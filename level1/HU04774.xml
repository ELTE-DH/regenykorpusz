<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU04774" xml:lang="hu">
   <teiHeader>
      <fileDesc>
         <titleStmt>
            <title>Magyarország 1514-ben : Regény : ELTeC edition</title>
            <author ref="viaf:64044769">Eötvös József (1813-1871)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">201018</measure>
            <measure unit="pages">766</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Magyarország 1514-ben : Regény</title>
               <date>2007-04-26</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/04700"/>
               <respStmt>
                  <resp>Original Electronic Edition</resp>
                  <name>Sőtér István</name>
                  <name>Szever Pál</name>
                  <name>Szabó Attila</name>
                  <name>Kiss András</name>
                  <name>Ollé Krisztián</name>
               </respStmt>
               
                  <bibl type="printSource">
                     <title>Magyarország 1514-ben</title>
                     <author>Eötvös József</author>
                     <pubPlace>Budapest</pubPlace>
                     <publisher>Magyar Helikon : Szépirodalmi Kvk.</publisher>
                     <date>1972</date>
                     <ref target="http://mek.oszk.hu/04700/04774/04774.pdf"/>
                  </bibl>
               
            </bibl>
            <bibl type="firstEdition">
               <title>Magyarország 1514-ben : Regény</title>
               <author>Eötvös József</author>
               <date>1847</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="long"/>
            <canonicity xmlns="http://distantreading.net/eltec/ns" key="high"/>
            <timeSlot xmlns="http://distantreading.net/eltec/ns" key="T1"/>
         </textDesc>
      </profileDesc>
      <revisionDesc>
         <change when="2019-04-18"/>
      </revisionDesc>
   </teiHeader>
  <text>
      <front>
         <div type="chapter">
            <head>ELŐSZÓ</head>
            <p>Hosszú előszavak többnyire olvasatlanul hagyatnak: nem fogom tehát ilyennel untatni
               olvasóimat. Sőt, mint előbbi hasonnemű munkáimmal tevém, minden előszó nélkül
               terjesztem vala e köteteket is a közönség elébe, ha a történeti regény előttem új
               mezejére lépvén, szükségesnek nem tartanám előadni azon fogalmat, melyet magamnak a
               történeti regény felől képeztem, s mely az e mezőn alkalmazni szokott nézetektől
               bizonyos tekintetben eltér.</p>
            <p>A történeti regénynek, felfogásom szerint, azon általános művészi és erkölcsi
               feladatokon kívül, melyeket, ha az író szemei előtt nem tart, minden regény puszta
               időtöltéssé aljasul, még egy különös kötelessége jutott, s ez: népszerűsíteni a történetet. Honnan következik: hogy mennyiben a regény a
               történet körébe vág, azaz vagy múlt századok általános viszonyaival foglalkozik, vagy
               történeti személyiségeket léptet fel: az író ne képzelőtehetségét, hanem azon
               ismereteket kövesse, melyeket magának, ha lehet, egykorú kútfőkből lelkiismeretes
               vizsgálódások által szerezhetett. - A történetek ismerete szövétnek, melyet, hogy
               biztosan haladjon, minden nemzetnek követni kell: s nem lehet a költőnek feladata
               eltakarni a világot, melyet az jelen viszonyainkra terjeszthetne, vagy közévegyített
               idegen anyagokkal meghamisítani a forrást, melyből talán keserű, de mindég üdvös
               tanulságokat meríthetünk. A hír, melyet történeti személyiségek maguknak kivíttak, a
               tulajdon legszentebb nemét képezi; s a dicsőség vagy gyalázat, mely a hajdankorból
               ránk maradt, egyes neveket környez, egy nemzet jutalma vagy büntetése; ha a költő az
               utókor ítéletét hibásnak tartja, törekedjék elősegíteni annak kiigazítását; de az
               igazságot öntudattal elferdítenie megbocsáthatlan vétek.</p>
            <p>A történeti regényben tehát, meggyőződésem szerint, azon határokon kívül, melyeket a
               művészet minden regénynél a képzelőtehetség elébe szabott, még más határok is
               léteznek, melyeken szintén nem szabad túlhágni az írónak. E határokat a történeti
               igazság jelöli ki. - Valamint oly regényírónak, ki történeti színhelyéül egy bizonyos
               országot s jelen korunkat választá, soha nem jut eszébe a létező viszonyok
               elferdítése, s bárminők legyenek egyébiránt művének tökélyei, csak nevetést
               gerjesztene, ki például Oroszországról mint alkotmányos országról, O’Connelről mint
               egyszerű ügyvédről szólana; a történeti regényben az általános viszonyok elferdítése
               kevésbé szembeötlő ugyan, de nem kevésbé botrányos. A regénynek egyik főkelléke a
               valószínűség, mi elérhetetlen, ha az, mit az író regénye személyeiről elmond, nem fér
               össze azzal, mit azon korról és viszonyokról tudunk, melyekben e személyek állítólag
               éltek. Éppen úgy áll ez, ha a regény meséje háromszáz év előtt, mint ha a jelenben
               játszik.</p>
            <p>Jól ismerém a nehézségeket, melyek feladatom ekképpeni felfogásából erednek.
               Történeteket úgynevezett regényes modorban festeni mindenesetre könnyebb s néha
               háladatosabb is, miután az olvasók egy része a régi hősök szájából saját nézeteit
               szereti hallani, s a múltat szívesebben látja egy bizonyos felvett típus szerint
               festve, melyet lovagiasnak nevezünk. Ha Dózsa alkotmányosság hőse gyanánt lép fel e
               kötetekben, hihetőleg több kedvességre számíthat, ha mások a lovagiasság ideáljaiként
               rajzoltatnak, némelyek előtt talán érdekesebbé vált volna művem: de, meggyőződésem
               szerint, éppen ezáltal elveszté vala minden becsét. Úgyhogy ha a közönség, mely
               eddigi munkáimat oly váratlan kegyességgel fogadta, a jelentől megtagadná is
               részvétét: e balkörülmény okát nem a történeti regény feletti nézeteim
               helytelenségében, hanem abban fogom keresni, hogy talán azon nézetek alkalmazására
               nem bírtam elég erővel.</p>
            <p>Végre, miután munkáim nagyobb része eddig németre fordíttatott: nehogy valaki e
               munkára nézve is hasonló szándékkal legyen, ezennel tudtul adom, miképp a fordítási
               jogot magamnak fenntartom, s annak mielőbbi és minél kielégítőbb eszközlése iránt már
               rendelkeztem is.</p>
            <p>
              Budán, július 1-én 1847.
            </p>
            <p>EÖTVÖS JÓZSEF</p>
         </div>
      </front>
     <body>
         <div type="chapter">
            <head>1</head>
            <p>Ki nem hallott Buda várának egykori nagyszerűségéről? S ha régi dicsőségünk ezen
               emlékét most látjuk: kinek szívét nem tölti fájdalom? - Abból, mit e hon legnagyobb
               férfia épített, s mi a magyart szebb korára emlékeztetné, örökségül ránk még csak
               romok sem maradtak. Ha Mátyás palotája düledékekben ott állna régi helyén, nehéz
               csaták és még nehezebb századok nyomát hordva omladozó falain, de úgy, mint azt a
               nagy férfiú építé - ha a hallgató falak egykori nagyságunk kísértete gyanánt néznének
               le a szép folyóra, mely egykor dicsőségöket tükrözé vissza: rónaságunkról
               föltekintve, legalább sírhatnánk. Nekünk a múltból nem jutott még annyi sem.
               Szétrombolt, de nagyszerű emlékek helyett, előttünk egész mindennapiasságában egy kis
               város áll, s ha a rosszul kövezett utcákon s piacokon az elavult s nem régi házak
               között körüljárunk, hazafiságunk egész lelkesedése szükséges, hogy elhiggyük mindazt,
               mit Mátyás dicső városáról hallánk. Ritkán győz a dicső, ha a hasznossal
               összeütközésbe jő; s így történt, hogy mi a régi Budából a törökök másfélszázados
               elfoglalása s annyi visszavert ostrom után romokban megmaradt, új házak építésére
               használtatott anyagul, míg az egészből csak itt-ott egy darab várfal vagy a házkapuk
               alatt egyes gótfaragású kőtöredékek maradtak fenn, s egy véletlenül fenntartott rajz
               s néhány régi író leírásához kell folyamodnunk, hogy bebizonyíthassuk, miként múltunk
               jelen szomorú helyzetünknél szebb vala. - S mégis Ulászló kormányának utolsó éveiben,
               e történet kezdetén, Budánk az akkori világ szebb városai közé tartozott. Nem vala
               még szembetűnő a változás, mely Mátyás halála óta hazánk minden viszonyaiban történt,
               s ki 1514-ben idejött, egy hatalmas nép fővárosában képzelheté magát. Az élénkség,
               mellyel a pápa, Velence, sőt XII. Lajos francia király is kereste Magyarország
               szövetségét, mutatja, hogy a külföld, Mátyás által a magyar névnek tiszteletére
               szoktatva, még gyenge utódja alatt is a keresztyén világ védfalát látá nemzetünkben.
               Az idegen, Budának még épen álló palotái előtt nem gyanítá az általános romladást,
               melyre akkor e város körében legfölebb az emlékeztette a szemlélőt, hogy Mátyás
               halála óta haladás többé nem vala észrevehető: hogy hatalmas tölgyként, mely
               nagyságának tetőpontjára ért, e nemzet megállt kifejlődésében, mi a nemzetekben, mint
               fánál, csak romlás kezdete: s hogy itt, ahol minden kő Mátyásról szólt, nyomorultnak
               kelle lenni azon jelennek, mely a múlt emlékei alatt ily egészen eltűnhetett; - kinek
               figyelmét azonban csak a dolgok külszíne foglalá el, az a budai várban az akkori
               világ egyik legszebb palotái előtt látá magát, mely, ha Ursinus Veliust már
               elhagyott, sőt pusztulásnak induló állapotában is a római Vatikánra emlékezteté,
               Ulászló alatt bizonyosan mindenkit bámulásra ragadhatott.</p>
            <p>Ne keressük e királyi lakban azon méregyent, mely korunk nagyobb építményeiben a
               szépség egyik kellékéül tekintetik, s eszünkbe juttatja, miként alkotásunkban az
               arány- és cirkalomnak a művészi képzeletnél több része volt. Mint minden, mit a
               középkor nagyszerűt épített: úgy e palota, lassan épülve, megtartá a különböző
               korszakok jellemét, melyekben épült. De a várnak legrégibb része, a Zsigmond által
               épült, hattornyú frisspalota, Mátyás oszlopokon nyugvó ízletes épülete s maga a
               sötét, még bevégezetlen csonkatorony, oly egészet képezének, mely fölött a magyar
               Istvánvár legmagasabb tornyán kitűzött nemzeti lobogóját hazafiúi örömmel s
               büszkeséggel láthatá.</p>
            <p>A felsőváros, mely déltől észak felé nyúlt el a hegyen, hol most a vár áll, s a
               királyi laktól csak öt öl széles vízárok által választatott el, e fényes
               szomszédságra nem vala méltatlan. A számos templomok és kápolnák felnyúló magas
               tornyai s az úri paloták és polgárházak, melyek nagyrészint az akkori olasz ízlésben
               épültek, hajdani Budánkat, ha nem is kiterjedés, legalább szépség tekintetében a
               nevezetesebb városok közé emelték, s az eleven mozgás, mely utcáit és piacait
               eltölté, az idegenre szintoly meglepőleg s kedvesen hatott, mint napjainkban a
               hallgatagság, mely bennünket körülveszen, ha a budai
               várba fölmegyünk.</p>
            <p>1514. év Szent György havának 23-án - e napon kezdődik történetünk - Budának utcái s
               piacai különösen telve valának emberekkel. Az utcákon, melyek Kelenföldről a Zsidókapuhoz vezettek, nép tolongott. Pest és az
               alsóváros lakói Szent János kapuja felé siettek, sőt a Szombati kapunál is, mely
               különben csak vásár-napokon használtatott, midőn a szomszédfaluk lakosai e kapun
               keresztül szoktak a városba jőni, ma rendkívüli sokaság vala észrevehető, annyian
               voltak, kik Óbudáról, Felhévvízről, Logod-,
               Szentjakab- s Tótfaluról a városba mentek.</p>
            <p>A néptömeg, mely ekképp a felsőváros felé sietett, vegyült vala nemcsak polgári
               állásra, de - mint, fájdalom! hazánkban minden tömeg, már a tizenhatodik században -
               nemzetiségre nézve is.</p>
            <p>A tizenhatodik századkezdetén még nem volt oly nagy a különbség, mely műveltségre
               nézve hazánk s más országok között most létezik, s nem csuda, ha akkor, midőn
               istenáldotta földünk még, hogy úgy mondjam, egyenlő viszonyok között versenyzett a
               külfölddel, Pannonia kertje teljes méltánylatra talált, s külföldiek által szívesen
               választott lakhelyül.</p>
            <p>Főképp fővárosunkban telepedtek le számos idegenek, s ki a tizenhatodik
               századkezdetén Buda utcáin körülment, s a magyar, német, tót s itt-ott olasz
               beszélgetéseket hallá, első percben meggyőződött arról, hogy Szent István óhajtása,
               midőn fiának különböző nemzetek által lakott országot kívánt, e haza fölött nagy
               átokként beteljesedett.</p>
            <p>Azon különbségről, mely e tömeg között ruházatra, magaviselet- s összes külsőre nézve
               létezett, helyes fogalmat csak az képezhet magának, ki a régi német iskolának
               néptömeget festő valamely képét ismeri. Napjainkban az emberek között úgyszólva csak
               két osztály létezik: gazdagok és szegények; kik ez osztályok egyikéhez sem tartoznak,
               legalább külsőleg vagy az egyiket vagy a másikat utánozzák. - A középkorban s a
               rákövetkező századok alatt számtalan különböző rendet és osztályzatot találunk, s a
               napszámostól föl a hercegig a társaság minden fokozata különös jelek által
               különbözteti meg magát a többiektől. A művészet s kézi mesterségeknek minden neme, a
               tudós vagy ki annak tartatni akart, a polgár, ki városa s a főúr, ki az ország
               tanácsában ül, le egész a társaság legalacsonyabb fokáig, minden osztály az
               egyenruhának saját nemét viselé; s a bíborpalásttól a vörös és sárga köpönyegig,
               melynek hordozására a zsidók kényszeríttettek, a középkori társaság érdekes
               sokszínűsége már a ruhákban észrevehető vala, mi a néptömegek látványát akkor időben
               annál érdekesebbé tette, miután e különböző osztályok több egyenes érintkezésbe
               jöttek, s közhelyeken sokkal inkább vegyültek, mint napjainkban.</p>
            <p>Akkor Budapest utcáin a kocsi csak döcögve haladhatott; a felsőbb osztályok
               ruházatának drágasága nem engedé, hogy az mások által utánoztassék; és éppen, mivel
               már a ruházat maga mindenkit megkülönböztetett a tömegtől, s mert az alkotmányban és
               társadalmi életben annyi válaszfal létezett, mely a felsőbb osztályokat a néptől
               elkülönzé: a legnagyobb úr is félelem nélkül vegyült a tömeg közé, meggyőződve, hogy
               vele összekevertetni sohasem fog.</p>
            <p>Kétségen kívül érdekes volna az utcákon a vár felé haladó csoportokat követve,
               meghallgatni: magyarul, tótul, olaszul s főképp németül - a budai polgárok akkori
               főnyelvén - miről beszélnek 1514-ben fővárosunk jámbor lakói; de menjünk egyenesen
               Szent György terére, hova ez egész tömeg siet, s hol máris minden szabad hely telve
               van emberekkel.</p>
            <p>Szent György tere a tizenhatodik század kezdetén egészen más külsejű volt, mint
               napjainkban. Hol most a királyi fegyvertár áll, hajnaltól nyugot felé, a piac egész
               szélességét Zsigmond király palotája foglalta el. Roppant épület, melyet Zsigmond
               faragott kőből emeltetett, hat toronnyal, melyek közül a legnagyobbik, a négyemeletes
               úgynevezett csonkatorony, bevégezetlenül maradt; az egész, mint Velius mondja, inkább
               nagyság, mint művészi szépség által kitűnő. A palota előtt a vár árka nyúlik el,
               melyről föllebb szóltunk; az árkon át oszlopokon híd vezet, s irányában a palota nagy
               kapuja áll, mely fölött Országh Mihály nádor, Mátyás engedelmével, Zsigmondnak
               szobrát állíttatá föl háladatosságból, mivel emelkedését e királynak köszöné. A
               palotával szemközt Zsigmond s mögötte György templomai álltak. A piac egyéb oldalait
               úri lakok környezik, s közepén egy óriási Herkules-szobor áll, mellyel Mátyás király
               ékesíté e piacot. Szép piacnak napjainkban azt szoktuk nevezni, melynek minden házai
               szabályszerűleg annyira egyformán építvék, hogy egyiket a másiktól alig ismerhetjük
               meg. Ily értelemben Szent György tere szép piacnak nevét nem érdemlé. A gót
               építészetnek a tizenötödik század kezdetén uralkodó neme, melyben a palota és
               Zsigmond-templom építtettek, nem egészen illett a Mátyás alatt olasz ízlésben emelt
               úri lakokhoz, s ezek ismét kiáltó ellentétben álltak egyes, még a tizennegyedik
               századból fennmaradt házszomszédaik sötét falaival s kinyúló erkélyeivel; míg a
               piacon álló Herkules, fenyegetve emelt bunkójával, olyannak látszott, mintha az őt
               környező régibb építményeket a közelgő időre akarná emlékeztetni, melyben az
               érzelemdús s vallásunkból fejlődött középkori művészet, az óvilág vak utánzása által
               porba döntetik. De éppen e rendetlenség különös, újabb városainkban hasztalan
               keresett bájt vont az egész körül, azon bájt, melyet épületeknek, mint emberarcnak,
               csak az ad, ha rajtok a múltról olvashatunk.</p>
            <p>Az egész tér, mint mondám, telve vala emberekkel; a tolongó sokaság megingatott
               tengerként a szűkké vált piacon ide s tova özönlött, s a környező házak lépcsőin,
               Zsigmond templomának nagy kapuja alatt, sőt a Herkules-szobor márványalapján is
               számos nézők foglaltak helyet, azon büszke megelégedéssel nézve le a tolongó
               sokaságra, melyet majdnem minden embernél találunk, ki csak egy lábnyira s egy percig
               tudott föllebb emelkedni társainál.</p>
            <p>Ki csak egy percig járt a nép között, az előtt nem maradhatott titokban az ok, mely
               miatt annyi nép sereglett össze Szent György piacán. Minden ajkon Dózsa, a székely
               vitéznek neve hangzott, ki csudabajnok-tetteiért, minden püspökök s országnagyok
               jelenlétében, a király által ma meg fog jutalmaztatni: s ennyi ember órákig tolongott
               és izzadott, csak hogy egy embert lásson, kire, bár tízszer nagyobb dolgokat vitt
               legyen véghez, bizonyosan nem figyel, ha a király vagy helyesebben mondva Bakács
               bíbornok, politikai tekintetből szükségesnek nem tartják, hogy megjutalmazása
               ünnepélyesen történjék. Ilyen volt a nép a tizenhatodik században, ilyen ma; a szent
               ostya előtt is csak akkor hajlik meg, ha az előtte fölemeltetett.</p>
            <p>Dózsa tette - mint tudni fogják, kik történeteinket ismerik - nem vala olyas, hogy
               főképp az akkori időben rendkívüli jutalmat vagy bámulást érdemelhete. Dózsa, ki
               Dálnokon a székelyföldön születve, székelyek módjára egész életét fegyverben tölté, a
               Nándorfejérvárban tanyázó lovasság hadnagyává emelkedett. Történt, hogy a semendriai
               törökök Nándorfejérvár környékére pusztítani jöttek. Az őrsereg elejökbe ment, s a
               két had ütközetre készen állt már egymással szemközt, midőn a törökök közül Ali, a
               semendriai lovasság parancsnoka, délceg paripán előrevágtat, s szidalmak között a
               magyar seregből bárkit párviadalra szólít. Az epirusi török vitézsége híres vala, de
               nem olyannyira, hogy a magyar sereg között senki nem találkoznék, ki e kihívást
               elfogadná; s Dózsa dicsvágy, s mint egy történetíró mondja, a török szép paripája
               által tettre buzdítva, a szitkozódó pogánynak elébe állt. Rövid küzdés után Dózsa egy
               óriási csapással levágta a pogánynak jobb karját, s miután ez földre esett, ellenét
               kivégezte, és szép lovával együtt, seregeinek nagy tapsa között, visszalovagolt. A
               törökök elrémülve futásnak eredtek, s Nándorfejérvár környéke a törököktől ez egyszer
               megszabadult. Ennyi volt az egész.</p>
            <p>Ha Dózsa tettét akkor viszi véghez, mikor seregeinket még Kinizsi vezette, a vezér,
               ki Kenyérmezőn egy törökkel szájában s egy-eggyel mindenik kezében friss magyart járt
               a halottakkal takart csatamezőn, Kinizsi, ki, mint a rege mondja, két karddal
               küzdött, kétségen kívül megdicsérte volna a székelyt becsületes csapásáért, de
               rendkívülit sem ő, sem seregei egy törökkar levágásában nem találtak volna. Most
               Kinizsi sírjában volt, vele Toldi s annyi derék Mátyás alatt nevelt bajnok, s a jó
               csapások ritkábbakká váltak Magyarországon. Hónapok múltak néha, s alig történt a
               török határszélen valami, minek elmondására egy akkori magyar hölgy elborzadhata,
               vagy ősz bajnokok megelégedést inthetnének fejeikkel. Dózsa tette ily viszonyok
               között rendkívülinek látszott; s Bakács, ki keresztes bullájával Rómából hazatérve, a
               törökök ellen egykor létezett, de most szunnyadó lelkesedést újra föl akará
               ébreszteni, örömmel ragadta meg az alkalmat, melyet a vitéz székely ünnepélyes
               megjutalmazása nyújtott. A keresztes bulla csak egy héttel ezelőtt húsvét vasárnapján
               hirdettetett ki, és semmi sem buzdíthatná inkább részvétre a népet, mint ha látja,
               miként a törökök ellen küzdve nemcsak örök, de földi jutalmakra is számíthat.</p>
            <p>A nép Szent György terén a nap hőséről száz csudát beszélt. Az egyik mord arcát
               dicséré, az annyira borzasztót, hogy már sokszor egész török seregek csak látásától
               elszaladtak; másik bizonyos kútfőből hirdeté, hogy Dózsa tulajdonképp a töröknek
               nemcsak karját, hanem fejét is levágta egy csapással, mit az urak azonban irigységből
               tagadtak; a harmadik környülállásosan helyet, napot s órát megnevezve elbeszélé,
               miként fogott egy ízben György vitéz Erdélyországban százötvenhárom törököt, két
               tarackkal együtt, ő egymaga s pedig csak fütykössel fölfegyverkezve; min a negyedik
               éppen nem bámult, mert az egész székelyföldön tudvalevő dolog, hogy valahányszor
               Dózsa lovát meg akarja szorítani, mindég egypár oldalbordáját töri el - szóval:
               mindazon kisebb csoportozatok között, melyekből e nagy néptömeg állott, csak Dózsáról
               és hős tetteiről vala szó. Érdeme annyival óriásiabbnak látszott, mert hisz - mint
               sokan mondák - az urak, hacsak kikerülhették volna, egy szegény katonát bizony nem
               jutalmaztatnának meg oly fényesen. Voltak mégis egyesek, kik a dolgok valódi állását
               helyesebben méltánylák.</p>
            <p>- Bizony förtelmes időket élünk - mondá néhány mellette álló polgárhoz, kik vele
               együtt nem messze Zsigmond temploma főkapujától foglaltak helyet, egy ősz szakállú
               vén katona, ki mióta Kinizsi meghalt s maga elvénült, azáltal tengeté életét, hogy
               majd egy, majd más budai kocsmában beszélé el egykori hőstetteit, s kit az egész
               világ Imre vitéznek nevezett -, alávaló, gyáva időket élünk, higgyék el kigyelmeitek,
               ennyi lármát ütni, csak mivel egy haszontalan töröknek kezét vágták le, valóságos
               gyalázat.</p>
            <p>- Már ami azt illeti - szólt fejét csóválva a mellette állók egyike, ki Kelenföld
               külvárosban a szappancsinálás és gyertyaöntés békés mesterségét űzé -, kend nagyon is
               könnyen veszi a dolgot. Én sem vagyok éppen a gyengék egyike - itt a szappanos
               kinyújtá vastag karját -, nem találtam soha legényt, ki, ha szappant főzünk, az üstöt
               a tűzről jobban le tudná emelni: de töröknek karját egy csapásra levágni, azt mégsem
               tudnám. A töröknek kemény csontja van; ez nem tréfadolog.</p>
            <p>- És mit tud kend arról: kemény vagy lágy csontja van-e a töröknek? Vagy talán
               szappant főzött belőle? - válaszolt a katona rosszkedvűen, míg polgárhallgatói
               társukat kineveték. - Nyújtsa ki vaskos karját akárhányszor; ha kétszer oly vastag
               volna is, abból katonakar mégsem válnék, éppoly kevéssé, mint kocsirúdból nem
               acélkard. A hadakozáshoz más kéz kell, mint szappant kavarni vagy üstöt a tűzről
               leemelni: s ezt kend nem érti; én pedig csak azt mondom, hogy amit e székely ember
               tett, nem is érdemli, hogy felőle szóljunk. Mátyás korában a fekete sereg között
               nemcsak magyart, de akármennyi csehet ismertem, ki szintazt s többet tett, s alig
               dicsértetett meg érte. Én jelen voltam, midőn egy csapásra egész törököt vágtak
               kétfelé, úgy, hogy egyik része a lónak jobb, a másik bal oldalán potyogott földre.
               Nekem ilyen Dózsa-féle vitéztettekről ne beszéljen senki.</p>
            <p>- Igazsága van - mondá engesztelőleg egy, a szappanos mellett álló kalmár, kinek bő
               köntöse soványságát nem takarhatá el -, kend, Imre, jobb időket élt; de mit tegyünk,
               ha mai nap egész törököt senki sem vág egy csapásra keresztül, mégiscsak azt kell
               dicsérnünk, ki legalább a töröknek fegyveres kezét csapja le.</p>
            <p>- És ki oka, hogy mai nap senki egész törököt nem vág keresztül? - folytatá az
               előbbi, szenvedéllyel. - A magyar vas nem lágyabb, mint annakelőtte volt; karokkal is
               megáldott az Isten; töröknek pedig, kit keresztülvághatnánk, éppen nem vagyunk
               szűkében, hisz pár esztendő óta úgy őrzik a határszéleket, hogy maholnap a pogány itt
               Szent György terén sétál körül; s miért nem hallunk többé oly tettekről, minőknek
               fiatal korunkban naponként tanúi voltunk? Nincs Mátyásunk többé! Míg ő a budai várban
               lakott, a vas is élesebb volt, minden kar hatalmasabb csapásokat osztogatott, s a
               törökök jobbra-balra hulltak szaporán, mint a rendek, mikor a gazda maga ügyel fel
               kaszásaira.</p>
            <p>A polgárok helybenhagyólag integetének fejeikkel. Néhány e beszélgetés közt közelebb
               vonult egyén, kikben nem, mint most, egyenruháikról, hanem tartásuk- s viseletükből
               kiszolgált katonákra ismerünk, fennhangon sóhajtozott.</p>
            <p>- Igazság! szent igazság! - mondá a sovány polgár - de mit tehetünk róla, hogy Mátyás
               meghalt, s méltó utódot nem hagyott maga után.</p>
            <p>- Méltó utódot nem hagyott maga után? - vága szavába az előbbi még szenvedélyesebben.
               - És János herceg, ki már első ifjúságában a törököt Jajcánál megverte, ki míg élt,
               pogányt és lengyelt a határoktól visszaűzött, hogy ti nyugodtan rőfölhessétek
               kelméiteket: nem volt ő méltó utód?</p>
            <p>- János herceg derék úr volt - válaszoltak egyszerre többen a polgárok közül -, de
               nem volt törvényes gyermek.</p>
            <p>- Nem volt törvényes gyermek? - folytatá indulatosan az agg katona - s azért nem volt
               méltó, hogy királyunk legyen? s ha véletlenül azolasz asszonytól születik, e
               gyalázatos Beatrixtől, ki elég arcátlan volt a pápa s az egész római szentszék előtt
               azzal kérkedni, hogy Mátyás élete alatt Ulászló rimájává alázta magát,<hi
                  xml:id="_ednref3">[iii]</hi> akkor törvényesnek neveznők őt? vagy ha ő lett volna
               a buja asszonynak szeretője, s ha még gyászruhában megígéri, hogy elveszi, ámbár
               szavát később megszegné: akkor méltó volna, hogy királyunk legyen? János nem volt
               törvényes gyermek, de hogy most oly királytok van, kit még a csehek is sertésnek
                  neveztek, kit az urak előbb ökörnek szólítgattak,
               és most, mióta Ujlakit legyőzte, tehénnek hívnak, ki
               alatt országunkat darabonkint elvesztjük: abban nincs semmi gyalázatos?</p>
            <p>- De mit tehetünk mi erről? - mondá a kelenföldi szappanos, kire a katona beszéde
               látszólag hatott - tudvalevő dolog, abudai polgárok mind János mellett voltak. Ráskay
               uram neki adta át a város kulcsait; mikor a herceg 1490-ben a várat elhagyta, s
               seregeivel Pécs felé vonult, csaknem sírtunk. Úgy emlékszem, mintha csak tegnap volt
               volna. Mikor a seregek s utána a sok szekér Mátyás tömérdek kincseivel Kelenföldön
               keresztülvonult, ha nem csalódom, július 2-án volt, soha tikkasztóbb meleget nem
               éreztem, mind jajgattunk. Amerre a herceg ment, még a gyermekek is éljent kiáltoztak,
               s mikor pár nappal később Báthori István és Kinizsi Pál őnagyságának seregeikkel
               utánamentek, még asszonyt sem lehetett a házán kívül látni, annyira elszomorodtunk
               mind: de mit tehetünk? A herceget a Sárvíznél megverték, nekünk azt kellett királynak
               elfogadni, kit az urak választottak.</p>
            <p>- Ilyenek kendtek, polgárok, mindég - mondá keserűen a katona -, ha egynek éljent
               ordítottak, a másik előtt boltjaikba bújnak, kezeiket örömükben összecsapják vagy a
               zekébe dugják, s azt hiszik, mindennek eleget tettek: a világ azért úgy forog, mint
               kedve tartja; s kelmetek rőfökkel mérik a drága velencei posztót. Mikor Zsigmond
               Kontot s vitéz társait itt a piacon lefejezte, a budaiak házaikba zárkóztak és
               morogtak, oly csendesen, hogy a házakon kívül senki nem is gyanítá, s Országh rézből
               öntette a zsarnok képét, s a várkapu fölébe állíttatá, hogy ércszeme örök időkig
               megvetéssel nézzen le a piacra, hol a jámbor budaiak zsarnokságát tűrték. Zsigmond
               itt a főpiac közepén építtetett templomot cseheinek, míg a magyar templom a németnek
               még maiglan adózik, s a magyar polgárok talán nem kiáltoznak éljent a császárnak, ez
               volt egész bátorságuk. Hunyadi Lászlót itt fejezték le, hol most állunk, s mikor a
               kapások este szőleikből visszajöttek, a budai polgárok nagyot sóhajtának, hogy a
               szegény munkások a városban nem voltak, mert e gyalázatos tettet bizonyosan
               akadályoztatták volna. Mátyás király e várost sárfészekből az egész világ csudájává
               tevé, s midőn egyetlen fiát üldözőbe vették, a budaiak közül egyetlenegy sem
               találkozott, ki mellette karját fölemelte volna. Mátyás jól tette, hogy vörös
               márvánnyal rakta ki palotáit, másképp a kőnek is pirulni kellene ennyi gyalázat
               fölött.</p>
            <p>A kalmár látszó türelmetlenséggel hallgatá e beszédeket, melyek a budai polgár
               önérzetét sérték, s most éles hangon ellen kezde szólani: - Kend Mátyásnak hív embere
               volt - úgymond -, s jól teszi; katonának jobb királya nem is volt soha; magam is
               sajnálom őt; mióta meghalt, soha annyi selyemkelmét nem adhatunk el; de ha Mátyás
               élne, bizony Szent György piacán a királyról így, mint kend, nem merne szólani senki.
               Igaz, ami igaz, a polgári szabadságnak is van becse, most legalább a budai
               polgároknak oly módon, mint Mátyás tevé, fejvesztéssel fenyegetve, jó reggelt nem
               kíván senki, s inkább egypár sing pántlikával kevesebbet adjak el, mint hogy ez még
               egyszer történjék.</p>
            <p>- Adjon Isten sok szerencsét a szabadsághoz! - mondá az előbbi gúnyosan. - Mátyás
               alatt a király azt üzentette, hogy lefejezteti kelmeteket, de egy hajszálukat sem
               bántották; most az Ujlakiak, Báthori, Drágfi, Kis, Horvát, s mit tudom én, mindazon
               nagyságos és nemzetes rablókat hogy hívják, fényes nappal elszedik holmijokat, s ha
               panaszkodnak, megverik s az árokba dobják kelmeteket; ha e szabadság ínyökre van,
               adjon Isten jó egészséget hozzá.</p>
            <p>A kalmár talán érzé e szavak igazságát, s nem felelt.</p>
            <p>- Bizony, Imre, kend úgy beszél, mintha ribelliót akarna kezdeni.</p>
            <p>- Szeretném tudni, kiért? - szólt a másik, kucsmáját mélyebben nyomva fejébe. -
               Zápolyáért, kinek apja miatt Bécset s egész Ausztriát elvesztettük? vagy a
               németekért? vagy hogy ismét csehet vagy lengyelt emeljünk a királyi székbe? ne
               féljenek kendtek, az öreg Imrének több esze van. De ha oly ribelliót csinálna valaki,
               ahol mindazokat, kik most kormányoznak, elkergetnék, a büszke bíbornokot, az urakat,
               püspököket s prókátorokat mind az utolsóig: akkor bizony isten, én is kezembe veszem
               buzogányomat.</p>
            <p>- Jól fogja kend tenni - szólalt fel mély hangon valaki Imre háta mögött. A
               beszélgetők arra fordultak, s egy magas alakot láttak, mely papi köntösben a tömeg
               közé vonult, anélkül, hogy valaki arcát láthatta.</p>
            <p>- Bizonyosan azon plébánosok egyike, kik a parasztokkal keresztes hadra készülnek.
               Istenem, hogy tolakodnak! - így sóhajtott a kalmár, midőn magát az ellenállhatatlan
               emberártól, mely a várkapu felé tolongott, elragadva érzé, míg a szappanos egészen
               más irányban taszigáltatott tovább - csak paraszt ne volna a világon.</p>
            <p>A piac ezen oldalán minden további beszélgetés lehetetlenné vált, a szorongatottaknak
               fohásza, káromkodás, itt-ott egy megkezdett szóvita, mely ha a vitázók a tömeg által
               széttolattak, akaratuk ellen ismét félbeszakasztatott, egy helyen kacaj, a másikon
               rimánkodás, sőt itt-ott néha egyes ütlegek, mikben főképp a társaság fiatalabbjai
               részesültek, midőn körülbújva valakinek lábára hágtak - mindezek oly zavart
               képezének, melyet leírni éppoly nehéz, mint képzelni könnyű, miután olvasóim között
               hihetőképp már mindenik többször látott tolongást, s a tömegek ily alkalommal a
               tizenhatodik században szintúgy viselték magokat, mint most.</p>
            <p>A piac kelet felé fekvő része aránylag üresebbé vált, miután a nép, senki sem tudta
               miért - mi tömegeknek az anyagi, mint az erkölcsi világban szokása -, a másik oldalra
               tolult, s itt néhány budai tanácsbeliek s előkelőbb polgárok tűntek fel, több körökre
               oszolva, tanácsnoki méltósággal vagy azon nyugodt önmegelégedéssel beszélgetve
               egymással, mely gazdag polgároknak legjellemzőbb tulajdona.</p>
            <p>Itt állt Nagy Péter uram, Szent György nap óta a város bírája, körülötte Szabó
               Benedek, Piller János, Posztómetsző Filep és Pécsy Benedek, még néhány előkelőbb
               magyar polgárral s az udvarhoz tartozó alsóbbrangú nemessel. Nem messze tőlük külön
               körben Francesco Marsuppino, Giacomo Martineotta, Giuseppe Athaniano, Battista Racon
               s más, akkor Budán lakott kereskedők beszéltek egymással - míg a németek Hammel
               Mihály plébánosuk köré gyülekeztek, hol Harber János, kit a német polgárság jövő évre
               bírónak jelölt ki, Peterdorf Péter, Arnold János s a könyvárusok: Feger Tibold, Kaym
               Orbán, Hekel István s még többen, látszólag rosszkedvűen nézegettek át magyar
               polgártársaikra. - A seb, mely a német polgárság hiúságán magyar bíró választása
               által ez évben ejtetett, újabb vala, hogysem már feledékenységbe merült volna; s meg
               kell vallani, hogy a magyarok is nem egy kihívó tekintetet vetének át a
               németekre.</p>
            <p>Ki ezen egyes csoportokat látá, első tekintetre tudhatá, melyikét látja maga előtt
               azon három nemzetiségnek, mikhez akkor Budának minden előkelőbb polgárai
               tartoztak.</p>
            <p>Az olaszok hazánkban mindég idegenek maradtak. Történt, hogy kereskedői családokból
               két-három ivadék itt tölté életét; de a haza, melynek nevénél szívök feldobogott,
               melynek dicsőségére büszkék voltak, s melynek minden szenvedéseit mélyen érezék,
               Genua, Florenc vagy Velence maradt. Életök legszebb emléke azon rövid időszak volt,
               melyben e hazát egy ízben meglátogathaták; legfőbb reményök az maradt, hogy azon
               esetre, ha régi hazájuknak politikai viszonyai, mik által elűzettek, megváltoztak,
               vagy ha itt a barbár földön majd eléggé meggazdagodtak, visszamehetnek a szép Brenta
               vagy Arno partjaihoz, hol az ég kékebb, a fa édesebb gyümölcsöt terem, s a nyelv
               nyájasabban hangzik káromkodás között, mint a magyarnak vagy németnek leghízelgőbb
               szójárásai. - Az olasz kereskedők öltözetükben s egész külsejükön megtarták honi
               szokásaikat. Külsejökből s főképp azon módból, miszerint anyanyelvöket kiejték,
               mindenki megismerheté, Olaszország melyik részéből származnak; hogy évek óta
               Magyarországban laknak, sőt hogy talán mind maguk, mind apáik itt születtek, arra
               semmi sem mutatott. Beszélgetésök tárgya: Olaszország állapota vagy kereskedési
               viszonyok s anyagi érdekeik voltak; s legföllebb ha a pápától, a velencei dogetól
               vagy valamely olasz fejedelemtől követ érkezett, akkor tanúsítottak e hon közdolgaira
               nézve több részvétet, azt is inkább azért, hogy az idegen követet a magyar dolgok
               állásáról híven tudósíthassák, mint mivel magukat általok, mint magyar dolgok által,
               érdekelve érezék.</p>
            <p>A fővárosban létező nemzeti viszálykodások között az olaszok több vonzalmat mutattak
               a magyarokhoz, mint kikhez legjobb vevőik, vagyis az egész nemesség tartozott; miután
               azonban kevesebben voltak, hogysem maguk felsőbbségi követelésekkel léphettek volna
               fel a bírák választásánál, arra nézve legalább, mi azoknak nemzetiségét illeté,
               többnyire közönyösek maradtak. Annál több súrlódásokra adott ez ügy alkalmat Budának
               magyar és német lakosai között.</p>
            <p>Századunkban, midőn hosszú politikai együttlét s százados érintkezések után a falu
               vagy város minden pillanatban arra intetik, hogy egy nagy egésznek része, az egyes
               polgárnak honszeretete az egész közállományra terjedhet ki: a középkorban a XVI.
               századig, sőt több országban még később is, ez másképp vala. A szeretet, mellyel az
               egyes a közállományhoz ragaszkodik, nagyrészint a közállomány által élvezett
               jótétemények eredménye: s miután akkoridőben az egyes polgár az egész országgal alig
               jöhetett érintkezésbe, s pártolását sohasem tapasztalá: természetes, ha azon
               érzemény, mellyel korunkban a hazához ragaszkodunk, csak egyes városra vagy kerületre
               terjedhetett ki. A budai polgár a XVI. század alatt mindenekelőtt <hi
                  >budainak </hi>érzé magát; őt nem az ország szabadsága, hanem városa kiváltságai
               érdeklék, s innen van, hogy fővárosunk német lakosainak követelései a korban, melyről
               szólunk, nem látszottak oly szörnyetegeknek, minőknek azokat jelenleg tartanók; ámbár
               a magyarok e követelések helytelenségét már akkor is kezdék érezni.<hi
                  xml:id="_ednref6">[vi]</hi> Budán, ha e város az országtól elkülönözve tekintetik,
               a németek többségben voltak, s nincs okunk csudálni, hogy a község egész kormányát
               kizárólag maguknak követelék, ha tudjuk, hogy régi királyaink a szász földön s a
               szepesi városokban német gyarmatoknak hasonló kiváltságot adni elég vigyázatlanok
               valának, s hogy többi városainkat is majdnem kizárólag németek lakták s
               kormányozák.</p>
            <p>E viszálykodások egyik fő előmozdítója, már helyzeténél fogva, Hammel, Szűz Mária
               budai nagytemplomának plébánosa s a király gyóntatóatyja volt. E templom, mely noha
               azt a középkor nagyszerűbb épületei közé senki sem fogja számítani, még a jelen
               pillanatban is a város legnagyobb egyháza, Budának akkor főtemploma vala, s
               egyszersmind a németek által olyannyira kizáró tulajdonul tekintetett, hogy benne
               egyházi szolgálatot tartani csak német papoknak engedtetett. A magyarok Szent
               Magdolna templomába, ámbár szinte régi s díszes, mégis sokkal kisebb
               egyházbaszoríttattak. A városban tartózkodó nemesség s a magyar polgárok itt vőnek
               részt az isteni szolgálatban; itt voltak a magyar mesteremberek oltárai; itt, a
               templom körül, a magyarok temetkezéshelye. Valamint Szűz Mária templomában a német:
               úgy itt a magyar polgárok gyakorlák kizárólag a patronátus jogait; szóval a két
               nemzetiség sehol sem vala inkább elkülönözve egymástól, mint éppen egyházi
               tekintetben.</p>
            <p>E viszony szükségképp szinte számos súrlódásokra adott alkalmat, annyival inkább,
               minthogy Szűz Mária templomának igazgatói sem a magyar nyelv használatát megengedni,
               sem a templomnak mint főtemplomnak jogairól lemondani nem akarnak, s a véghetetlen
               per, mely már a XIII. században megkezdve, a XV. századközepéig folyt, a kedélyek
               lecsillapítására alkalmas eszköz nem lehetett. Mióta meghalt Donald, a bécsi skótok
               apátura, kit IX. Bonifác ez ügyben bírónak rendelt, a per ugyan fél századnál tovább
               szunnyadott, s a két templom meghagyatott régi állásában, úgyhogy a német a város
               keleti, a magyar nyugoti s éjszaki részén gyakorlá hatóságát, miután azonban ez
               elosztás mellett szükségképp fordultak esetek elő, hol magyar házbirtokosok vagy
               lakók a német, s még számosabbak, hol németek a magyar plébános hatósága alá
               jutottak, a létező béke csak törvényes szempontból vala annak nevezhető, minthogy
               naponként új viták s vetélkedések fordultak elő, s a két egyház hívei egymást csaknem
               eretnekeknek tekinték.
            </p>
            <p>A vita, mely Budán a magyar és német polgárok között folyt, Szűz Mária plébánosára
               nézve, mint látjuk, személyes érdekű vala, s Hammel Mihály nem tartozott azok közé,
               kik ily körülmények között követeléseikről le szoktak mondani.</p>
            <p>E férfi, ki mint Ulászló gyóntatóatyja, az udvarnál is nem csekély befolyással bírt,
               s kit most Buda előkelőbb polgáraitól körülvéve találunk, a német elem
               képviselőjének, sőt mióta Szent Magdolna temploma az évenkénti egy mark ezüstöt,
               mellyel az 1390-i egyezség után tartozott, nem fizette, mártírjának tartá magát, s a
               német császár trónköveteléseinek nála buzgóbb pártolója nem volt már azért is, mert a
               Buda s Bécs között szüntelen fel s alá járó Cuspinian barátsága által rendkívül
               megtisztelve érzé magát, s Zápolya részéről, kinek érdekeit egy ideig - főképp
               Zápolya Borbála házasságánál - előmozdítá, már mit sem remélt.</p>
            <p>- Amint mondám, kedves Peterdorf uram - szólt a plébános, kinek úgyis piros arcai a
               már sokáig folytatott beszélgetés alatt még vörösebbekké váltak, midőn szemeit a piac
               másik oldalán tolongó népre fordítá -, ez országban béke nem lesz, míg a római
               birodalomhoz nem tartozunk.</p>
            <p>Kaym Orbán és Arnold János felsóhajtának; Harber kétkedve rázta fejét, s csak azt
               jegyzé meg, hogy ez talán sohasem fog történni.</p>
            <p>Hammel, ki valamint egyházi, úgy világi dolgokban ellenmondhatlan tekintélynek tartá
               magát, s ki, főleg e pontra nézve, még csak kételyt sem tűrt, majdnem indulatosan
               folytatá a beszélgetést. - Csudálom, hogy Harber úr ily módon gondolkozik - mondá -,
               jövendőbeli bírónktól mást vártam. Én még egyszer mondom: béke nem lesz, míg német
               kormány alá nem jutunk; e magyarok szemtelenségökben túlmennek minden határon. Nem
               áll-e a város jogkönyvében, hogy bíró csak német lehessen? S ím, most is magyar bírót
               választottak. Szent István e pogány nép megtérítésére nem is talált volna püspököket,
               ha nem hozza be Németországból; s e nép elég arcátlan törvényt alkotni, hogy a
               külföldi, ha magasabb egyházi hivatalt vállal, vízbe dobassék. Ezt nem azért mondom - tevé hozzá szelídebb hangon -, mintha én magam
               valami magasabb hivatal után vágyódnám - a budai esperesség fölér két püspökséggel;
               de mondom azért, hogy a magyarok hallatlan követeléseit eszökbe juttassam; hisz
               annyira mentek, hogy már arra is kötelezék magokat, miszerint királyuknak külföldit
               sohasem fognak választani.</p>
            <p>- Ki tehet róla? - szólt Feger Tibold, a könyvárus, ki, mint a németek egy része, a
               dolgokat mindég részrehajlatlanul tekinté - a magyarok otthon érzik magokat, s ha
               idegen királytól félnek, a tett tapasztalások után, bizony nem bámulhatni.</p>
            <p>- Lássák, szomszédok - mondá Hammel még szenvedélyesebben -, ez az, ami megront
               bennünket. A németek között nincs összetartás. Ily gondolkozásmód, mint Feger úré, a
               legnagyobb birodalmat semmivé teheti; “regnum in se divisum” amint írva áll, fel fog
               oszlani, s ki lesz annak oka, mint minmagunk! Nem fekszik-e Kassa és Pozsony szintén
               Magyarországban? nem fekszenek-e ugyanitt más városok is? és mégis, lehet-e e városok
               akármelyikében németen kívül még más valaki is bíróvá? S mivel vagyunk mi rosszabbak
               a kassaiaknál? mi által érdemeltük, hogy köztünk a botrányt tűrjük, mely szerint egy
               keresztyén város főbírája ugyanezen város főplébánosával ne is szólhasson? Menjenek a
               magyarok a pusztára, ott parancsoljanak, érti Feger úr?</p>
            <p>Feger a plébánosnak nem nagy tisztelője volt. Valamint a francia forradalom előtt,
               úgy a reformációt megelőzött időszakban azon eszmék, melyek később annyi zajjal
               léptek fel, már messze el valának terjedve, s az egyháznak látszólag még egész
               épségben fennálló hatalma, mint a folyó partján álló s a habok által lassanként
               alámosott épület, főtámaszától, melyet a közvéleményben talált, rég meg volt fosztva.
               A műveltebb osztályok, főképp azok, kik az irodalommal foglalkoztak, s a tizenhatodik
               században a könyvárus és könyvnyomtató, nem, mint később, kereskedőnek s
               mesterembernek, hanem az irodalom egyik főeszközének tekinté magát - már akkor
               ellenzéket képeztek a klérus ellen, s György könyváruson kívül, ki később mint Luther
               könyveinek legnagyobb terjesztője, életét máglyán végezé, Feger Tibold lépett fel
               Hammel túlzott követelései ellen mindég legbátrabban. Most is nyugodtan, de oly
               komoly szárazsággal inté a lelkészt mérsékletre, mely azon férfinál, kinek évek óta
               harminc káplán vakon engedelmeskedett - ennyien valának a főtemplom káplánjai -, csak
               az ellenkező eredményt idézhette elő.</p>
            <p>- Igen, mérséklet! - válaszolt Hammel ez intésre. - Ismerjük Feger úr mérsékletét;
               hisz tudva van, néhányan a könyvárus urak közül, főképp ő, annyira mérséklik magokat
               még az isteni tiszteletben is, hogy egész esztendőkön át templomunkban egy poltrával
               sem áldoznak; de vannak, tisztelt Feger uram, nem oly mérsékelt, nem oly ildomos
               emberek is, s azok azt hiszik, hogy ha nemzetiségünket biztosítni akarjuk, előre kell
               gondoskodnunk.</p>
            <p>- Hogy újra oly szerencsétlenséget idézzünk elő, minőnek Albert alatt elődeink tanúi
               voltak - vágott szavába az előbbi -, hogy házaink ismét feldúlassanak, becsületesen
               szerzett vagyonunk elraboltassék, s mindez csak azért, mert néhány túlzó nem tud
               helyzetén megnyugodni. Akkor királyunk német volt, de sem ő, sem a majdnem szentként
               tisztelt Marchiai Jakab a németeket a magyarok bosszújától meg nem őrizhette, s nem
               hiszem, hogy Hammel úr, ha a magyarok ellenünk ismét föllázadnának, ótalmunkra több
               hatalommal bírna, vagy hogy maga a király igen kedvesen vehetné, ha tudtára esik,
               miszerint Szűz Mária plébánosa s a német polgárok, míg ő s királyi fia él, koronája
               felett rendelkeznek.</p>
            <p>A hetvenöt év előtt történt lázadás említése a polgárokra szembetűnő hatással vala. A
               város a pápai bulla kihirdetése óta telve volt gyülevész néppel; a zászlósurak
               zsoldosai nemegyszer adák azon gyűlölségnek jelét, mellyel magok s uraik a németek
               ellen viseltettek, s hogy a közrend fenntartására a fővárosban semmi eszközök nem
               léteztek, arról a lárma s tolongás a piacon mindenkit meggyőzhetett. De annyival
               kisebb hatást tett a király neheztelésének említése; a hallgatók egy része
               mosolygott, a többiek csaknem bámulva néztek a könyvárusra.</p>
            <p>- Ulászló király őfelsége nagyon kegyes úr - jegyzé meg Peterdorf nyugodtan -, s hív
               budai polgárainak bizonyosan nem fogja rossz néven venni, ha ők is gondoskodnak
               jövőjökről; úgyis míg ő vagy királyi fia él, hívebb alattvalói, mint mi, németek,
               nincsenek az országban. Ha azonban az isteni gondviselés...</p>
            <p>A szóló, mint egyáltalában a Szent György téren beszélgetők közül mindenkinek szavai,
               e pillanatban iszonyatos zaj által szakíttattak félbe. - Le vele! üsd agyon! meg kell
               ölni valamennyit! - ily kiáltások hallatszottak a piac másik oldalán, s közben
               jajgatás és sikoltások tölték a levegőt.</p>
            <p>- Jézus Mária! - sóhajtott Harber - mi lehet ez?</p>
            <p>- Le azokkal, kik posztóban járnak! le a bérruhással, az urakkal s szolgákkal! -
               bőgött a sokaság.</p>
            <p>- Takarodjatok, paraszt kutyák - ordított egy hang, de a zaj e szavak folytatását
               érthetlenné tevé.</p>
            <p>Botok, itt-ott kardok emeltettek.</p>
            <p>- Üsd le, aki nem paraszt - kiáltott az egyik rész.</p>
            <p>- Vágd le a paraszt kutyákat - lármázott a másik, s a rémülés, melyet e zaj okozott,
               annál nagyobb vala, mivel az egész tér telve levén emberekkel, valódi okát senki sem
               tudta.</p>
            <p>A polgárok Zsigmond temploma felé vonultak vissza, s a németek, kik a magyar koronát
               a császárnak szánták; a magyarok, kik kevés lépésnyire tőlök azonegy időben arról
               beszéltek, miként lehetne amaz esetre, ha a magyar Jagellók kihalnának, Zápolyát
               királlyá tenni, s az olaszok, kik a párkány s bársony magasabb áráról tanácskoztak,
               feledve viszálykodásaikat, a Zsigmond-templom gót gyámoszlopai mögé vonultak.
               Főtisztelendő Hammel úr maga, a lehető legszelídebb hangon, mégpedig magyarul kérdé
               Nagy Péter uramtól: ő mint bíró, nem tudja-e mind e zajnak okát?</p>
            <p>A bíró erről éppen oly keveset tudott, mint a körülállók, s azok is, akik az oszlopok
               gót ékességeihez kapaszkodva, föllebb másztak, csak annyit mondhatának, hogy a
               verekedés a parasztok s Perényi nádor őnagysága csatlósai között kezdetett, s hogy az
               előbbiek máris vissza kezdenek vonulni.</p>
            <p>E visszavonulás a piacon létező zavart még inkább növelé, főképp miután Bakács
               hajdúi, a bíbornok palotájából a verekedés helyére sietve, a parasztoknak pártját
               fogák, s a nádor csatlósait kivont karddal támadák meg. Nagyobb szerencsétlenség
               történt volna talán, ha Batthyányi Benedek, a várkapitány, néhány lovassal a piacra
               nem jő, s a komoly küzdésre készülőket szét nem kergeti.</p>
            <p>A lármának oka, mint később kitűnt, néhány illetlen kifejezés volt, mellyel a
               parasztok egyike egy csatlós irányában élt. Ez ütéssel felelt. A parasztok bosszút
               akartak állni, s a nádor csatlósaitól hihetőleg keményen megbüntettettek volna
               bátorságukért, ha a bíbornok hajdúi által, kikkel szüntelen súrlódásokban éltek, meg
               nem akadályoztatnak. - Az egész történet Budán akkoridőben oly közönséges vala, hogy
               miután a béke helyreállt, senki sem beszélt többé felőle, s mindenki nyugodtan vagy
               előbbi beszélgetését folytatá, vagy ismét türelmetlenül azon pillanatra várt, melyben
               a nap hőse végre megérkezendik. - A hajdúk s csatlósok szétoszolva azzal biztaták
               magokat, hogy a megkezdett tusát, melyben Batthyányi által félbeszakasztattak, a jövő
               kedvező alkalommal folytatni fogják.</p>
            <p>A közönyösségben, mellyel a budai polgárok e rendbontásról oly hamar megfeledkeztek,
               csak azon pestiek nem osztozkodtak, kik szokásuk szerint a budaiaktól elkülönözve, a
               királyi várba vezető híd innenső oldalán foglaltak helyet, s órákig tartó várakozás
               után most azzal vigasztalák magokat, hogy a szomszéd városban uralkodó rendetlenség
               fölött álmélkodhattak. Pest és Buda századok óta vetélytársak valának. Ama város nem
               feledheté, hogy a magát most büszkén fővárosnak címző Buda egykor csak új pesti
               hegynek - novus mons pestiensisnek - neveztetett; míg ez ismét Pestnek függetlenségét
               legnagyobb sérelmének tartá, ismeretes dolog lévén, hogy Zsigmondig a pesti bíró s
               két tanácsnok a budai tanács által neveztetett ki, s hogy a város ebbéli szolgasága
               alól csak azáltalmentheté fel magát, hogy a királynak ezer aranyforintot, melyet az
               előbb a budaiaktól kért volt, kölcsönadott. A pestiek, éppen mivel Budának
               felsőbbségét magok is érzék, e tekintetben még szenvedélyesebbek valának; s minthogy
               sem a budai épületek s templomok nagyobb szépségét nem tagadhatták, s elismerni
               kényteleníttettek, hogy a vár alatti kertek nagyobb kiterjedésűek, mint melyeket a
               király a Duna innenső partján bírt, legalább sohasem mulasztották el a szomszéd
               városban történt minden rendzavarást kiemelni; s ki Budát csak a pestiek leírásából
               ismeré, azt szépen épült zsiványbarlangnál alig tarthatá egyébnek.</p>
            <p>- Hallott-e ember ily valamit? - mondá egy vastag tanácsbeli a vargák elöljárójához,
               midőn a tolongás közt félrerántott felső köntösét helyre igazítá - fényes nappal,
               nyilvános piacon, a király palotája előtt ily verekedések! Ha én őfelségének volnék,
               Pestre költözködném; ez a budai tanács nem tud rendet tartani.</p>
            <p>A körülállók mindenben oszták a szóló véleményét, főképp a varga, ki hallatlan
               igazságtalanságnak állítá, hogy ez alkalommal, mint már többször, nemcsak a budai, de
               még a pesti polgárok is majdnem agyonnyomattak; ámbár, ha már valakit szorítani kell,
               a méltányosság azt kívánná, hogy csak a budaiak szenvedjenek, kik az urak és seregeik
               ittlétének hasznait úgyis egyedül élvezik.</p>
            <p>- S mintha bíró éstanácsbeliek nem is volnának - mondá ismét azelőbbi -, semmi rend,
               semmi felvigyázat; élne csak Mátyás király, holnap, jótállok, egypár a csonkatoronyba
               vándorolna.</p>
            <p>- Ha én király volnék, valamennyiök fejét lecsapatnám. Egész mentémet elszakították -
               szólt egy másik, midőn eltépett ruháit mutogatá a mellette állóknak, s magyarázatul
               azoknak áráról értekezett.</p>
            <p>- Mit mond kegyelmed, Szaleresi uram, e néphez? - szólt halkabban egy úrias külsejű
               férfi, szomszédjához fordulva - egynek elszakítják ködmönét, s mindjárt az egész
               várost felakasztatná, mintha Pesten, Budán nem volna száz ember, ki az elszakított
               ruhát fél óra alatt összevarrhatja ismét.</p>
            <p>- Kegyelmednek igazsága van - felelt a megszólított -, de az is igaz, hogy a tolongás
               nagyon erős volt, szegény Klárikámat majdnem agyonnyomták - tevé hozzá egy, karján
               függő deli leányra fordítva szemeit, kinek mosolygó arcán minden inkább, mint a
               kiállott veszélynek nyoma volt szemlélhető.</p>
            <p>- Nem oly nagy veszedelemben forgott, mint a szomszéd gondolja - szólt nevetve egy
               óriástermetű férfi, kit az egész város csak a nagy mészárosnak nevezett. - Zsuzsimra
               szorították, s könnyebb volna valakit dunnákkal agyonnyomni, mint feleségem
               mellett.</p>
            <p>A köpcös mészárosné nemigen jókedvűen fogadá férje tréfáját, főképp miután Klári s
               még néhány mellette álló mosolygását észrevevé; az úr azonban, ki a beszélgetést
               megkezdé, anélkül hogy e házassági jelenetre figyelne, Szaleresinek azt kezdé
               bizonyítgatni, hogy tulajdonképp szorongatás nem is volt. - Becsületemre mondhatom -
               szólt méltósággal -, én nem is vettem észre, hogy taszigálnak. Ha kegyelmed Rómában
               lett volna, őszentsége X. Leo választásánál, akkor szólhatna tolongásról. Nem tudom,
               hány százat nyomtak agyon. Talán minden budai s pesti ember összevéve sem tudna egy
               embert agyonnyomni. Hisz ez nem is város - cospetto di bacco.</p>
            <p>Mellőzöm a számos ellentmondást, melyet e szavak a körülállók, főképp a mészáros
               részéről előidéztek; minthogy azonban történetünk folyama alatt mind a most szólóval,
               mind Szaleresivel többször találkozandunk, talán nem fölösleges, ha olvasóimat velök
               megismerkedtetem.</p>
            <p>Mi mindenekelőtt azon úri embert illeti, ki csak imént Rómáról szólt, s az akkori
               ízlés legfinomabb szabályai szerint készült ruháiban úrias leereszkedéssel tekintget
               körül, alig találkozhattunk volna valakivel, ki akkoridőben Budán ismeretesb s főképp
               a fiatal nemesség között kedvesebb volt volna, mint Rozgonyi vagy jobban mondva
               Ollósi Tamás őkigyelme. S méltán. A magyar nemesség akkoridőben, mint később is,
               sokat tartott öltözetére. A történetekből tudjuk, miként Ujlakon, midőn e vár Ulászló
               seregei által ostrommal bevétetett, a hercegnek háromszáz fényes öltözete
                  találtatott, s mint ő, úgy mások, ha az udvarnál
               megjelentek, arany és ezüsttel hímzett köntösökben versenyeztek egymással. Feltűnni
               öltözet által tehát Budán csakugyan a nehéz dolgok közé tartozott, és mégis azon
               egyén, ki most előttünk áll, etekintetben is minden szemet magára vont. Csizmáitól
               fövegéig minden darab ruha oly tökéletesen vala készítve, hogy saját nemében
               mintaként vala felállítható. Nem volt dolmány vagy nadrág, mely oly helyesen állana,
               mint Ollósi uramé; nem lehete mentét találni, mely szebb redőkben folyt volna le
               valaki vállain, mint az övé, s mi a néző figyelmét még inkább magára voná, az vala,
               hogy ámbár e korban mindenki, ha lehetett, arany vagy ezüsttel cifrázá fel magát, s
               boglárokkal kirakott kardkötőn béke idején is kardot viselt, Ollósi kék dolmányán s
               vörös mentéjén drága érc helyett csak selyemhímzés vala látható, a fegyver pedig
               egészen hiányzott, mi annál feltűnőbb volt, minthogy mindenki észreveheté, hogy ezt
               nem kényelem kedvéért teszi, s jobb kezét, melyben kis pálcáját viselé, oly módon
               tartja bal csípőjén, hogy idegen a mente redőivel takart ártatlan nádat szükségképp
               fegyvernek gondolá. Mi mindezeken kívül a néző figyelmét még inkább Ollósira voná,
               ama különbség, vagy helyesebben mondva, azon ellentét vala, mely e férfi arca s
               testének egyéb tagjai között létezett; az elsőnek sötét kecskeszakálla által még
               inkább kitűnő soványsága annyira nem fért az izmos tagokhoz, melyeket ruhái takartak,
               hogy az egész ember mintegy két egyén összesítésének látszott, s a néző alig tudá,
               mit bámuljon inkább, a természet mostohaságát-e, mely ez arcot alkotá, vagy a szabó
               bőkezűségét, ki, amennyire művészete felhatott, ez archoz ily deli testet
               teremtett.</p>
            <p>Ollósinak magaviselete szinte rendkívüli volt. Ha az udvarnál vagy a Budán lakó nagy
               urak valamelyikénél sok ember összegyűlt, ő a termekben nem szokott megjelenni, ily
               alkalommal a nép között járt, s elfoglalva a legjobb helyet, melyet neki mindenki
               tisztelettel átengedett, barátságosan köszöntgeté úri ismerőseit, néha mosolygó
               helybenhagyást, néha rosszallást intve fejével. Minden nagy úrnak életét s
               származását ismerve, mindenikről valamely jellemző történetet vagy mondát beszélve,
               boldognak érzé magát, ki ily alkalommal mellette állhatott. Ilyes nagyobb
               ünnepélyeket kivéve, Ollósi majdnem egész idejét nagy urak társaságában tölté. Ki
               reggel hozzáment, az első családok ivadékait nála találá; az utcán Móré, Perényi
               Ferenc s ezekhez hasonló fiatal urak kíséretében járt körül. Az udvarnál kisebb
               tekintetben álló ifjak s apródok türelmetlenül lesék a pillanatot, melyben vele pár
               szót válthassanak; s tisztes polgárok vagy más még szegényebb sorsú emberek sokszor
               órákig vártak Bakács palotája előtt, hogy a hatalmas férfinak minden alázatossággal
               egy-egy esedező levelet adhassanak kezébe, oly kérelemmel, hogy azt illő alkalommal a
               bíbornoknak, országbírónak vagy a szepesi grófnak átadva, hatalmas befolyásával
               pártolja; szóval, a bíbornok után látszólag nem volt hatalmasabb ember, mint Bakács
               bíbornok úrnak - <hi>udvari szabója; </hi>mert ez az, kit olvasóim
               Ollósi uramban maguk előtt látnak.</p>
            <p>A szabónak egykori neve Rozgonyi vala, melyet, Rozgonyban születvén, Isten és ember
               előtt joggal választhatott; de a büszke Rozgonyiak nem szívesen tűrék e
               névrokonságot, s azért a tűművész, Bakács ellenmondhatlan parancsához képest,
               Ollósinak nevezé magát, a nemtelen hangú néven azáltal segítve, hogy azt mindég
               sóhajtva mondá ki, míg többek által csakugyan Hollósinak neveztetett, s idegeneknek
               itt-ott értésére adhatá, hogy vére Hollós Mátyáséval bizonyos, ha nem is törvényes,
               legalább annál természetesebb rokonságban van.</p>
            <p>E kényszerített névváltoztatás azonban annyira nem ronthatá meg eddigi tekintélyét,
               hogy kegyei az egész ifjúság által most is inkább kerestettek, mint valamennyi
               Rozgonyié együttvéve. Az udvarnál nem volt ember, ki bizonyos tekintetben kegyeitől
               nem függött volna. Úrfiak, kik a királyról megvetéssel szóltak, nem merték volna
               Ollósit megsérteni, nehogy ez valamely ruhadarabot bizonyos napra el nem készítve,
               rajtok bosszút álljon; mi csuda tehát, ha e viszonyok a szabó természetes hiúságát a
               túlzásig kifejték, s hogy ő, kinek mindenki annyi fontosságot tulajdonított, végre
               magát a legnagyobb fontosságú személynek tartá. Bakács, kit szabójának méltóságos
               magaviselete s leereszkedő modora mulattatott, mindent elkövetett, hogy e
               meggyőződést még inkább nevelje; s miután Ollósi csakugyan némi befolyással bírt, s
               azt mások javára szívesen használta, természetes, ha túlzó követelései eltűrettek, és
               sokan majdnem éppoly alázatosan szóltak vele, mintha magához a bíbornokhoz
               közelítenének. A férfiú, kit ezen igen érdekes egyéniség mellett találunk, s kinek
               neve - mit akkor, őt, magát kivéve, senki sem hitt - hazánk történeteiben
               fenntartatott, Szaleresi Ambrus vala, Pestnek egyik leggazdagabb kereskedője, s mint
               ő maga gondolá, azon férfiú, ki polgártársainak bizodalmát legnagyobb mértékben bírá,
               s ki Pesten, amit akart, azt keresztülvihette.</p>
            <p>A polgári elem nálunk sohasem bírt oly fontossággal, mint Európa egyéb nemzeteinél. A
               magyar nemes életét a táborban vagy pusztáin tölté, hol a társas élet kényelmeit
               nélkülözve, egyszersmind korlátaitól ment vala; a paraszt a falukon urának földét
               mívelé: s városaink lakosai nagyrészben azon idegenekből álltak, kiket Szent
               Istvántól kezdve majdnem minden királyaink szívesen láttak e hazában letelepedni, s
               nagy szabadságokkal ajándékoztak meg, részint, mert bennök eszközt kerestek, melyet a
               lázadásokra hajlandó magyarok fékezésére használhattak; részint mivel a városok adója
               a királyi jövedelmek egyik legbiztosabb ágát tevé. - Városaink eszerint idegen, az
               összes nemzettől különvált elemet képeztek; mintegy német szigetekként álltak itt a
               magyar tenger közepett, idegen nyelvvel s szokásokkal, sőt mint a fennmaradt budai
               jogkönyv bizonyítja, idegen törvényekkel is; s miután minden törekvésök csak abban
               állt, hogy magokat az összes haza befolyásától szabadon tartsák, s elkülönözve a
               nemzettől a király sajátjai - peculium regium - maradjanak, a közdolgok vezetésére
               különös befolyást nem gyakorolhattak; arra pedig, hogy különválva a nemzet többi
               részétől, mint más országok városai, a közdolgok mérlegében hatalmas súlyt
               képezzenek, a magyar városok sem elég számúak, sem elég kiterjedésűek nem
               valának.</p>
            <p>Mind e viszonyok azonban városi polgáraink által nem méltányoltattak, s Pest, Buda
               vagy Kassa polgárai haraggal utasítottak volna vissza mindenkit, ki őket arra
               figyelmeztetné, hogy köztük s Nürnberg vagy Augsburg polgárai között nagy különbség
               létezik. Polgártársainak ezen csalódásában senki sem osztozott oly nagymértékben,
               mint Szaleresi, s ez egész magaviseletének oly irányt adott, mely nem illett
               helyzetéhez s még kevésbé jelleméhez, olyannyira, hogy a sok tekintetben
               tiszteletreméltó ember sokszor nevetségessé vált, főképp miután az elmélet, melyet
               magának a polgári lét méltóságáról képezett, egyenes ellentétben állott
               hajlamaival.</p>
            <p>- Nincs nevetségesebb dolog - így szólt Szaleresi sokszor barátaiközött -, mint ha
               polgár minden jöttment nemesember előtt bókol; nincs úr az országban, ki egy pesti
               bírónál többre becsülhetné magát; s minek alázzuk meg magunkat előttök? - Ez volt a
               teória, s ha a jövő pillanatban valamely úrfi boltjába jött, a földkerekségen nem
               volt nála alázatosabb ember. - A polgárnak nincs szentebb kötelessége, mint hogy
               városa kiváltságait sértetlenül fenntartsa - így szólt, s ha a nádor vagy Bakács tőle
               mint tanácsbelitől oly valamit kívántak, mi e kiváltságokkal össze nem fért, senki
               sem tudott kevésbé ellenállani. Benne egyikét azon - éppen jobb emberek között nem
               ritka - egyéniségeknek látjuk, kiknek hajlamai az eszménnyel, melyet követésül
               választanak, örök ellentétben állanak, s kik, mivel minden alkalommal vagy választott
               elveiket vagy természetes hajlamukat sértik, szüntelen küzdésben önmagokkal,
               megnyugodni sohasem tudnak.</p>
            <p>E határozatlanság, melyet mindenki ismert, s azok, kiknek vele dolguk volt, sokszor
               kárára használtak, miután az, ki gyengeségét ismeré, majd hajlamainak, majd elveinek
               hízelegve, őt bármily irány követésére bírhatá, észrevehető vala Szaleresi egész
               magaviseletén, sőt arca kifejezésén is, melyen természetes jóságán kívül csak
               szüntelen határozatlansága látszott; de e természetes jóság s általán véve elismert
               becsületessége a jellemszilárdság hiányát elfeledteték, s az udvar és a főurak
               legkedvesebb kereskedője - minek magát szívesen nevezteté - megtartá tekintélyét
               polgártársai között is, kik a méltóságot, mellyel aranygombos sötétzöld köntösében
               körüljárt, szívesen tűrék, éppen mert mindenki tudta, hogy a felsőbbség, melyet
               magának külsőleg tulajdonít, őt abban, hogy bárkinek engedjen, nem szokta
               akadályozni.</p>
            <p>- Porco di Bacco! én még egyszer mondom, Buda nem is város - folytatá Ollósi, miután
               a tolongás megszűnvén, fecsegésében nem akadályoztatott többé -, s ha a Dunát
               telirakják házakkal, s azután még Pestet hozzáveszik, s az egész Rákost Cinkotáig
               telepítik, még akkor sem lesz több jókora falunál.</p>
            <p>A mészáros nevetett, felesége s néhány mások bámultak, Szaleresi méltósággal arra
               emlékezteté, hogy ő maga is eleget utazott, de oly várost, mely az egész tért Buda s
               Cinkota között elfoglalná, mégsem látott. - Boroszlóban voltam, Nürnbergben,
               Ratisbonában - folytatá nagy önmegelégedéssel, melyben Klárija osztozott -, sőt
               Velencében és Genuában is, de ily várost nem láttam.</p>
            <p>- Nem látott? elhiszem, kedves Szaleresi uram - folytatá amaz egykedvűen -, de volt-e
               Rómában? - Szaleresi rosszkedvűen rázta fejét. - Lássa, e Róma hét hegyen épült, mint
               azt minden krónikában olvashatja; éspedig mily hegyek azok! Rómában, amint tudva van,
               minden nagyszerű; e hegyek között, természetesen, völgyek fekszenek, és ez egész
               vidék tele van építve házakkal. Őszentsége, a pápa éppen most egy templomot építtet,
               melybe Pest és Buda minden lakosai egyszerre beleférnének, s a lakosokon kívül még az
               idevaló templomoknak is fele. Lássa, Szaleresi uram, ezt nevezem én aztán
               városnak.</p>
            <p>- Aki hiszi, idvezül - szólt közbe nevetve a mészáros, kinek jókedvében a
               körülállóknak nagy része osztozott, míg Ollósi megvető tekinteteket vete a
               gyülekezetre. - S ugyebár, Ollósi uram - folytatá az előbbi ingerkedve -, Rómában nem
               is mehet ki az ember az utcára anélkül, hogy agyon ne nyomják? Oly tolongás van az
               utcákon, hogy ha valaki sétálni megy, s ép tagokkal jön haza, az egész háznép
               összecsapja kezét bámultában.</p>
            <p>A szabó, ki, mint nagy urak szolgái közönségesen, a népre nem kis megvetéssel nézett
               le, ezen, felfogása szerint illetlen tréfa által sértve érzé magát, de miután szavai
               igazságának védelmére más fel nem szólalt, ő pedig sokkal szívesebben beszélt,
               hogysem a megtámadásra megvető hallgatással feleljen, végre állításának
               bebizonyításához fogott, s pedig, oly emberrel lévén dolga, ki ruháit nem nála
               varratja, s kin eszerint bosszút állnia nem lehet, sokkal nyugodtabban, mint az
               ismert szenvedélyessége mellett várni lehetett. Beszédében egyes nagy urak neveinek
               említése s az, hogy Rómában volt, a főhelyet foglalta el.</p>
            <p>- És mert kegyelmed Rómában volt - szólt mély hangon egy közel álló pesti tímár -, s
               mert, meglehet, pápa őszentsége választásánál jól megtaszigálták, nekünk polgároknak
               talán még grácia legyen, ha őnagyságaik csatlósai közénk verekedni jönnek, s minket
               feleségeinkkel összevissza taszigálnak?</p>
            <p>Ollósi válaszolni akart, de az előbb szólónak szavait oly általános helybenhagyás
               követé, hogy tanácsosabbnak tartá, ha hallgat.</p>
            <p>- Szégyen, gyalázat! - mondá egy kovács, ki ünnepi köntösével mesterségének sötét
               nyomait el nem takarhatá, midőn kormos kezével fövegét félrenyomá - mondom, szégyen,
               gyalázat, amit ezek az urak tesznek. Hétfőtől szombatig dolgozunk; a gyalu, a fűrész
               és kalapács késő estig hangzik az utcákon, s ha vasárnap kijövünk, s mulatni
               akarnánk, csakhogy az úrfiak lovaikkal le nem gázolnak, minden inas vagy apród
               többnek tartja magát polgármesterünknél.</p>
            <p>- Ha még csak az volna - szólt egy másik sóhajtva -, de tönkretesznek. Nekem most is
               nyolc kocsi portékát, melyet társammal Olaszországból hozattam, raboltak ki Veszprém
               mellett. Jól tudom, kik tették, de mit használ, még alázatosan könyörögnöm kell, hogy
               csak azt adják vissza, minek úgyis semmi hasznát nem vehetik.</p>
            <p>- De miért nem mégy a királyhoz? - mondá Szaleresi tanácsadólag - mondtam már,
               valamennyi pesti kereskedők s kalmárok veled megyünk, s elégtételt fogunk kérni.</p>
            <p>- A királyhoz! - szólt az előbbi sóhajtva - minek? Hisz aki tótul vagy diákul nem
               tud, beszélni sem tud vele, és ő oly jószívű; ha valamennyünket koldusbotra juttatnak
               vagy megölnek, sem fog ő megbüntetni senkit. A nádorral s tárnok őnagyságával is
               szóltam, ők is azt mondják, jobb, ha nem ütök lármát, úgysem használna. Tűrnünk
               kell.</p>
            <p>- Igen, tűrnünk - mormogta a mészáros, kinek előbb víg képe egészen más kifejezést
               vőn fel -, míg ostobák leszünk s magunkon segíteni nem tudunk, ha a nép csak egyszer
               derekasan megrázná magát,fogadom, sárba potyogna mind e féreg, mely rajta
               élősködik.</p>
            <p>E szavak, melyek elég fennszóval mondattak, hogy Szaleresi s a körülötte állók által
               megértessenek, s melyekre Ollósi, mint az arisztokráciának e társaságban egyedüli
               képviselője, felelni készült, hihetőképp kellemetlen vitatkozásokra adnak alkalmat,
               ha éppen e pillanatban Batthyányi Ferenc és Móré László, a királynak ifjú kamarásai,
               nem közelítenek a hídhoz, s megjelenésök által a gondolatoknak más irányt nem adnak.
               A szabó, mihelyt megpillantá az ifjakat, kik délceg paripáikon a híd felé közeledtek,
               Mórénak viola- és Batthyányinak búzavirág-színű mentéi előtt minden egyébről
               megfeledkezett, s az ifjak megjelenése látszólag kellemes hatást tőn a többiekre is,
               kik bármily haraggal viseltettek a főbb nemesség ellen, ez ifjaktól legalább azt,
               hogy szebb két embert alig láthatni, nem tagadhatták meg, főképp miután a nyájas
               módot szemlélték, miszerint mindketten egyes polgárok köszöntéseit viszonzák.</p>
            <p>- No, mit mond, Szaleresi uram? - kiáltott Ollósi, örömragyogó arcokkal, midőn a
               lovasok lovászaikkal együtt a frisspalota gót kapuja alatt eltűntek - látott-e valaha
               szebb mentét, mint Batthyányié vagy oly dolmányt, mint melyet Móré ma felöltött; csak
               az kár, hogy a harmadik és negyedik kapcsot nyitva hagyta, pedig kétszer mondtam
               neki. Ez a legújabb divat; nincs is több ilyen, csak Perényi Ferenc őnagyságának
               küldtem még egyet Nagyváradra; a paszomántot és crepinmunkát magam hoztam
               Olaszországból.</p>
            <p>- A kelme is gyönyörű - szólt közbe Szaleresi -, mind a ketten nálam vették; szebb
               bársony sohasem volt kezemben, pedig csak három aranyával adtam rőfét.</p>
            <p>- Harminchat arany egy mentére csak a bársonyért - fohászkodott a vastag mészárosné,
               kinek Szaleresi Klári éppen egypár elmésséget beszéle el, melyeket Móré s Batthyányi
               néhány nap előtt atyja boltjában mondtak -, s csak úgy bánnak vele, mintha szűr
               volna. Mikor férjhez mentem, édesanyám barna tafotaruhát ajándékozott, rőfe fél
               arany, de ha rajtam van, alig merek mozdulni, s ezek az úrfiak még lóháton is
               bársonyban és damaszkban járnak.
            </p>
            <p>- A bársony, a többihez véve, még csekélység - vágott szavába a mellette álló öreg
               szűcsmesterné ‑, de egy csomó olyan nyuszt, mint minővel Móré úr mentéje prémezve
               van, az idén nyolcvannégy arany; s hát még a boglárok!</p>
            <p>- És a ló! - szólt közbe egy mellette álló öregebb ember. - A paripa, melyet őfelsége
               Som Józsának ajándékozott, mikor temesi bánná lett, száz aranyba került, s isten
               engem, az, melyen Batthyányi ül, egy dénárral sem ér kevesebbet.</p>
            <p>- Bizony jobb lenne, mind e ringy-rongy ruha helyett vasat vennének - szólt az imént
               említett kovács rosszkedvűen -, most ára lement; egy mázsa rúdvas egy arany; abból a
               török számára hány jó kard s buzogány kerülne ki!</p>
            <p>- Adná Isten, hogy a vasat az olasz selyemkelméknél jobban szeretnék! - sóhajtott a
               pesti kalmár, ki előbb kiraboltatása fölött panaszkodott. - Rémség, amit tőlem
               elszedtek: huszonnyolc vég finom velencei posztót, melynek rőfe egytől három aranyig
               ért; skárlátot, melynek rőfeért magam ötödfél aranyat fizettem; egy vég arannyal
               átszőtt bársonyt, melynek rőfe tizenhat, két vég hasonlóan készült damaszkot, melynek
               rőfe három és öt; meggyszín atlacot, melynek rőfe egy és fél arany volt, két vég
               thabyt, négy vég talithot, fekete és sötétzöld párkányt, melynek rőfe...</p>
            <p>A szegény kárvallott hihetőképp elrablott szállítmányának egész lajstromát s
               árjegyzékét elmondotta volna, ha a mészáros által félbe nem szakíttatik. - Föl se
               vegye, szomszédom - mondá, s arcán a jókedvnek s keserűségnek azon különös vegyüléke
               vala látható, mely különben szép vonásainak kellemetlen kifejezést adott -, portékája
               jó kezekbe került, csak valamivel rövidebb úton. Ha a kocsik Pestre szerencsésen
               megérkeznek: kinek adta volna el kigyelmed drága holmiját? Nemeseknek, főuraknak,
               nemde? Polgárember egész életében legföllebb egy-két ruhára való selymet vesz; már
               ezek mit adtak volna kegyelmednek bíbor s aranyos kelméiért? írást, nemde? vagy akik
               írni nem tudnak, egy kis keresztvonást, s ezzel mit nyerne? Igaz, itt állhatna, s ha
               az urak mellettünk elmennek, testökön láthatá tulajdonát, elbeszélhetné
               szomszédainak, hogy Bánfi, Drágfi, Lorándfi s Isten tudja, hány emberfinek nadrágja,
               köntöse, lótakarója kegyelmed posztójából, bíborából vagy damaszkjából szabatott: de
               legyek akármi, ha ilyesmi mellett meghízik. Hány urat látok én naponként, ki a
               húsból, melyet székemből hozatott, egészen nekihízott, én nemigen gyarapodom
               mellette.</p>
            <p>- Ami legrosszabb az egész dolognál - szólt most Szaleresi, ki a mészáros szavainál
               fejével helybenhagyólag inte - az, hogy uraink adósságaikat az idegeneknek ki szokták
               fizetni. Szerencse, hogy csak Budán, Pozsonyban, Sopronban s Nagyszombaton<hi
                  xml:id="_ednref11">[xi]</hi> rakhatják le holmiaikat, de közülök senki egy fillért
               sem veszít el soha, tömérdek, mennyi pénzt hordanak ki.</p>
            <p>- Az azért van, szomszéd uram - válaszolt az előbbi szokott mosolygásával -, mert az
               idegeneknek itt Budán többnyire követük van, s nekünk csak királyunk; ha mi, magyarok
               - mi, úgy látszik, maholnap megtörténik - a sok cseh és német között, kik udvarunknál
               forognak, szintén majd csak követet tartunk, talán nekünk is jobb dolgunk lesz.</p>
            <p>Míg ezen s ehhez hasonló beszélgetések tartattak, mindég több püspök s úr vonult át a
               hídon. Berizló Péter, veszprémi püspök s egyszersmind Horvát-, Tót- és Dalmátország
               bánja; a később oly híressé vált váci püspök, Zalkán László; Péter, a szentgyörgyi és
               bazini gróf, ki akkoridőben országbíró volt, Telegdi István, a tárnok, Báthori György
               lovászmester s velök mások, kik akkor az udvarnál legnagyobb tekintetben álltak, s
               kiknek némelyike a nézők között nem éppen kedvező ítéletekre adott alkalmat. Ulászló
               kormánya oly nyomorulttá vált, hogy mindazok, kik közhivatalokat viseltek, a nép
               bizodalmával nem bírtak, s széles e hazában egyetlen népszerű nevet sem találunk.
               Gyűlölség vagy még több esetben megvetés, ezek voltak az érzelmek, mikkel a nép a
               főbb tisztviselőket tekinté, s ha félelem ez érzelmek nyilvánítását néha
               akadályoztatá is, legtöbb esetben mindenki tartózkodás nélkül kimondá ítéleteit, s
               ezek nem voltak, mert nem lehettek kedvezőek.</p>
            <p>Ollósi, ki az egész világot csak saját művészetének szempontjából tekinté, s ki addig
               a haza haladásán nem kételkedhetett, míg évenként újdivatú mentéket csinált, s
               sujtásait új meg új minta szerinti tekervényekben varrá dolmányaira, természetesen
               egészen más véleményben volt; azonban sem a magasztalás, mellyel egyes főurakról vagy
               inkább ruhadarabjaikról szólt, sem a rosszallás, mellyel másokat illetett, kik a
               drága kelméket kontár szabók által elrontatják, nem talált részvétre; és a műértő
               férfiú csak a gyülekezet női része között talált értelmes hallgatókra, kik majd az
               egyes kelmék áráról, majd a varrásmódról vagy azon ifjú urakról kérdezősködtek, kik a
               szép köntösökben járnak, s ezáltal egyik legkitűnőbb tehetségére, a beszéd
               gyakorlására alkalmat adtak.</p>
            <p>Az asszonyok, úgy látszik, nem osztozkodtak az érzelemben, mellyel a férfiak az
               udvarhoz menőknek majdnem mindegyikéről szóltak; s midőn a deli Bebek Ferenc s Drágfi
               János, a főasztalnok fia jöttek, maga a mészárosné is megvallá, hogy csakugyan a
               polgárok között nem lehet ily szép fiatalembereket találni; mire Ollósi azon
               észrevételt tevé, hogy ez csak annak tulajdonítható, mert a polgárok többnyire
               rosszul varrt ruhában járnak. Főképp Szaleresi lánya, Klári, követé a szabó
               előadásait különös figyelemmel. - Nem volt az udvarnál főúr vagy asszonyság, kinek
               nevét s külsejét nem ismerte volna; a polgárleány sokaknak még ruháira is
               visszaemlékezett, melyeket más alkalommal viseltek, s nem lehetett nagyobb élénkséget
               képzelni, mint mellyel mindazon kis haszontalanságokat végighallgatá, miket Ollósi az
               egyes urakról elbeszélt, s mikhez ő maga örömragyogó arcokkal egyes kicsiségeket
               adott hozzá, hogy például ez s ez úrfi, ekkor s ekkor nálok a boltban volt, s neki,
               Klárinak, ezeket s ezeket mondá; mire néhány mellette álló polgárleány irigységében
               csaknem elsárgult, s egy-egy idősebb polgárasszony rosszallva rázta fejét.</p>
            <p>Nem messze a pesti polgároktól, de tőlök azon szabad hely által elválasztva, mely a
               Várba menő urak kényelmére Bakács csatlósai által őriztetett, egy nagy csapat paraszt
               fogott helyet. Vad kinézésű, rongyokba öltözött emberek, szűrökkel vagy nyersbőrből
               készített bundákkal vállaikon, részint mezítláb, részint bocskorokban, koldusoknak
               látszanának, ha fegyvereik nem mutatnák, hogy nem alázatosan könyörgeni jöttek. Egy
               része nehéz bunkókra vagy vasvillákra támaszkodott, mások hosszú rúdra egyenesen
               fölvert kaszát vagy szegekkel erősített cséplőt tartottak vállaikon, s az izmos
               karok, melyek visszacsúszott bő ingujjaikból kilátszottak, mutaták, hogy e parasztos
               fegyverek bármily karddal megvíhatnak. Ki ez embereket látá, nem bámulhatott a
               rémülésen, melyet nagy számmali megjelenésök a városban okozott; s habár mindeddig
               semmi sem történt, mi Telegdinek s másoknak a kereszthad kihirdetése ellen
               nyilvánított aggodalmaikat igazolhatá: mélyebben látók már az első napokban sejdíték
               a veszélyt, s belsejükben átkozák a bíbornokot, ki hogy a hazát a töröktőli
               veszélytől megmentse, rá sokkal nagyobbat hozott.</p>
            <p>A jobbágyok magok, egyeseket kivéve, még nem gyaníták hatalmukat, s rémülve
               visszavonultak, mihelyt valamely úrral vagy úri szolgával találkoztak. Szolgaságuk
               régiebb vala, hogysem a megszokott láncokat oly hamar lerázni mernék; még távol van
               lelköktől a gondolat, hogy az eddig uraik hasznára forgatott kaszát s cséplőt ellenök
               fordíthatják; s az egyetlen általános érzemény, mely e durva szíveket dobogtatá, a
               számos, közöttök forgó barátok s plébánosok által nevelt vallásos lelkesedés
               volt.</p>
            <p>A parasztok hallgatva álltak a híd mellett, csak olykor-olykor, midőn a fényesen
               öltözködött uraknak valamelyike mellettök elment, kérdezé meg egyik vagy másik
               szomszédjától az átmenőnek nevét. Ilyenkor a tömeg között halk mormogás vala
               hallható, melyet azonban rövid idő múlva ismét csend váltott fel. A nagy házak s az
               urak fegyveres szolgái, úgy látszott, szüntelen félelemben tartják az egész
               tömeget.</p>
            <p>E sokaság között, melyre az átalellenében álló polgárok néha aggodalomteli tekintetet
               vetének, leginkább két, az első sorban álló férfi voná magára a nézők figyelmét. Az
               egyik magas alak, kinek halvány arcait sötét papi köntöse még inkább kitünteté; a
               másik középnagyságú, de izmos férfi, s öltözetéről s fegyvereiről ítélve székely. Az
               első nemrég foglalá el helyét, s figyelme, úgy látszott, inkább arra volt irányozva,
               mi körülötte mondatott; a másik reggel óta nem mozdult a hídtól, s minden átmenő
               előtt levonva süvegét, a mellette állóktól halkan nevök után kérdezősködött. E
               férfiak, kiknek elsejénél egész személyessége, a másiknál a nyugtalanság, mellyel
               valamire várni látszott, mindenki előtt feltűntek, rég magokra vonták sokaknak
               figyelmét; azonban a polgárok között senki sem ismeré az idegeneket.</p>
            <p>- A bíbornok s Dózsa mindjárt itt lesznek - kiálta egy szürke-barát, ki tolongva a
               hídig ért -, őeminenciája most végezte miséjét. - S e szavak, melyeket távolról
               hallatszó zaj követett, minden gondolatnak új irányt adtak.</p>
            <p>Mennyivel közelebb jött a lárma s az éljen-kiáltások, annyival nagyobbá vált a
               kíváncsiság; s az érsek huszárai, kik kocsiját megelőzték, alig bírák szétoszlatni a
               népet, mely Szent György piacát eltölté. A hat fejér lótól vont roppant aranyos
               kocsi, melyet Bakács Rómából hozott magával, s melynek ajtóin Dávid királynak
               Góliáttali harca és Sámson hőstettei a szentírásból választott egyéb előadásokkal
               valának lefestve, nem kis bámulásra ragadá a budaiakat; az aranyozott kereszt, melyet
               egy kanonok a bíbornok - mint pápai legátus - előtt hordott, szintén nem maradt
               észrevétlenül, s az asszonyok ájtatosan hajlongtak az áldás előtt, melyet az ősz
               érsek kocsijából osztogatott; a főfigyelmet azonban egy egyszerű sötét köntösbe
               öltözött férfi vonta magára, ki a bíbornok kocsija mellett lovagolt - Dózsa
               György.</p>
            <p>- Éljen Dózsa! éljen a székely vitéz! a törökök ostora! megszabadítónk! - így
               hangzott mindenfelől, s a roppant zaj között alig hallatszottak egyes hangok, melyek
               mintegy könyörületből a bíbornokot is üdvözlék. Minden lelkesedés ragadós; valamint
               számtalan ember van, kit akármily szép tett vagy művészi csuda, melyet maga lát,
               nyugalmából kiragadni nem tud: úgy, ha körülöttünk másokat lelkesülve látunk, csak
               kevés tud nyugodtan maradni; s kétségen kívül ennek tulajdonítható, hogy a taps,
               melyben a székely vitéz részesült, oly általánossá vált; de ez mindegy vala reá
               nézve: s ki arcának kifejezésére nézett, láthatá a hatást, melyet e váratlan fogadás
               tett rá.</p>
            <p>Egy szegény székely, ki csak testi erejének s bátorságának köszöné, hogy a közkatonák
               sorából kiemelkedett, s ki most egyszerre győzelmes királyként fogadtatik; ki előtt
               mindenki leveszi süvegét; kit az apa gyermekének például mutat; kire minden erkélyből
               szép szemek tekintenek - hogyne érezze szédelgeni fejét, hogyne tartsa magát nagy
               férfinak, ha ezerek által annak kiáltatik ki! - Dózsa sokszor érzé a sors
               igazságtalanságát; midőn a harcmezőn ő küzdött legbátrabban, más nagy úr fia
               jutalmaztatott meg; midőn ő kapott sebeket, a babér másoknak osztatott; minden lépés,
               melyet eddig katonai pályáján előbbre tett, óriási küzdelmek díja vala: miként jusson
               eszébe, hogy a sors kedvezve is igazságtalan marad, s hogy érdeme, mely eddig nem
               méltányoltatott eléggé, most túlbecsültetik? Mit a legnagyobb veszélyek között nem
               tapasztalt soha, Dózsa most remegni érzé tagjait; nagynak s boldognak, nemzete első
               férfiának érzé magát e pillanatokban, keblét száz nagy föltétel dagasztá, szíve
               dobogott, mintha meg akarna szakadni örömében.</p>
            <p>- György! - így hangzott egy szó a tömeg között, midőn a bíbornok kocsija a hídhoz
               ért. - Dózsa arra nézett, s a székelyt, kire olvasóimat imént figyelmeztetém,
               meglátva, kinyújtá kezét; de a tolongás nem engedé, hogy ez a feléje nyúló kezet
               megragadhassa, s az ünnepelt vitéz eltűnt a sötét kapuívek alatt, míg a másik arcain
               lefolyó könnyeit törlé.</p>
            <p>- Ismeri kend Dózsát? - kérdé a körülállók egyike a hátramaradottat, ki, miután
               Bakács utolsó lovasa sem vala többé látható, még mindég a kapura függeszté könnytelt
               szemeit.</p>
            <p>- Tulajdon testvérem - szólt a másik, örömragyogó arccal -, ó, miért nem él szegény
               apánk, hogy e pillanatnak tanúja lehetett volna!</p>
            <p>A nép, miután kíváncsisága kielégíttetett, ismét kisebb csoportokra oszolva, várá a
               pillanatot, melyben Dózsa a királytól visszajön. - Nézzünk be mi is a királyi
               palotába.</p>
            
         </div>
         <div type="chapter">
            <head>2</head>
            <p>Sohasem szenvedett a magyar nép többet, mint a Jagellonidák gyenge kormánya alatt.
               Valamint a Szent György terén összegyűlt sokaság között, úgy ez ország egyik
               határától a másikig, Ulászló uralkodásának utolsó éveiben a nép minden osztályai
               között csak keserű panaszokat lehete hallani. A jobbágy, polgár s kisebb birtokú
               nemes, a szerzetesek s az alsóbb papság egyaránt elnyomva érzék magokat, s azon
               világi és egyházi főurak, kiknek zsarnoksága ellen a többi osztályok panaszt emeltek,
               szintén elégedetlenek voltak a jelennel, részint mivel az országnak saját
               viszálykodásaik miatti roncsolt állapotában roppant vagyonukat nem élvezheték,
               részint mivel a nemzet jelen helyzetét azzal, melyet Mátyás korában elfoglalt,
               összehasonlítva önmaguk előtt sem tagadhatták el, hogy minden hanyatlásnak indult, s
               ennélfogva változások s a nemzet egykori fényének és hatalmának visszanyerése után
               vágyódtak. E szerencsétlen ország legboldogtalanabb lakója azonban, kérdésen kívül
               Ulászló maga volt, s nem vala hely, melyen az általános süllyedésnek nyomai annyira
               meglátszottak volna, mint királyi palotájának ékes falain.</p>
            <p>E palotán mint egészen még semmiféle változást sem lehetett észrevenni; annál
               szembetűnőbbé vált az általános romladás, ha annak egyes részei vétettek tekintetbe.
               A Zsigmond által inkább erősen, mint művészi ízléssel épített <hi
                  >frisspalotán, </hi>mely a várhegynek majdnem egész szélességét elfoglalva, Szent
               György piaca felé nézett, az elhanyagolás nyomai még nem látszottak, de mihelyt ennek
               gót ívű kapuján keresztülmegyünk, a hanyatlás már szembetűnővé válik. Inkább hosszú,
               mint széles téren találjuk itt magunkat, melyből egy híd a belső palotába vezetett. E
               térnek jobb oldalán több, részint Mátyás által épített, részint legalább ízlése
               szerint ékesített házak emelkednek, s ezek, minthogy az udvarhoz tartozó
               tisztviselők- s cselédeknek lakásul szolgálnak, elég díszes állapotúak; annyival
               szomorúbb a kép, ha a tér másik, a Duna felé néző oldalára tekintünk. Mátyás itt egy
               sor nagyszerű palotákat akart építtetni, de a munka halálakor bevégezetlenül maradt,
               s úgy áll előttünk. Itt-ott a falak a második emeletig készültek el, más helyen az
               építés a földszinti résznél akadt meg, míg egyes falaknak még csak alapjai látszanak;
               s habár ezen épületek egyes részeinél Mátyás művészi ízlésére s bőkezűségére
               emlékezünk, az egész, jelen elhagyott állapotában, a nézőre csak szomorú benyomást
               tehet. Itt-ott a felső emeleteknek szép kőfaragásokkal körülfogott ablakoszlopai még
               ablakokra várnak, mellette az ablakrámák is elkészültek már, de üvegetlenül csapatnak
               minden szél által ide s tova sarkaikon, míg a földszinti szobák és termek egy része
               alsóbbrendű udvari cselédek által használtatik; s a porfíroszlopok s ércszobrok
               alatt, melyekkel a készen álló falak fölékesítettek, nemritkán egyes kimosott s
               szárítás végett odaakasztott ruhadarabokat látni. Nevelte az egésznek e kellemetlen
               benyomását még az is, hogy Ulászló, mert nem akará bevallani, miként az építéssel
               végképp felhagyott, az építés folytatására odahordott köveket faragott s faragatlan
               állapotukban ott hagyatta, sőt némely helyen a kőmívesek állásai sem szedettek el, s
               az időre bízatott, hogy a haszontalanná vált deszkákat egyenként rombolja el. Királyi
               lakunk küszöbén átlépve, ez első udvarban már romok között látjuk magunkat. Ha ezen
               átmegyünk, ismét hídon keresztül a belső palotába érünk, hol egykor Mátyás s most
               Ulászló király s fia Lajos lakott. A palota ezen része még fényesnek látszik. Ki
               azonban a nagyrészint Mátyás alatt emelt pompás épületeket közelebbről tekinté, a
               romlás nyomait itt is megláthatja. - A roppant költséggel készült szökőkutak vagy
               szárazan vagy legalább elromolva állanak; magas vízsugárok helyett most a víz,
               bedugult csöveiből, csak nyomorultan bugyog ki, s a szobrok és kőcsigák alatt,
               melyekkel e kutak a kor ízlése szerint ékesítvék, nedves moh nől. Itt-ott egy törött
               ablak vagy évek óta leesett vakolás, a vasrostélyzaton egy-egy meghajlott rúd, melyet
               senki helyre nem igazít - szóval: számtalan kicsiség mutatja, hogy nincsen senki, ki
               a fényes laknak gondját viselné. Hiányzik azon külső csín s rendesség, mely minden
               háznak a lakhatóság színét kölcsönzi, s valamint Mátyás alatt a budai várba idegen
               alig jöhetett, ki annyi megkezdett nagyszerű épületet látva nem mondaná: mi szép lesz
               ez egykor! - úgy most az első gondolat, mely a jövevényben, mihelyt az udvarokba
               lépett, mintegy akaratlanul támadt, az: mi szép lehetett mindez egykoron.
            </p>
            <p>Még nagyobb volt a változás Mátyás halála óta a palota belsejében. A nagy Hunyadi
               udvarát keleti pompa jellemzé. Roppant pohárszékek, telve arany- és
               ezüstbillikomokkal; asztalok, megrakva a kelet s nyugot legdrágább portékáival;
               festett s velencei selyemmel borított székek, aranyozott küszöbök, melyeknek ajtai
               ezüstsarkakon forogtak, és aranyozott kilinccsel zárattak be; szóval oly fényűzés,
               minőt a XV. századvége felé sem igen lehetett más királyi udvarnál találni. Mindennek
               alig maradtak romjai. Mátyás kincseinek nagy része - mint mindenki tudja - a sárvízi
               ütközet után Kinizsi s Corvin János seregeinek zsákmányává lett, s most egyes
               zászlósok birtokában volt, kik azt vagy magok rabolták el, vagy később pénzen
                  szerezték. Azon drágaságok, miket Ulászló neje
               életében szerzett vala, ajándékképpen szinte rég más kezekre jutott; a pohárszékek s
               asztalok üresen álltak. A bútorok borítéka, a selyemkárpitok, elveszték színöket, s
               az aranyzás, mely a falakon s az ajtók fölött megmaradt, úgy látszik, inkább azért,
               hogy elmúlt szebb időkre intsen, mint ékességül hagyatott meg régi helyén. Az idők
               igen megváltoztak hazánkban, s ámbár a Hunyadi-címer márványból vésve s Mátyás neve
               aranybetűkkel még ott állt majdnem minden ajtó fölött - a nagy király alig ismert
               volna saját lakára.</p>
            <p>A palotában, főképp a királyné halála után, kolostori csend uralkodott. A több mint
               kétszáz lépésnyi gót folyosó, mely a nagy római teremhez s a király szobáihoz
               vezetett, elhagyatva állt, s az őrökön kívül, kik alabárdjaikkal a király
               előszobájában fel s alá jártak, néha órákig semmi sem szakasztá félbe a hallgatást. A
               művészek s tudósok, kiket Mátyás bőkezűsége udvarához gyűjtött, vagy elköltözködtek,
               vagy legalább visszavonultak az udvartól, hol tekintetök megszűnt; kiket közdolgok
               híttak volna a királyhoz, azok Bakáccsal s a nádorral tanácskoztak; s a könyörgők
               hosszú sora, mely egykor naponként a király termeit eltölté, minek folyamodjék
               Ulászlóhoz, kitől semmit, még igazságot sem várhat. A király azon órákon kívül, miket
               templomban töltött, többnyire magányosan ült, s néha napok múltak anélkül, hogy fián
               s udvari káplánain kívül más valaki, mint vén komornyikja, Vencel, szobájába lépett
               volna. Ezzel találjuk őt most is.</p>
            <p>Míg a nép Szent György piacán az udvarhoz menő urakra s Dózsára várt, addig a király
               hallgatva ült magas karszékében, s a zaj és lókopogás, mely az udvarra nyíló ablakon
               néha áthangzott, úgy látszik, nem zavarja nyugalmát. A szoba, melyben a királyt
               találjuk, azon hosszú sorban, hol egykor Mátyás lakott, utolsó. A falakat sötét
               kárpitok takarják; mennyezetén csillagok láthatók, azon óra konstellációját
               ábrázolók, melyben Ulászló királlyá választatott. A
               bútorozás egykor fényes lehetett, de miután a király neje halála óta majdnem egész
               idejét e teremben tölté, melyet nem Mátyás, hanem ő maga festetett s rendeztetett, és
               melynek falán most Annája képe függ - e bútor is gyakori használat által rég
               elkopott.</p>
            <p>A király előtt, nagy asztalon, reggelijének maradványai állanak, közöttük bársonyba
               kötött kis imakönyv, melyet a templomból hozott magával, hol isteni szolgálatát már
               végezte volt, s melyből, miután testi szükségeit kielégíté, időről időre mormogva s
               fohászkodva olvas. - E teremben egy másik asztal mellett Vencel, a királynak cseh
               komornyikja, látszólag a legnagyobb nyugtalansággal, majd ki az udvarra, majd urára
               néz, s időről időre az asztalon fekvő néhány ékszert s azon ruhadarabokat rendezi,
               melyek egypár mellette álló széken a király öltözetére készen állanak.</p>
            <p>- Fölséges uram - szólt végre a komornyik csehül, mely nyelven Ulászló a
               legszívesebben beszélt ‑, készüljünk; már a püspökök s urak egymás után jönnek, s
               fölséged még házi köntösében van.</p>
            <p>- Mindjárt jövök - válaszolt a király, s imádságoskönyvét kezébe véve, újra mormogni
               kezdett.</p>
            <p>Vencel türelmetlenül rázta fejét; újra kinézett az ablakon, azután szomorú tekintetet
               vetve urára, felsóhajtott. - Ulászló rövid olvasás után könyvét félretevé, s míg
               tekintete majd a szoba mennyezetén, majd az előtte álló asztalon merengett, előbbi
               álmélkodásaiba merült.</p>
            <p>Ulászló kormánya hazánkra oly károsan hatott, a következmények, melyeket gyengesége
               előidézett, oly iszonyatosak valának, hogy történetíróinknak alig vehetjük rossz
               néven, ha e király iránt ítéleteikben igazságtalanok, sőt a butaságig gyenge eszűnek
               írják le. E nézet azonban hibás. Ulászlót butának
               éppoly kevéssé lehete mondani, mint lángeszűnek. Felfogása lassú volt, de többnyire
               helyes, s kormányának minden hibái inkább jelleme, mint esze gyengeségének
               tulajdoníthatók. Szelídebb s lágyabb szívű, hogysem méltóságát fenntartani vagy, hol
               az sértetett, megbosszulni akarná; gyengébb, hogysem valakinek bármi túlzó kívánatát,
               ha annak teljesítése hatalmában állt, meg tudná tagadni; tunyább, mint hogy királyi
               kötelességeit nem bízná másokra. - Ulászló arra, hogy Mátyás férfias kormányához
               szokott országunkban a királyi polcot elfoglalja, bizonyosan nem volt alkalmas; de
               senki sem ismeré helyzetét jobban, mint ő maga, s csak természetes gyengesége s azon
               legyőzhetlen tunyaság s tehetetlenség, mely őt első ifjúsága óta jellemzé, okozák,
               hogy lealjasult méltóságának helyreállítására semmit sem tőn. Személyes bátorságán
               nem lehet kétkednünk; ifjabb korában többször adta jelét. De valamint a veszélyektől
               nem, úgy borzadott minden munkától, s sokszor csak azért engedett egyes kívánatoknak,
               csak azért mondá híressé vált “dobzse”-jét, hogy megtagadásának okát adni ne
               tartozzék. Ha más viszonyokban él, határtalan jósága, a szeretet, mellyel övéihez
               ragaszkodott, vallásos türelme s azon engedékenység, mellyel saját kívánatait
               másoknak alárendelé, őt szeretetreméltó emberré tették volna; itt, a magas királyi
               polcon, e jó tulajdonok is hibákká változtak; s ő maga minél idősebb lett, annál
               inkább legörnyedve érzé magát a nehéz korona terhe alatt, mely haját idő előtt
               megőszíté.</p>
            <p>Míg neje élt, Ulászló még szerencsésebbnek érzé magát. A gyenge férfiúnak támaszra
               volt szüksége, s ezt a bátor francia nőben, ki őt szüntelen cselekvésre buzdítá,
               feltalálta. Anna halála után azonban a közdolgoktól mindég inkább visszavonult, s
               Bakácsnak néha órákig kelle őt kérnie, hogy az országos tanácsülésekben részvétre
               vagy az országnagyok előtt megjelenésre bírja. Idejének nagyobb részét udvari
               kápolnájában karénekek hallgatásával töltötte, melyekben rendkívül gyönyörködött,
               vagy a szobában, hol őt most látjuk. Egyetlen kívánata ezentúl az vala, hogy míg élte
               tart, a dolgok jelen helyzetökben maradjanak; mindentől, mi ezt megzavarhatá, mint a
               lehető legnagyobb szerencsétlenségtől, borzadott, s a bíbornok maga rendesen nem
               bírhatá őt oly terv elfogadására, melynek valamely, bármi kedves változás lehetett
               volna következménye. “Da nobis domine pacem in diebus nostris!” (adj nekünk
               békességet napjainkban, uram!) ez volt mindennapi fohásza, továbbra vágyai nem
               terjedtek.</p>
            <p>A király külseje egészen megfelelt jellemének; a közelebb lefolyt években inkább s
               inkább megvastagodva, természetes tunyasága szinte betegséggé vált. Sokáig tartott,
               míg magát csak arra határozhatá, hogy székéről fölkeljen; s ha lábait a padozaton
               csúsztatva két szobán keresztülment, s fáradtan székre ült, vagy legalább valamihez
               támaszkodott: úgy látszott, mintha éppen nehéz betegségből lábadna fel. Minden
               mozdulatai lassúk és ügyetlenek valának. Szelíd jóságon s azon levertségen kívül,
               mely neje halála óta egész lelkét elfogá, elhízott, de halavány s beteges színű
               arcait semmi érzemény kifejezése sem lelkesíté. Világos szemei a sok sírás miatt
               megvörösödtek, tompán s kifejezés nélkül néztek mindenre, mintha éppen hosszú álomból
               ébredne; s ha halványuló haját s szakállát hozzágondoljuk,mely által arca még
               színetlenebbé vált, s azt, hogy öltözetére semmi gondot sem fordított, s olykor
               csaknem tisztátalanul járt, át fogjuk látni, miszerint Ulászló külsejében semmi
               olyasmi nem vala található, mi Mátyás előtt a nézőt tiszteletre gerjeszté.</p>
            <p>Az öreg Vencel, ki hosszabb ideig majd urára, majd az ablakon keresztül az udvarra
               nézett, s kinek arcain majd szerető gond, majd a legnagyobb türelmetlenség vala
               látható, végre félbeszakítá a hosszú csendet. - Felséges uram - szólt, közelebb menve
               a király székéhez -, könyörgök alássan...</p>
            <p>- Mit akarsz, Vencel? - kérdé a király, bámulva, mintha éppen álomból ébredne
               föl.</p>
            <p>- Felségednek öltözködnie kell - mondá amaz, egy széket, melyen ruhák feküdtek,
               közelebb tolva. - Az udvar tele van emberekkel és...</p>
            <p>- Tudom, tudom - válaszolt Ulászló -, mindjárt hozzáfogunk, csak egy kevéssé hagyj
               békét. - S ezzel a király újra visszahajlott székében. Vencel fejét csóválva,
               ruhadarabbal kezében, ismét az ablakhoz állt.</p>
            <p>- De már Szalkán is megjött - szólt ismét, rövidebb szünet után -, a nagy misének
               vége van, s a bíbornok mindjárt itt lesz.</p>
            <p>A bíbornok említése Ulászlóra, úgy látszik, több hatással volt. - Isten neki - mondá
               sóhajtva -, jer hát, Vencel, fogjunk hozzá.</p>
            <p>A király fölkelt; az öreg komornyik levoná barna házi köntösét, s szinte csudálatos
               gyorsasággal, helyébe arannyal hímzett vörös dolmányt vont a királyra, ki ez
               öltözködés alatt gyermekként mindent odaengedett, de komornyikát semmiben sem segíté.
               - E ruha szorít - mondá a király, midőn Vencel éppen az utolsó gomb körül
               foglalkodott -, adj mást.</p>
            <p>- Dehogy szorítja felségedet - szólt a komornyik, míg urát nem kis megelégedéssel
               tekintgeté -, a ruha gyönyörű, valóban királyi; Ollósi maga varrta, minden öltés tőle
               van; a dolmány beillenék remekműnek.</p>
            <p>- De szorít - ismétlé a király, midőn karjait terjesztgeté -, mondom, adj mást.</p>
            <p>Vencel, ki urának ruhatárát jobban ismeré, mint bárki más, a király ezen kívánata
               által nem kis zavarba hozatott; s újra elkezdé számolni a jelen dolmány minden jó
               tulajdonait; azonban Ulászló tántoríthatatlanul megmaradt akaratánál.</p>
            <p>- De hát mily ruhát akar felséged? - szólt végre szomorúan.</p>
            <p>- Akármelyiket a régiebbekből.</p>
            <p>- De felséged elfelejti, hogy, hála a mindenhatónak! az utolsó hat hónap óta jól néz
               ki, s hogy a régibb ruhák mind még szűkebbekké váltak.</p>
            <p>- Igaz, meghíztam - mondá a király -, de miért nem adod hát a kéket, mely minap
               rajtam volt?</p>
            <p>Vencel borzadozott a gondolattól, hogy ura ócska, már hátul foltozott köntösében
               jelenjék meg annyi büszke nemes előtt; s azzal menté magát, hogy a kék dolmány éppen
               foltozás végett a szabónál van.</p>
            <p>- És a violaszínű?</p>
            <p>- Azt meg felséged Lajos őfenségének ajándékozta.</p>
            <p>- Egy szóval, nincs más ruhám - sóhajtott a király. - Ujlakinál háromszázat találtam;
               nekem egy van, s pedig királynak neveznek; azt se bánom.
            </p>
            <p>- Már hogy’ szólhat felséged így? - mondá Vencel, kinek szemei könnybe lábadtak -
               felségednek van akármennyi ruhája, csakhogy most éppen nem készültek el; s a bíbornok
               is bizonyosan örülni fog, ha ebben látja. Felnyitunk egy gombot, s akkor nem fog
               szorítani.</p>
            <p>- Jól van, jól, Vencel. Most nemde készen vagyunk?</p>
            <p>- Csak még a palástot fogom felségedre ráadni - mondá amaz, midőn egy hölgymenyéttel
               prémezett violapalástot a király vállára kapcsolt.</p>
            <p>- Istenem, de nehéz e ruha! - szólt Ulászló, midőn ismét székére ereszkedett - bár
               ismét itthon volnánk, s házi köntösünket húzhatnók fel.</p>
            <p>- Vagy ismét Prágában! - fohászkodott Vencel, ki négy év óta sohasem mulasztott el
               alkalmat, melyben a királyt Csehországra emlékeztetheté. - Felséged tudja, a cseh
               ruha sokkal könnyebb s mégis szebb; a korona nem szorítja a fejet úgy, mint a magyar,
               pedig többet ér; és mily ország! minden mérföldnyire egy-egy város, mezők, rétek,
               minőket Magyarországban nem látni, erdőség, melyen a nap sugarai át nem hatnak. Még
               ércekben is gazdagabbak vagyunk a magyaroknál; én mindég mondtam felségednek: nincs
               jobb bányája, mint Guttenberg és Joachimsthal, és...
            </p>
            <p>- Talán csak fiatalabbak voltunk, Vencel, mikor Csehországban lakánk! - mondá Ulászló
               sóhajtva - azért tölti szívemet vágy, ha Prágára gondolok, mert hisz ott is király
               voltam.</p>
            <p>A mellékszobában lépések hallatszottak, s egy belépő kamarás, mélyen meghajtva magát,
               jelenté, hogy a bíbornok őeminenciája az előszobában várja őfelsége parancsait.</p>
            <p>- Kéretem őeminenciáját, jöjjön hozzánk mindjárt - szólt a király. - Te pedig,
               Vencel, menj a mellékszobába, s várj, míg csengetek. Da nobis domine pacem in diebus
               nostris! - sóhajtott Ulászló, midőn komornyikát szinte távozni látá.
               Visszatámaszkodott székére, s szemeit az ajtóra függesztve, nyugodtan várta a
               bíbornokot.</p>
            <p>Kevés pillanat után a híres Bakács lépett a szobába. Miután magát mélyen meghajtá, de
               oly méltósággal, melyből kiviláglott, hogy e tisztelet jelét puszta formaságnak
               tekinti, a bíbornok néhány nyitott levelet s más irományokat nyújta által Ulászlónak,
               azon kéréssel, hogy irántok magas rendelését vele közleni méltóztassék.</p>
            <p>A király, anélkül hogy az irományok valamelyikét átnézné, az egész csomót a mellette
               álló asztalra tevé. - Jól van - mondá -, tenni fogjuk, mit eminenciád legjobbnak
               találand. - S e rövid szavak után a király s mindenható tanácsnoka ismét
               hallgattak.</p>
            <p>A Hunyadiak után talán nincs név, mely a hazában elevenebb emléket költene fel, mint
               Bakácsé. A hatalom, melyre ő, a jobbágy fia, a magyar arisztokrácia fénykorában
               emelkedett, roppant vagyona, a tekintély, melyben nemcsak honában, de a külföld előtt
               is állott, az, hogy jelen főnemességünk két kitűnő családja általa alapíttatott meg -
               szóval: egész élete, melynek történetei egy századnegyeden keresztül e hazáéval
               közösek, Bakácsnak képét mint nagyszerű valamit tüntetik fel képzetünkben; s ki
               történeteinket ismeri, bizonyosan érdekkel követé e hatalmas érsek munkásságát, mi
               által ő, ha nem is kora egyik legnagyobb, de bizonyosan egyik legildomosabb
               országférfiának mutatkozott. A szomorú állapot, melyre hazánk Ulászló kormánya alatt
               jutott, s még inkább e gyenge kormány végkövetkezménye, százados szolgaságunk, Bakács
               emlékét sokak előtt gyűlöltté tevék; ha azonban most, három század leforgása után,
               előítélet nélkül visszatekintünk, meg fogjuk vallani, miszerint sem a gyűlölet-, sem
               a megvetésre, mellyel a hatalmas bíbornok iránt a későbbi nemzedék viseltetett, méltó
               nem vala; s hogy valamint azon férfiút, ki midőn Rómában a pápaválasztásban részt
               vőn, idegen létére is többek által a keresztyén világ legfőbb méltóságára érdemesnek
               tartatott, középszerű embernek nem nevezhetni: úgy igazságtalanság nélkül hazánk
               süllyedését sem tulajdoníthatni egészen neki. Egyes ember, főképp ha, mint Bakács,
               nem a trónon ül, e hazát rohadt állapotában nem mentheté meg többé; s ha mindjárt nem
               ennek tudása volt az egyedüli ok, melynél fogva a bíbornok élte későbbi szakában
               egész hatalmát csak családja és saját érdekeinek előmozdítására irányzá, mégis ki
               törne pálcát azon országférfiú fölött, ki midőn tudja, hogy a szétoszló közállomány
               megújítására mit sem tehet, minden törekvéseit csak abban központosítja, hogy a
               közállományban, legalább míg ő él, nagyobb változások ne történjenek?</p>
            <p>Bakács jellemének legfényesebb oldala ildomossága vagy, mint ellenei nevezték,
               ravaszsága volt. Ő büszkének mondatott, s életének későbbi korszakában talán nem
               igazságtalanul; s azon férfi, ki jobbágyból esztergomi érsekké s bíbornokká
               emelkedett, csakugyan büszkeséggel tekinthet maga körül; de a büszkeség nem
               tartóztatá őt vissza kitűzött céljainak követésétől, s bizonyos emberekkel szemközt
               az esztergomi érsek szintúgy tudott hajlongani most, mint midőn az egri püspök
               íródeákja képében Boriszlónál Mátyás király figyelmét először magára voná. Ha érdeke
               vagy tervei úgy kívánák, senki sem értette nála jobban szenvedélyeit legyőzni, s
               minden lépést célja felé irányozni; s valamint első emelkedését, úgy később csak e
               tulajdonának köszönheté, hogy dacára számos ellenségeinek s azon szüntelen
               ingadozások között, melyekre Ulászló s Lajos gyenge kormánya alkalmat adtak,
               befolyását haláláig fenntarthatá. Bakács minden tetteinek igazolását a sikerben
               keresé; rendíthetlen, mi céljait illeté, következetessége soha nem terjedett tovább a
               célnál; s ha ezen tulajdonokat tekintjük s hozzá a hatalmas eszközöket, melyek, mióta
               esztergomi érsekké lett, kezében összpontosultak, nem annyira befolyását, mint inkább
               azt bámulhatjuk: miképp történt, hogy e befolyása több esetben egyes dolgok
               kivitelére nem volt elégséges; s e tüneménynek fő oka nagyrészint a bíbornok
               ugyanazon tulajdonaiban kereshető, mikben emelkedése fő eszközeit látjuk. Azok, akik
               életökben ügyességük által sokat vittek ki, oly esetekben is élnek fortéllyal, hol az
               egyenes út követése célszerűbb volna; s e hiba, mely igen nagy kiterjedésben megvolt
               Bakácsban, megfosztá őt még barátainak bizodalmától is. Kire senki nem számolhat, az
               szintén nem számolhat senkire; s a bíbornok szüntelen ravaszkodásai által oda jutott,
               hogy minden hatalma mellett soha semmiféle párt fejévé nem válhatott. Nem kevésbé
               ártott befolyásának azon tulajdonsága, hogy valamint saját tetteiben csak esze
               parancsait követé: úgy másoknál a szenvedélyeket számításaiból többnyire kifeledé; s
               így, valamint minden ember, ki a politika mezején másokról oktalanságot soha fel nem
               tesz, sokszor csalódott. Még károsabban hatott befolyására uralkodó szenvedélye, mely
               a többieknek legyőzése után keblében mindég erősebbé vált: családjának fölemelése.
               Hogy ő, ki nemtelen szülőktől származva, tapasztalásból ismeré mindazon
               szenvedéseket, melyek alatt e hon nem-nemes lakói sínylődtek, véreit e szerencsétlen
               helyzetből kiemelni iparkodott, s őket meggazdagítá, az természetes. Magyarország
               prímásához akkoridőben nem illett, hogy rokonai aDrágfiak jobbágyai maradjanak;
               azonban Bakács e tekintetben túlment minden határokon; bírvágya évről évre nőtt. Az
               esztergomi érsekségen kívül huszonöt gazdag egyházi adomány nem elégíté ki vágyait;
               jószágot vett jószág után; s ha túlzás is, mit felőle kortársai mondottak, hogy az
               országnak hatodát bírá, legalább annyi bizonyos, hogy testvérének fia, Erdődi Péter,
               kit fő örökösének nevezett ki, hazánk leggazdagabb zászlósainak egyikévé vált, s hogy
               ezen vagyonszomj sokkal rosszabb néven vétetett a bíbornoknak, mint azon hatalom,
               melyre születéséhez képest oly váratlanul fölemelkedett.
            </p>
            <p>Hol családja fölemeléséről vagy birtokának nagyításáról vala szó, ott az egyébiránt
               oly ildomos férfi, mint azt a milkói püspökség megszerzésén kívül számos esetekben
               mutatta, szenvedélyessé vált, s ellenségeinek erős fegyvereket adott kezébe. A
               hatalomnak semmi sem bocsáttatik meg nehezebben, mint fukarsága, s Bakácsot e
               szenvedély vádja alól még kevés barátjai sem menthették fel.</p>
            <p>Külseje inkább tiszteletet, vagy helyesebben mondva, tartózkodást, mint bizodalmat
               gerjesztett. Magas termete, melyet az idő még nem bírt meghajtani, ritka ősz
               fürtöktől körüllengett nagy homloka, szabályos, de kemény vonásai, melyeknek
               komolyságát a sötét szakáll és erős szemöld még inkább nevelé, külsejének bizonyos
               méltóságot adtak, de a sötét szem szúró tekintetében s azon különös mosolyban, mely
               néha ajkait környékezé, volt valami, mi a hozzá bizodalommal közelíteni akarót
               visszaijeszté. - Bakács úgy néz ki, mintha kőből faragták volna - mondá egykor a
               nádor, fiához, a váradi püspökhöz. - Igen - válaszolt az elmés ifjú -, s mintha e kő
               alatt vipera lappangna. - S ez volt az érzemény, melyet a bíbornok látása sokakban
               gerjesztett. Kedves benyomást külseje kevésre tett, de érdektelenül nem hagyott
               senkit, s ki őt egyszer látta, nem szokta elfelejteni vonásait.</p>
            <p>Bakács s a király hosszabb ideig hallgattak; amaz mintha urának parancsait várná; ez,
               majd a mellette fekvő írásokra, majd a bíbornokra vetve tekintetét, látszó zavarban,
               mint mindég, valahányszor Vencelen kívül más valaki volt a szobában.</p>
            <p>- Ha felségednek más parancsolata nincs - szólt végre Bakács -, talán a terembe
               mehetnénk, hol számos urak s a székely vitéz, kit felséged az udvarhoz rendelt,
               várakoznak.</p>
            <p>- Aha, a székely, ki a török kezét levágta, ugye? Tudom, tudom; azt meg kell
               jutalmazni. De miként is hívják csak?</p>
            <p>- Dózsa Györgynek - szólt közbe a bíbornok.</p>
            <p>- Igazság, Dózsa Györgynek; Dózsa Györgynek - ismétlé a király többször, mintha a
               nevet jól akarná emlékébe nyomni -, meg kell őt jutalmaznunk. Eminenciád is azt
               hiszi; de hát miként fogjuk őt megjutalmazni?</p>
            <p>- Felséged nemességet és címert ad neki - mondá Bakács.</p>
            <p>- Helyes - szakítá félbe a király -, címer és nemesség nagy jutalom, s nem is kerül
               sokba.</p>
            <p>- Azután - folytatá az előbbi - karddal, aranylánccal, ezüstsarkantyúval s arannyal
               hímzett bíbordíszruhával ajándékoztatik meg. Mindezeket - tevé hozzá, midőn a király
               zavarodását észrevevé, melybe e költséges ajándékok felszámolása által hozatott - már
               elkészíttettem, s felséged kamarásának, Móré Lászlónak adattam által.</p>
            <p>A király helybenhagyólag hajtogatá fejét.</p>
            <p>- Kettős zsoldot kap.</p>
            <p>- De miből? - szakítá félbe a király a szólót. - Tudósíttattunk, hogy seregeink
               zsoldjával adósak vagyunk, s eminenciád maga mondá, hogy nem segíthetünk rajta, mert
               kincstáraink üresek.</p>
            <p>- Mi Dózsa zsoldját illeti - mondá ismét Bakács -, gondom lesz rá; egyébiránt ő nem
               lesz fizetése követelésével alkalmatlan. Büszkébb, mint valaha embert láttam;
               királyához az imádásig ragaszkodó, s hogy zsoldra ne szoruljon, felséged negyven
               jobbágytelkű jószágot fog neki ajándékozni Nándorfejérvár s Temesvár között. Az erről
               szóló királyi adománylevél a nagy pecsét alatt már elkészíttetett, s a kancellár
               által Dózsának felséged nevében által fog adatni. Látom, felséged el van készülve -
               tevé hozzá rövid szünet után, mely alatt a király szemei bámulva függtek rajta -,
               talán jó volna, ha mennénk.</p>
            <p>- Jól van, hát menjünk! - mondá a király, s miután kiáltására Vencel belépett, s
               urának kardját felköté, fejét a bíbornok előtt meghajtva, lassú léptekkel az ajtó
               felé haladott.</p>
            <p>- De nem fogják-e mondani az urak, hogy szegény helyzetünkben ismét fölötte bőkezűek
               voltunk? - szólt a király a küszöbön megállva, midőn az őt követő bíbornokhoz
               visszafordult.</p>
            <p>- Felséged oly bőkezű volt egész életében; egyetlenegy sincsen a főurak között, ki
               királyának sokkal nagyobb kegyelmében nem részesült volna, mint mellyel most e
               székely vitéz megjutalmaztatik - válaszolt a bíbornok.</p>
            <p>- Igen - mondá a király, mint látszott, eljárása helyességén még mindég kételkedve -,
               azok urak, gazdagabbak és hatalmasabbak, mint minmagunk; ha királyi jövedelmeinket
               rájok költjük, tudja mindenki, hogy akaratunk ellen történik; de itt...</p>
            <p>- Dózsa székely - szakítá félbe a királyt követője. - Az egész székely nemzet büszke
               tettére; s miután, mint felséged bölcsen tudja, Lajos király születése óta az összes
               székelység neheztel, mert akkor a szokatlan marhaadóra kényszeríttetett, jó, hogy e
               keserű emlék eltörlésére alkalmunk jut.</p>
            <p>Fia születésének említésénél, mely őt neje halálára emlékezteté, a király szemei
               könnybe lábadtak. - Ne szóljunk fiam születéséről - mondá sóhajtva, midőn a cseppeket
               szeméről letörlé -, eminenciád legjobban érti e dolgokat; járjon el aszerint, mint
               legjobbnak hiszi. - S ezzel a király, a bíbornoktól követve, tovább ballagott.</p>
            <p>Vencel, ki egy ideig utánok nézett, most, midőn a király az ajtók megett eltűnt,
               felsóhajtott. - Igen, őeminenciája tegyen, amit akar - mormogá, míg a királyi szoba
               takarításához fogott -, de ugyan mit akar őeminenciája? Bárcsak ismét Prágában
               volnánk; ott néha mégis akad egy-egy hív emberünk.</p>
            <p>Míg egyetlen hív szolgája a király szobájában mindent rendbe hozott, addig ő maga
               Bakáccsal a nagyterem felé közelített. - Kövessük őt ide.</p>
            <p>Mátyás palotájának legbámultabb része a római terem; e nevét részint
               nagyszerűségének, részint azon római ízlésben készült egyes ékességeknek köszöné,
               melyek a század sMátyás tudományos ízléséhez képest falait díszesíték. Napjainkban,
               mikor mindenben s főképp a képzőművészetekről inkább a tudományos ismeretek, mint
               érzeményünk szerint ítélünk, e terem, melyre Mátyás oly büszke vala, a műbírálónak
               követeléseit talán nem elégítené ki. A gót faragású márványalapzatok a rájok állított
               római imperátorok mellszobraihoz nem illenek egészen; a kék mennyezetet tartó
               aranyozott, hegyes ívek a közökbe festett görög istenségekkel nem fértek össze, s
               Hunyadi s az ország címerei, mikben minden ív végződött, némi ellentétben látszanak
               lenni az aranyozott légió jelekkel, melyek S. P. Q. R. betűkkel a trón mellett
               álltak; azonban e különböző építési stílusok összevegyítése a kor sajátságaihoz
               tartozott, s éppoly kevéssé tűnt fel, mint ha a századfestői Krisztust apostolaival
               középkori öltözetekben ábrázolnák, s a római terem mind magyarok, mind külföldiek
               által mindamellett mégis e világ legszebb termei egyikének tartatott. Való, e terem
               is megérzé az idő változásait. A veres arannyal hímzett selyemfüggönyök, melyek
               falait egykor ékesíték, rég eltűntek. Az ötcsövű ezüstkút, mely Mátyás lakodalmakor a
               teremben állott, a mintába vándorlott, s vele a mennyezetről akkor lefüggő
               ezüsthordó; a nagy ezüst egyszarvú, melyet Mátyás kilenc pohárszékeinek
               legnagyobbikához mintegy őrül készíttetett, mindazon poharak-, billikomok- s
               ezüstedényekkel együtt, mik alatt akkoridőben e pohárszékek görnyedének, hasonló
               sorsra jutottak; s ki e termet boldogabb napjaiban látá, most csaknem dísztelennek
               tarthatá azt; szerencsére azonban az ékességek egy része, a terem lerontása nélkül,
               el nem vétethetett. A falhoz ragasztott porfír, márvány- s agáttáblák, a szobrok,
               festés s aranyozások, a magyar arisztokrácia bírvágyának dacára, megmaradtak előbbi
               helyeiken: s ennek köszönhetni, hogy a terem még Ulászló kormánya későbbi szakában
               szépségének egy részét megtartá, sőt talán még nagyszerűbbnek látszott, mióta az
               ékesen faragott oszlopfejeket függönyök többé nem boríták el, s a szem, anélkül hogy
               pohárszék vagy más egyes ékességek figyelmét magukra vonnák, az egésznek nagyszerű
               benyomását élvezé. Minden szín és aranyozás eleven s fénylő volt, mint mikor
               elkészült, csak a trón bársonymennyezete halványult el kissé.
            </p>
            <p>E teremben most a magyar főbb nemességnek színe vala összegyűlve. Ulászló kormánya
               alatt, midőn a békés királyt nagyrészint csak egyházi férfiak környezék, a főbb
               nemesek jószágaikon laktak, s az udvart akkor látogatták meg, ha magokat e
               kötelességtől fel nem menthették, ezen körülmény a
               ritka esetek közé tartozott; most azonban részint kíváncsiság, mert a Rómából
               visszatért tábornokot még nem láták, részint e hatalmas férfinak felhívó levelei,
               melyekkel sok főbb urat a keresztes had iránt tartandó tanácskozásokra Budára kért:
               többeket, kik már évek óta távol voltak, csődített össze fővárosunkba; s Ulászló, ki
               - mint egy történetíró mondá - csak jobbágyainak hatalmából sejdítheté önméltóságát,
               e fényes nemesség közepett ismét nagy királynak képzelheté magát.</p>
            <p>Nem fogjuk olvasóinkat az akkori udvar egyes csillagainak leírásával fárasztani.
               Ollósi, kitől az egyes ruhadarabok szabása iránt érdekes dolgokat hallanánk, nincs a
               teremben, s mi segedelme nélkül e sokszínű, arannyal s gyöngyökkel hímzett bársony-
               és damaszköltözetekhez, úgy a gombok, boglárok, aranyláncok s kardkötők becséhez nem
               értünk eléggé, s csak annyit mondhatunk, hogy öltözetén s ékességein kívül e
               felcifrázott tömegről mást nemigen mondhatnánk. - <hi>Nagy neveket,
               </hi>olyakat, melyek azóta sírba szálltak, s néhányat, mely maiglan fennáll, eleget
               sorolhatnánk el; a <hi>nagy férfiak, </hi>kik e hazát Mátyás alatt
               dicsősége tetőpontjára emelték, rég hiányoztak. Itt-ott egy ősz fő, mint Telegdi
               Istváné, mely jobb időkre int, körülötte felpiperézett divathősök; s ki e könnyelmű
               sokaságot látá, mely a hazában csak kiterjedt birtokait szeretve, saját s utódainak a
               haza iránti összes tartozásait ősei vérével leróva gondolá, megvetéssel
               visszautasított minden tanácsot, elbízottságát erőnek, hiú fényűzését hatalomnak
               képzelé: annak, ha eszébe jutott, hogy e hon jövője ily ivadék kezeire bízatott, nem
               lehete el nem szomorodnia. Hazánk a befestett sírhoz, melyről az írás szól, vala
               hasonló e napokban; víg színezet takarta külsejét, de ez csak tudatlanok előtt
               rejtheté el az enyészetet, mely belsejében uralkodik.</p>
            <p>A fényes tömeg között, mely a termet eltölté, mindenkinek figyelmét leginkább egy
               férfi vonta magára, ki, mint öltözetéből s egész magaviseletéből látni, e helyen nem
               otthonos. - Ez Dózsa vala. - Bakácstól a terembe vezettetve, miután senki által meg
               nem szólíttatott, s miután büszkébb s bátortalanabb vala, hogysem valakihez
               közelítene: a székely vitéz a nagy ablakok egyikébe vonult, s majd kinézve, majd a
               teremben ide s tova járó társaságra vetve szemeit, hallgatva várá a pillanatot, midőn
               a király s bíbornok megérkezendenek. Dózsa külsejében nem vala semmi, mi a nézőre
               kellemes benyomást tehetett volna; barnult vonásai egykor talán szabályosak lehettek,
               de két nagy sebhely mindent kitörlött, mi ez arcon ezelőtt szép vala; s a sötét,
               lecsüggő fürtök, melyek keskeny homlokát csaknem egészen eltakarták, s a
               világosszürke, de különös vadsággal körültekintő szemek arcának kellemetlen, majdnem
               ijesztő kifejezést adának. Vállas termete óriási erőre mutatott, de izmos tagjaiban
               hiányzott azon arány, mely a férfi főszépségét teszi; s ki széles mellét nagyságához
               hasonlítá, annak úgy látszott, mintha egy növésében megakadályozott óriást látna maga
               előtt. Dózsa öltözete egyszerű volt, vörös csizma, barna, az akkori szokás szerint bő
               s a csizmákba gyűrt nadrág,hasonlóképp barna mente s fölötte bő ujjú sötétkék köntös
               - ez vala egész piperéje, melynek becsét az ezüstgombok, kardkötő s kucsmájának
               sastolla mellett a kis boglár, csak kismértékben növelték. - A pazarlásig fényes
               öltözetek, mikben a többi jelenlevők az udvarnál megjelentek, Dózsa öltözetének
               egyszerűségét még inkább feltüntették, s a székely, észrevéve, hogy a társaság szemei
               rajta függnek, lealázva, megszégyenítve érzé magát.</p>
            <p>Dózsa lelkén különös érzelmek vonultak át e pillanatban. Élete eddig a székelyföld
               hegyei között, hol minden ember egyenlő, vagy a harcmezőn folyt le, hol első az, aki
               legbátrabb; hogy hőstettéért, mely által Nándorfejérvárt egy, akkor talán nehezen
               kiállható ostromtól megmenté, jutalmát elnyerje, hívatott Budára; a nép
               örömrivalgással fogadja őt a piacon, s most, midőn azoknak körébe lép, kik e hon
               minden áldásait élvezve, a haza védelmezőjének legtöbb köszönettel tartoznának, nincs
               egy kéz, mely barátságosan feléje nyúlna; sőt lehetetlen észre nem vennie, hogy a
               gúnyoló mosoly s félig elnyomott kacagás, mellyel e nagynevű uracsok feléje
               tekintgetnek, őt illetik. Mint székely, Dózsa a főnemességet, melyből Erdély vajdái s
               nemzete szabadságának elnyomói választattak, rég gyűlölte; többször tapasztalta azon
               nyomást, mely alatt e rend akkor az ország minden osztályait tartá, de soha több
               harag s gyűlölség nem tölté szívét, mint e pillanatban, s csak kis alkalom kelle,
               hogy az indulatok kitörjenek.</p>
            <p>A fiatal Bebek Ferenc, ki arannyal átszőtt zöld damaszkmentéjében különös
               önmegelégedéssel járt fel s alá a teremben, s elmésségét a székely vitéz pórias
               külsején gyakorlá, pajtásainak nevetése által buzdítva, s bízva talán Dózsa tompa
               elméjében, rovására tréfához fogott. Az ablakhoz közelített tehát, hol Dózsa állott,
               s midőn magát megnevezte, a legnagyobb komolysággal mondá, mennyire örvend, hogy ily
               jeles vitézt itt az udvarnál láthat.</p>
            <p>Hiú emberek, főképp, ha csakugyan némi érdemmel bírnak, s mint Dózsa, társaságokban
               ritkán fordulnak meg, az irónia felfogására nem képesek; s a székely, minden lehető
               őszinteséggel, azzal viszonzá a köszöntést, mennyire örvend ő is, hogy nagyságos
               Bebek János fiával ismerkedhetett meg, kivel több ütközetben egy zászló alatt
               küzdött.</p>
            <p>- S hogy tetszik kegyelmednek Buda vára? - mondá ismét Bebek, kit Dózsa válaszának
               módja tréfás szándékában kissé megzavart. - Dózsa elmondá ítéletét, mely azonban úgy,
               mint későbbi feleletei, éppenséggel nem volt nevetséges, s az ifjak, kik jóízű tréfát
               vártak, s az ablakot, hol Dózsa és Bebek állt, körülfogták, már ismét elszéledni
               kezdének, midőn a beszélgetés váratlanul más fordulatot vett.</p>
            <p>- És az emberek? Mit mond kegyelmed az emberekhez? - kérdé ismét Bebek.</p>
            <p>- Nemigen szólhatok felőlök - válaszolt amaz -, alig ismerek valakit; de a nép az
               utcákon, városi létére, elég emberségesen fogadott.</p>
            <p>- Hogy érti kegyelmed ezt? - mondá a körülállók egyike - hisz városi embertől több
               emberséget várhatni, mint azoktól, kik falun vagy pusztán laknak.</p>
            <p>- Csak úgy értem - válaszolt Dózsa a legnagyobb komolysággal -, hogy a tett, melyért
               a király őfelsége engem Budára hívatott, katonatett, melyhez polgári emberek nem
               sokat értenek, s melyet, úgy gondoltam, nemigen becsülnek; de úgy látszik, a budaiak
               a jó csapást szintúgy kedvelik, mint minmagunk a székelyföldön.</p>
            <p>- Hogyne kedvelnék - mondá Bebek, alig nyomhatva el a nevetést, melyre e pillanatban
               felötlő és pompásnak hitt tréfája által magát késztetve érzé -, hisz tömérdek
               mészáros van köztök, ki egész életén át naponkint ily vágásokat tesz; bámulom, ha a
               céh kegyelmedet tiszteletbeli tagjának nem választja. - Ha Bebek szavai s a hang,
               melyen mondattak, a gúnyoló szándékot nem láttatják is Dózsával, az elnyomott
               kacagás, melyet maga körül hallott, nem kerülheté el figyelmét; de kardot a királyi
               palotában nem ránthatott, szóvitához nem értett, s így inkább hallgatott, mi a
               körülötte álló pajkos úrfiakat mindég durvább tréfákra buzdítá.</p>
            <p>Az egyik elbeszélé, hogy csatlósa van, ki az esztendős borjúnak nyakát egy csapásra
               levágja, s kérdé Dózsát: nem akarna-e megpróbálkozni vele? - A másik arról
               tudakozódott: jobb vagy bal kezét vágta-e le a töröknek? - A harmadik: kitől tanulta
               e mesterséget, s nem próbálkozott-e előbb ágakon? - A negyedik azt vitatá, hogy Dózsa
               bizonyosan ugyanazon ruhában jött az udvarhoz, melyben a törököt megcsonkítá. S így
               tovább. - Mennyivel több indulat látszott Dózsa arcán, mennyivel vadabban forgatá
               körül szemeit, annál vígabbakká lettek pajkos üldözői; úgy látszott, mintha e
               zászlósurak gyermekei azt tűzték volna ki feladásul magoknak, hogy a nép fiát, ki
               tettek s nem születése után várja jutalmát, gúnyokkal üldözzék. - Dózsa hallgatva
               állt ott a tömeg között, szemeit majd az egyikre, majd másikra szegezve; ujjai
               görcsösen kardjának markolatát szoríták, s csak a helynek szentsége tartá vissza
               kezét, hogy véres bosszút ne álljon. Végre indulata kitört. - Félre tőlem, kölykök,
               mert porrá zúzlak! -kiálta, midőn süvegét Czobor Gáspár kezéből, ki annak éppen
               boglárát vizsgálá, kirántotta. - Ha nem lennék királyom udvaránál, lakolnátok
               tréfáitokért.</p>
            <p>Dózsa indulatának rögtöni kitörése oly váratlan vala; a szavak, melyekkel a
               legnagyobb családok ivadékait illeté, oly meglepők, hogy ámbár félénkség az akkori
               nemes ifjak hibái közé nem tartozott, valamennyien hátráltak, s első pillanatban
               bámulva néztek a szólóra, ki előttök csaknem őrültnek látszott. Felfogásuk szerint,
               ha csakugyan lenne is oly valami a világon, mi közembert arra jogosíthatna, hogy
               zászlósurak irányában a tartozó tiszteletről megfeledkezhessék, ők nem követtek el
               ilyesmit. Unalmukban mulattak vele, bolondnak tartották, valamint ezt százszor tették
               másokkal, papokkal, polgárokkal, sőt nemesekkel, anélkül hogy valaki ezt rossz néven
               vette volna; s e székely pór így mer velök szólni. Ha a dolog napjainkban történik,
               Dózsa szavai meglepőleg hangzanának minden arisztokrata fülében; a XVI.
               századkezdetében, midőn arisztokráciánk aranynapjait élte, midőn Ulászló gyenge
               kormánya alatt száz apró zsarnok akaratán kívül más határokat nem ismert; midőn a
               jobbágynak élete, a paraszthölgy szépsége legföllebb azért tartattak becseseknek,
               mert a kegyelmes úr hasznára vagy mulatságára szolgálhattak; midőn a büszke zsarnok
               indulatait nem fékezé törvény, mely az árnyék-király alatt hatalmát elveszté, nem
               vallás, melynek főbb szolgái a közromlottságban részt vettek, nem műveltség, mely a
               nemesség ruháinál tovább nem hatott: 1514-ben, mondom, a székely bátorsága majdnem
               csudának látszott. De az első meglepetést, mely közben valamennyien hallgattak,
               csakhamar a legnagyobb indulat váltá fel, s azok, kik Dózsától egy percig
               visszavonultak, megfeledkezve a helyről, most szörnyű fenyegetésekkel közelítettek
               ismét hozzá.</p>
            <p>- Tudod-e kikkel szólsz, alávaló paraszt? - kiálta Bebek Ferenc, Dózsát fölemelt
               öklével fenyegetve.</p>
            <p>- Tudom - kiálta Dózsa, ki életében még nem ijedt vissza fenyegetésektől, s kit
               indulata most szónokká tett, midőn megvető tekintetet vetett maga körül -, jól tudom,
               kikkel szólok: Bebekek vagytok, Csákiak, Petheők, Bánfiak, Perényit s Báthorit is
               látok köztetek, legalább a világ úgy nevez benneteket, s ti e családok jószágaiból
               éltek; de nem látok köztetek egy valamire való embert, nem egyet, kivel a csatamezőn
               ismerkedtem volna meg.</p>
            <p>- Szemtelen! - kiálta egyszerre tíz hang.</p>
            <p>- Szemtelenek ti magatok - viszonzá Dózsa, ki azon érzelmek kimondására, melyek az ő,
               mint majdnem az egész nép keblét évek óta tölték, e pillanatban először talált
               szavakat -, szemtelenek, mondom, hogy e fényes nevekkel éltek, melyeket tetteitek
               meghazudtolnak; hogy címereket viseltek, melyeknek régi díszét fenntartani csak
               férfiak volnának képesek; hogy elbúva az ellenség előtt, ti, vitéz apáknak gyáva
               fajzati, merészségtöket egy székely vitéz kigúnyolásával kísérlitek meg; mert
               tudjátok, hogy oly helyen áll, hol kardjához nyúlnia tilos.</p>
            <p>- Ha székely vagy - mondá egy fiatal Báthori gúnyosan -, talán eszedbe juthat, hogy
               nem te volnál nemzetedből az első, ki a Báthoriak pálcáját megízlelé.</p>
            <p>- Ne félj, hetyke úrfi! - mondá amaz,szemeit a szólóra szegezve - mi nem feledjük
               ezt; neved emléke fennmaradt székeinkben, s a gyermek még nem tud becsületesen járni,
               és már anyjától arra taníttatik: mivel tartozik családodnak. Hegyeink előbb fognak
               síksággá lapulni - folytatá, kezét mintegy esküvésre emelve -, a székely nép előbb
               elvegyül a némettel, előbb felejti, hogy a magyar földet ő szállta meg először, mint
               azt, hogy bátyád vajdája volt; de azt véled-e, mert e vajda a székelyek hóhérává
               vált, mert zsoldosai által asszonyainkat megbecstelenítteté, mert erőtlen gyermekeket
               kínoztatott, s bakóival több kegyetlenséget vitt véghez, mint török s tatár, mióta a
               világ áll, azt véled-e, hogy ezért én vagy akárki
               más nemzetem közül, fél tőled; hogy oly gyáva teremtést találhatsz hegyeink között,
               mely gyenge karodtól visszavonulna, bármennyi aranyat hányt mentéd ujjaira a szabó,
               hogy minek semmi belső becse nincs, legalább így érjen valamit?</p>
            <p>A kölcsönös ingerültség tetőfokára hágott; néhány püspök s apátúr, kik szintén a
               király jöttére vártak, rémülve a távolabb szegletekbe vonult vissza; mások kéréssel s
               amennyiben koruk vagy hivatalaik által arra jogosítva látszának, parancsaikkal
               iparkodának a rend helyreállításán; de miután a királyi laknak szentsége sem az
               ifjakat, kik azt rég megvetni tanulták, sem Dózsát, ki indulatában mindenről
               megfeledkezett, erőszaktól vissza nem tartóztathatá: valószínűleg hasztalan minden
               törekvés, ha szerencsére Telegdi a terembe nem lép, s közbejötte által a zajgó
               tömeget, mely között sokan kezeiket már kardjok markolatán tarták, le nem
               csillapítja.</p>
            <p>Vannak személyességek, kiknek velök született méltósága mindenkit tiszteletre
               gerjeszt. A hatás, melyet mintegy öntudatlanul az emberek fölött gyakorolnak,
               állásuktól, sőt néha érdemeiktől is függetlennek látszik; ismeretlen s ismerős, sőt
               az is, ki jó tulajdonaikat nem tudja vagy nem akarja elismerni, egyaránt hódol
               felsőbbségöknek, mintha a természet maga arra alkotta volna őket, hogy
               tiszteltessenek. Ily egyéniség vala Telegdi István. Nem hivatalos állása volt az, mi
               neki befolyást szerze; ámbár még Mátyás alatt, első ifjúságában, Erdély alvajdájává
               neveztetve s később Ulászló által a legfontosabb követségekkel megbízva, Telegdi
               jókor megérzé, hogy oly udvarnál, hol, mióta Bakács uralkodott, a trón biztossága
               inkább fortélyban, mint valóságos hatalomban kerestetett, magyar egyeneslelkűsége
               nincsen helyén; s miután hosszabb ideig jószágaira visszavonult, a tárnoki hivatalt
               most is csak a király s Bornemisza kérésére vállalta fel nemrég óta. Számosan voltak
               Telegdinél gazdagabbak s bőkezűebbek, de mindamellett oly ember, ki nálánál nagyobb
               köztiszteletben állott volna, nem találtatott e hazában. A főurak s a nemesség,
               melynek jogszerű követeléseit saját érdeke ellen is védelmezé, egyenlő bizodalommal
               tekintének feléje, s a legpajzánabb ifjú mindég fékezve érzé magát jelenléte által.
               Ez történt most is. Midőn Telegdi a terembe lépett, az ifjak elcsendesedtek, s maga
               Dózsa, ki csak egy pillanattal előbb vasát elleneinek vérébe akará mártani,
               visszatartóztatva érzé magát e férfi nyugodt tekintete által.</p>
            <p>Telegdinek már külseje is tiszteletre gerjesztett. A szabályos arc, melynek
               vonásaiban annyi jóság s mégis annyi férfias erő s szilárdság vala kimondva; az idő
               előtt elfejéredett haj, mely homlokát körülfoná; a sötét szemek eleven tekintete,
               szóval egész megjelenése bizodalmat ébresztett, s mégis arra emlékezteté a
               legbátrabbat is, hogy az, kihez szól, nálánál magosabban áll. - Telegdi
               magatartásában nem vala semmi feszesség; ami külsejének méltóságot adott, az maga a
               természet vala, s erőltetésre nem volt szüksége. Még az idő is, úgy látszik,
               tisztelettel vonult el az agg bajnok fölött, fejére tette ezüst koronáját, de magas
               termetét nem hajtotta meg.</p>
            <p>- Mit jelent e zaj a király udvarában? - kérdé Telegdi rövid hallgatás után, miközben
               szemeit a most körülötte álló ifjakon járatá - úgy hiszem, ha veszekedni akartok, más
               helyet lehete választanotok.</p>
            <p>Mindenki hallgatott.</p>
            <p>- Úgy látszik, a dolog azok közé tartozik - mondá Telegdi komolyan -, melyekért
               kiabál és veszekszik az ember, de melyek oly csekélyek, hogy el sem mondathatnak.</p>
            <p>- Követem nagysádat - szólt itt közbe Dózsa, ki Telegdi szavaiból észrevevé, hogy
               pártolására számolhat -, a dolog nem oly kicsiség, mint mondani méltóztatott;
               halálosan megsérttettem.</p>
            <p>Itt Bebek közbe akart szólani; Telegdi hallgatásra inté.</p>
            <p>- Mondja el, vitéz földi, az esetet - szólt barátságosan Dózsához -, reménylem, ez
               ifjak, minden szelességök mellett, nem feledkeztek meg önmagukról annyira, hogy a
               király lakában bárkit sérteni merészlenének.</p>
            <p>Telegdi szavai nem tetszettek hallgatói ifjabb részének, de közülök senki sem merte a
               csendet félbeszakítani, s Dózsa folytatá panaszát. Szólásra felhívatva s magát annyi
               hallgatóktól körülfogva látván, a székelynek szólásbani bátortalansága újra
               visszatért, s nem kis zavarban keresé az illő kifejezéseket. - Én, nagysád
               szolgálatára - mondá akadozva, süvegét kezében forgatván -, azon székely vitéz, Dózsa
               György vagyok, ki Nándorfejérvárnál a töröknek jobb kezét kardostól együtt egy
               csapásra levágtam.</p>
            <p>- Nem volt kesztyű a török kezén? - kérdé Zólyomi, az akkori ifjúság legpajkosbjainak
               egyike, gúnyosan. - Miért feledkezik meg kegyelmed a kesztyűről?</p>
            <p>Dózsára e közbeszólás egészen más hatással volt, mint amely általa célba vétetett;
               haragja újra feltámadt, s egy tekintetet vetve Zólyomira, melyben megvetés és lángoló
               gyűlölség vegyült, ismét Telegdihez fordult, s éppoly bátran s férfiasan, mint ahogy
               előbb zavarodott vala, folytatá beszédét. - Ha nem hívtak volna - mondá keserűen -,
               én bizonyosan nem volnék itt. Mi lenn a végeknél tudjuk, hogy a palotában ránk
               nincsen szükség, őfelsége több kardot hall csörögni maga körül, mint a törökök, ha a
               végeket megszállják; s ha a király bőkezűségében jutalmakat osztogat, nem hiányoznak,
               kik azokat elfogadják, s kiknek úgy sincs egyéb dolguk, mint hogy koldusokként
               kezeiket tartsák oda. Mondom, én nem jöttem volna, de hívtak, s Bakács bíbornok
               őeminenciája maga vezetett e terembe, s mikor itt az ablakban állok, s nyugodtan
               várom királyomat: ez úrfi szegődik hozzám, ki magát Bebek János őnagysága fiának
               nevezi, s utána a többiek, s csúfot űznek belőlem.</p>
            <p>- Enyelegtünk vele - mondá a fiatal Bebek, ki Telegdi tekintetéből észrevevé, hogy
               bátyja neheztelését magára vonta -, de szavainkban nem volt semmi sértő, midőn e
               paraszt...</p>
            <p>- Kit mersz parasztnak nevezni, fiú? - szólt Telegdi oly hangon, mely Bebeket azonnal
               elnémítá. - Dózsa György székely, s a haza ügyében szerzett érdemeiért kegyes
               királyunk által a nemesek sorába emeltetett; adja Isten, hogy valaha magadat tetteid
               által hasonlójának mondhassad.</p>
            <p>Bebek Ferenc, kinek legnagyobb bűne, mint későbbi éveiben tanúsítá, a könnyelműség
               vala, rendesen éppoly hamar meg szokta bánni hibáit, mint ahogy azokat elkövette; a
               tisztelet, mellyel nagybátyja, Telegdi iránt első gyermekségétől fogva viseltetett,
               szintén nagyobb vala, mintsem hogy neki könnyedén ellentmondana; de midőn magát az
               egész udvar előtt ennyire meggyalázva hivé, büszkesége felforrt, s megvető tekintetet
               vetve Dózsára csak azt jegyzé meg, miszerint Dózsa uram őkegyelme talán önmaga is
               bámulni fogja, hogy Bebek Margitnak férje Bebek János fiát nálánál kevesebbre
               becsüli.</p>
            <p>- S mit tettél, hogy akár én, akár másvalaki többre becsüljön? - mondá Telegdi,
               felindulva öccse hetykélkedésén, mit a pirosságból, mely arcán végigfutott,
               gyaníthatni - hol van a tett, mellyel a Bebekek hírét nevelted? Mik azon érdemek,
               melyek által magadat elődeid való fiának tüntetted ki? Te, ki ha ma sírba szállsz,
               családodból az első leendesz, kinek kövére nevednél s korodnál egyebet nem írhatni; s
               te mered büszkén lenézni e vitéz férfiút, ki, míg te Budán személyedet piperézed,
               Nándorfejérvárnál a magyar becsületet kardjával fenntartá; s miért volnál büszke?
               mert régi családból származol? mintha bizony Velencében élnénk, hol a nemzetségek
               fénye fennállásuk évei szerint számíttatik. Nálunk más a szokás. Szüntelen harcaink
               között legdicsőbb nemzetségeinket az ellenség vasa hamar fel szokta emészteni;
               történeteink legszebb lapjain majdnem mindég új neveket találsz, s kik a régiekből
               megmaradtak, azok öntetteikre büszkék, s őseik érdemeire gyáván nem szoknak
               hivatkozni.</p>
            <p>Az ifjak hallgattak. Dózsa büszkén tekinte körül, mintha mondani akarná, hogy ő is
               erőt érez magában, azok sorába emelkedni, kikről Telegdi szólt.</p>
            <p>- S legyen most vége a haragnak - folytatá emez -, te, öcsém, nyújtsd e vitéznek
               jobbodat, s kérj tőle bocsánatot.</p>
            <p>- Ha nagybátyámparancsolja, ím odanyújtom kezemet - mondá Bebek nem zavar nélkül, s
               óvatosan kikerülve az engedelemkérést.</p>
            <p>- Mi, székelyek, mint nagysád, ha 1488-ra visszaemlékezik, midőn mint alvajda köztünk
               megfordult, tudni fogja, nem szoktunk másnak parancsára kezet nyújtani senkinek -
               szólt Dózsa visszavonulva, oly kifejezéssel arcán, melyből látni lehetett, hogy
               sértését nem feledé -, mi parasztok nem értünk ily udvarias fogásokhoz; Bebek úr s én
               elélhetünk egymásnak barátsága nélkül is.</p>
            <p>Bebek lángoló arccal visszavonta kezét; Telegdi még szólni akart, de éppen akkor
               nyíltak meg a terem ajtajai, s Bakácstól és más főuraktól s kamarásoktól kísérve,
               belépett a király.</p>
            <p>Nem fogjuk hosszasan leírni az ünnepélyt, mellyel a főlovászmester Dózsának pajzsra
               festett új címerét átadá; csizmájára egy apród által ezüstsarkantyúk csatoltattak, s
               barna köntöse veres, arannyal hímzett damaszkmentével cseréltetett föl. Azon kegyes
               méltóság, mely által Mátyás minden legkisebb adományait oly becsesekké tevé, hogy az,
               ki valakit általa megjutalmaztatni látott, hasonló bér elnyeréséért életét adta
               volna, Ulászlóban annyira hiányoztak, hogy Dózsát kivéve, e jelenet által talán senki
               sem érzé magát érdekelve, s mindenki örült, midőn a pécsi püspök és kancellár,
               Szakmári György, a hosszú nemes- és adománylevelet végigolvasván, a király, a neki
               kamarásai által kezébe adott aranyláncot a trón előtt térdelő Dózsának nyakába
               akasztá, a díszkardot kezébe adá, s miután a mellette álló püspökkel pár szót szólt,
               s magát mindenfelé meghajtotta, lassan, mint jött, ismét szobáiba vonult.</p>
            <p>Mihelyest a király távozott, a jelenvolt urak széledni kezdének, s Dózsát, Telegdinek
               kivételével, ki őt, midőn a királlyal eltávozott, nyájasan köszönté, senki sem
               méltatá a legkisebb figyelemre. A székely vitéz, ki midőn Nándorfejérvárról Buda felé
               utazott, dobogó szívvel sok száz óráig a dicsőségről álmodozott, mely rá e palotában
               vár; most, midőn jutalmát elnyerte, minden arcon, melyre nézett, gúnyoló mosolyt vélt
               észrevenni; minden beszélgetésről, melyet a távolból nem érthetett, azt hivé, hogy az
               őt ócsárolja; minden szem, mely feléje fordult, úgy gondolá, megvető tekintettel függ
               rajta; megvetve, meggyalázva érzé magát, s az indulatot, mely e gondolatnál keblében
               mindég hatalmasabban emelkedett, talán nem mérsékelhette volna, ha Bakács, midőn a
               királytól visszatért, a terembe nem jön, s őt a lehető legnagyobb nyájassággal
               magával nem hívja.</p>
            <p>Midőn a királyi palotát s mindazon büszke urakat, kik rá megvetéssel néztek,
               elhagyva, ismét lován s a bíbornok kocsija mellett a nép között látá magát, s midőn
               ezer kéz az előtte, Bakács egyik hajdúja által vitt címerre mutatott, melyen levágott
               véres kar zöld mezőn vala látható, s midőn ezer hang nevének éljeneket rivalgott, s a
               sokaság a fényesen öltözött új nemest tapsokkal fogadá: csak akkor simult le haragos
               ráncokba szedett homloka ismét. Eszébe jutott, hogy azon felpiperézett uracsokon
               kívül, kik a királyi termekben körülcsúszkáltak, más fiai is vannak e hazának; s
               Dózsa, a nép fia, boldogabbnak érzé magát hasonlóinak tisztelgése között, mint az
               aranylánc s a birtok által, melyet neki királya minden jó szónélkül ajándékozott.</p>
            
         </div>
         <div type="chapter">
            <head>3</head>
            <p>Ha mindjárt Buda várának egykori szépségét hazafiságunkban éppoly kevéssé engedjük
               magunktól elvitáztatni, mint egy tisztességben elaggott hölgy egykori bájait: mégis
               meg kell vallanunk, hogy azon tudományos s művészeti élet, melyet Mátyás alatt
               fővárosunkban találunk, félig sem volt oly magyar s oly terjedelmes, mint mennyire
               aztmindenikünk kívánná és mennyire sokan hiszik. Nem szenved kétséget, hogy azon
               esetre, ha Mátyást egy vagy több, legalább középszerű fejedelem követi, s ha a kegyes
               ég e nemzetet belső küzdelmeitől s amit szültek - a mohácsi vésztől megőrzi: a
               műveltségnek akkor elhintett magja csírázni s virágozni fogott volna e hazában is; s
               hogy Buda, minden szépnek és dicsőnek tűzhelyeként, mindég messzebb körökre
               terjesztvén sugarait, a magyar, ki a fővárosában összegyűlt, idegen tudósokat s
               felhalmozott könyveket kezdetben csak csudálkozással s néha megvetéssel nézé, később
               a tudományos mozgalomban, mely a XVI. század alatt Európa népeit új életre ébreszté,
               szintén részt vett volna. De Mátyás műve bevégezetlenül maradt; s az, ki a
               történetekben nem önkívánatainak igazolását, hanem a valót keresi: úgy fogja találni,
               hogy a királyi udvarnak műveltsége s ízlése, Budán s más királyi palotákon s néhány
               püspök vagy országzászlós házain túl, a nagyMátyás kormánya alatt sem terjedett
               messzebbre. - Az elhíresztelt tudós társaság, a tanodák, az udvari társalgásban
               felmerülő jó ízlés s lovagiasság, minden, mit a külföldi Mátyás alatt e hazában
               csodált, csak egy nagy egyéniség befolyása által teremtetett, s nincs mit bámulnunk,
               ha a nagy király halála után néhány évtizeddel e hazában, mint azelőtt, csak félig
               ázsiai, félig középkori állapotokat találunk, s Mátyás dicső uralkodására Budán kívül
               alig emlékeztetett más, mint a nép alsó osztályai között a meg nem szűnő vágy,
               mellyel az igazságos fejedelmet visszaóhajták, a felsőbbeknél azon romlottság s azon
               olasz elvek, melyek Beatrixszel Nápolyból Budára hozattak, s a nemességnek az
               udvarhoz közelebb álló részétől elfogadtattak. - A történetek általános tanúsága
               bizonyítja, hogy a szabadság, művészet, magasabb műveltség, szóval: minden, mire
               nemzetek méltán büszkék lehetnek, nekik nem fejedelmi ajándékul, hanem csak hosszú
               évek szerzeményei gyanántjuthatnak osztályrészül; s ezt tapasztalta a magyar, Mátyás
               után. Az élénk mozgalom, melyben a haza e nagy király alatt előrehaladott, vele
               együtt megszűnt, s az utas, ha Pestnek falain s kertjein túlment, ismét ázsiai
               pusztán képzelheté magát, mely fölött a távolból átlátszó királyi várnak tornyai s
               fényes kúpjai csak mint a délibábnak a jövő pillanatban eloszló képei tűntek föl
               szemei előtt.
            </p>
            <p>E térre vezetjük olvasónkat. Nem szükséges, hogy őt leírásával fárasszuk. Sok
               változott e hazában, de a Rákos nem, s habár Ulászló kormányának vége felé, 1514-ben
               a híres mezőn kevesebb szomorú emlék támadhatott is a hazafi szívében, és Pest,
               akkori szűk falai közé szorítva, nem terjedett mostani nagyságára, s habár a folyón
               túl felmagasló Buda azóta alább szállt: a mező pusztán s elhagyatva áll napjainkban,
               mint akkoron.</p>
            <p>Ugyanaz nap estéjén, melyen Dózsát reggel a királyi udvarnál láttuk, Pest kapuitól
               mintegy fél órányira, a Rákoson egy kis csapat lovassal találkozunk. Lépve haladnak a
               város felé; fáradt lovaik mutatják, hogy ez nap már hosszabb utat tettek; a két
               erősen megrakott gebe, mely a kis csapat után vezettetik, világos jelül szolgál, hogy
               távol földről jönnek. Minthogy műveltségünk akkoridőben annyira még nem emelkedett,
               hogy nemességünk a szegény adózók előfogatain hintóban járjon: ez utasokban előkelőbb
               nemesekre ismerünk; hogy főurakat nem látunk magunk előtt, azt kísérőik csekély száma
               bizonyítja.</p>
            <p>A tizenhatodik század kezdetét egész Európában, a nemességnél s polgári rendnél,
               pazar fényűzés jellemzé, s a magyar e tekintetben felülmúlta kortársait; főképp
               híveiknek száma s fényes öltözete által igyekeztek a zászlós- és főurak egymást
                  felülmúlni, s így az, ki a kis csapatot látá,
               mellyel a Rákoson találkozunk, már egyszerű öltözetükből kivehette, hogy nem Bebekek,
               Báthoriak, Ujlakiak vagy ezekhez hasonló urakkal jött össze; valamint más részről
               fegyvereik- s lovaikból - mik akkoridőben a fényűzés legköltségesebb nemeihez
               tartoztak - ismét azt is észrevehette, hogy nem közönséges nemesembereket, hanem
               olyakat lát maga előtt, kik az előkelőbbek neve alatt, mint napjainkban, úgy már
               akkoron is az egész megye nevében szóltak, s a főurak felsőbbségét legföllebb azáltal
               ismerék el, hogy állásuk iránt néha irigységöket tanúsíták. De nézzük e lovasokat
               közelebbről.</p>
            <p>Elöl egy sorban három férfit látunk. Középen, izmos, fekete ménen, sötétszínű hosszú
               mentében, egy ősz vitéz lovagol; akár őt, akár paripáját nézzük, megismerszik, hogy
               mindketten láttak szolgálatot; emez minden fölösleges hánykolódás nélkül nyugodtan
               halad előre; amannak elbarnult arcán ifjú szépségéből már csak férfias erejének
               kifejezése maradt meg. E férfi mellett jobbról, délceg paripán, egy ifjú; balról,
               csuklyában, szerzetes lovagol; mindketten, úgy látszik, lovaikkal foglalkozva:
               amaz,hogy szép almásszürkéjét időről időre ugrásra vagy más szép mozdulatokra bírja;
               ez, hogy fáradt s kissé vastag ménjét társaival egyenlő lépésre kényszerítse. E
               főszemélyek után négy szolga jő, kik két, poggyásszal megrakott gebét vezetnek. Ha
               csak öltözetüket tekintjük, e cselédséget, melynek mindenik tagja, úgy látszik, saját
               kedve s ízlése szerint választá ruháját, fényesnek senki sem mondhatá, de termetre
               nézve derekasabb magyar legényeket nem láthatni; a bihari rónaság már akkor is
               megtermé szép magyar faját, melyet Szalonta vidékén jelenleg látunk, s lovaik,
               fegyvereik s egész külsejük mutatá, hogy ha kevésbé fényes ruhában járnak is,
               szükséget uruknál nem szenvednek.</p>
            <p>Ártándi Tamás úr - mert vele s Pál fiával és házi káplánjával találkozánk most a
               Rákoson - a külső fényűzést semmibe se vette; egyike vala ő azon vagyonos nemeseknek,
               kik akkor, mint most, az e hazában lakó polgároknak kétségen kívül irigyletre
               legméltóbb osztályát tették, s távol az udvar cselszövényeitől s a hatalom után küzdő
               pártok vitatkozásaitól, ősi jószágaikon boldog függetlenségben tölték napjaikat. Ha
               Ártándiban megvan a nagyravágyás, ő, kinek neve Mátyás király csatáiban annyiszor
               említtetett, s ki a Perényiekkel, Telegdiekkel, Bornemiszákkal s majdnem mindazokkal,
               kik Ulászló alatt e hazát kormányzák, szoros barátságban állt, szintén
               fölemelkedhetett volna magasabb hivatalokra; de a becsületes magyar emberben valamint
               azon hiúság, mely fényes ruházatokban gyönyörködik: úgy az is hiányzott, mely által
               mások történeti jellemekké emelkednek; s Mátyás egykori kedves bajnokát, hosszú
               hadiszolgálat után, úgy, mint mikor először kardjához nyúlt, egyszerű nemesember
               képében látjuk magunk előtt, ki őseitől rámaradt becsületes nevén kívül más címmel
               nem bír.</p>
            <p>Való, hogy az, kit Ártándi Tamásnak híttak, beérhette e névvel, mely Bihar
               vármegyében annyit jelente, mint Konyárd, Ártánd s Kerekinek urát, Sas és
               Mezőpeterdnek fő birtokosát, főképp, ha hozzáadjuk, hogy Mátyás király minden
               híresebb hadi tetteinél neve dicsérettel említtetett; de ha visszagondolunk a korra,
               melyben élt, s melyben, mintha határaink között általános ragályterjedett volna el,
               alig találkozott, ki e szegény hazát nem akarta volna kormányozni: nem fogunk azon
               bámulni, hogy Ártándinak minden közdolgoktóli visszavonulása s az egyszerű életmód,
               mellyel mindenben apái szokásához ragaszkodva ősi várában tanyázott, szomszédai s
               barátai által különösnek tartatott, s hogy Tamás úr egészen a régi világhoz tartozó
               embernek mondatott.</p>
            <p>Furcsán hangzik, ha most, több mint három századnak leforgása után, valakiről azt
               olvassuk, hogy 1514-ben a régi világhoz tartozó embernek mondatott, csak azért, mert
               ruházat-, életmód- s nézeteiben kortársainál huszonöt vagy harminc évvel hátrább
               maradt; de meg kell vallanunk, hogy ezen, Ártándiról elterjedt vélemény nem vala
               igazságtalan. Életének szebb része a nagy Mátyás szolgálatában folyt el, s mikor
               királya meghalt, Ártándi nem akart tovább haladni korával; megállt ott, hazánk
               dicsőségének napjainál, s az idő, mely azóta elfolyt, általa csak arra használtatott,
               hogy e szebb napokra visszaemlékezzék.</p>
            <p>Midőn a nagy Hunyadinak fia, 1458-ban Rákoson királynak választatott, Ártándi Tamás,
               nyolcéves korában, atyjával ott volt a választásnál; s a fegyveres nép dörgő szózata
               közt, mellyel Mátyás királynak köszöntetett, felhangzott a gyermek örömteli
               kiáltozása is. Nem volt tizenhat éves, midőn első ízben fegyvert viselve, királyát a
               havasalföldi háborúba követé, s azóta élete válhatlanul Mátyás lépéseihez vala kötve;
               vele ment a csehek s a törökök ellen, ott volt Olmütz és Bécs meghódításánál; ha a
               király Budán vagy visegrádi várában tanyázott, Ártándi részt vett a lovagias játékok-
               s fényes vadászatokban, melyekkel ura idejét tölté; ha ez seregeit új hadra szólítá,
               az első, ki jobbágyaival zászlójához érkezett, ismét Ártándi vala; ha a király
               csatában ellenségeitől szorítva látá magát, bizonyos lehetett, hogy a hű bihari tőle
               nincs távol, szóval: míg Mátyás élt, Ártándi nem maradhatott hátul, hisz neki ott
               kelle lenni királyánál, s az mindég elöl járt.</p>
            <p>Hogy Mátyás, ki a titkot, mely által a tömegek szeretetét megszerezhetni, minden
               kortársainál jobban ismeré, s ki nemzetünket éppen azáltal tevé naggyá, mert e nemzet
               gyengeségeit is a haza hatalmának növelésére használta; hogy ő, ki - mint Nagy
               Sándorról olvassuk - seregének még közvitézeit is ismeré, s nevöknél szólítá,<hi
                  xml:id="_ednref24">[xxiv]</hi> Ártándinak határtalan ragaszkodását észrevette, s a
               rendíthetetlen bátorságú férfit számtalan kicsiny kedvezések s a király szájából oly
               jóleső dicséret által mindég inkább magához láncolá: az oly természetes, hogy, magát
               Ártándit kivéve, Mátyás udvaránál talán senki sem volt, ki ezen csudálkozott volna,
               ámbár kétségtelenül nem hiányzottak, kik e kegyet irigylék.</p>
            <p>Mátyás kormánya alatt Ártándi udvari ember volt. Nem oly értelemben, mint azok, kik,
               mióta Beatrix Budára jött, a királyi palotát cselszövényeikkel tölték be; de udvari
               ember, mennyiben sehol oly jól s otthonosan, mint királya közelében, nem érzé magát,
               s mennyiben, legalább saját s igen sokaknak véleménye szerint, Mátyás teljes
               bizodalmát bírá. Mint a nap körül e sárvilág: úgy nagy fejedelmek körében sok aljas
               és nemtelen anyag forgolódik, s így vala az Mátyás udvarában; még Mátyás is, kit
               történetíróink eddig mindég csak lovagias oldaláról fogtak fel, sokkal mélyebben volt
               beavatva a XV. században gyakorlott politikába,
               hogysem minden tettei s titkos tervei az egyeneslelkű katonák helybehagyását
               nyerhették s vele közöltettek volna, minderről azonban Ártándi nem gyanított semmit.
               Ő királyában csak a világ első vezérét, udvarában csak, néha ugyan haszontalan, de
               mindenesetre tántoríthatatlan hűségű szolgákat látott, s ha talán Beatrix királynénak
               magaviselete nem elégíté ki őt mindenképp, legalább azzal vigasztalá magát: hogy ha
               már Mátyásnak házasodnia kellett, oly asszonyt, ki hozzáérdemes, úgysem találhatott
               volna.</p>
            <p>Mióta a nápolyi asszony Budára jött, a király háztartásában tetemes változások
               történtek. Mátyás kevesebbet társalkodott nemeseivel, a fényűzés napról napra nőtt,
               az udvarnál több formaságok hozattak be, s mi katonaembernek legszükségtelenebbnek
               látszott, a tudósok s könyvek száma mérték nélkül megszaporodott; de Ártándi morgás
               nélkül eltűrte ezt is, s bár sóhajtva, de panasz nélkül ölté fel új szabású bársony-
               vagy selyemruháit, sőt szinte kibékült a tudósokkal, s megölelé Bonfin Antalt, midőn
               hallá, miszerint csak azért tartózkodik Magyarországon, hogy Mátyás nagy tetteit írja
               le. - Mátyásnak - így gondolkodott magában - mindég szüksége lesz katonákra, s ha
               ezeket béke idején selyem- s bíborban akarja látni maga körül, miért ne töltsük
               kedvét? mihelyt ismét háború lesz, majd vasba öltözünk, s Mátyás úgy, mint bármelyik
               közülünk; ő kétségkívül legjobban tudja: miért aggatjuk ez idegen rongyokat
               vállainkra. Míg Mátyás élt, Ártándi kebelében nem támadhatott elégtelenség: a
               világot, melyben élt, kedves királya kormányozá; miként mehetett volna ez másképp,
               mint jól!</p>
            <p>Mátyásnak halála után azonban élete más fordulatot vőn. Az, mi tetteinek, sőt
               gondolatainak eddig irányt adott, nem létezett többé, mit keressen a világon ő, az
               egyes bajnok, ha vezére sírjába szállt? Sokan siratták Mátyást e hazában, de
               bizonyosan senki sem inkább Ártándinál; s ha Corvin János nyugodtan királynak
               választatik, mint Ártándi lelkesedésében gondolá, hű követője talán el nem viselhette
               volna bánatát. A választási küzdések, a harag, melyet annyi aljas hálátlanság
               látására érezett, végre a rövid fegyverzaj, mely a megürült trónért támadott, egy
               időre fölverték őt fájdalmából: s midőn ez megszűnt, János hercegnek seregei a
               Sárvíznél megverettek, s ugyanazon Kinizsi által verettek meg, kit Mátyás porból
               emelt föl: Ártándi megundorodott a világtól, s elzárkózva Kereki várába, közdolgokról
               semmit sem akart hallani azontúl. - Meghalt Mátyás király: oda az igazság, oda a
               becsület, oda minden! - oly világban, hol még Kinizsi is árulóvá válik, dolgom nincs!
               - így szólt sokszor; s noha akkor csak negyven esztendős vala, hosszabb ideig semmi
               sem bírhatá őt arra, hogy Kerekit odahagyva, ismét az ország dolgaiba vegyüljön.</p>
            <p>1505-ben a bihari nemesség őt Tordai Miklóssal, Bajoni Jánossal, Toldi Mihállyal és
               Mochtoi Miklóssal mint követet küldé a rákosi gyűlésre. Tudjuk, hogy ezen
               országgyűlés tagjai aláírásokkal megerősített oklevél által arra kötelezék magokat,
               hogy külföldit sohasem fognak királyuknak ismerni. - Ezen, már hosszabb időtől
               tervezett határozatnak keresztülvitele volt az ok, mely Ártándi Tamást arra bírá,
               hogy ősi lakát még egyszer rövid időre elhagyá; amit azonban akkor Budán látott, még
               inkább megerősíté őt előbbi nézeteiben; s míg mások, a rákosi mezőn adott szavukat
               megtörve, Miksa császárral új egyezkedésre léptek: Tamás úr Biharba ment, s jószágain
               tölté életét, honnan talán soha ki nem mozdul, ha barátjai, főképp Telegdi István
               kérésének nem enged, s nem határozza el magát arra, hogy fiát, Pált, ki most
               huszonegyedik évét érte el, önmaga mutassa be a királyi udvarnál. Kétségen kívül a
               legnagyobb áldozat, mit fiáért tehetett.</p>
            <p>Ártándi hatvannegyedik esztendejét töltötte be; de ki őt látá, húsz esztendővel
               fiatalabbnak gondolhatta; fekete haja s szakálla alig kezde őszülni; egyenes tartása,
               mely által férfiasan szép termete még inkább kitűnt, s maga az arc, melynek egykori
               szépségét néhány, homlokán átvonuló redő csak komolyabbá tevé, de nem rontá meg:
               élete delén álló férfiúra mutattak. Ki őt kedves fekete paripáján látá, egyszerű
               köntösében, melynek egyedüli ékessége fegyvereiben állott, Mátyás bajnokainak egyikét
               gondolá látni maga előtt, kit, hogy az utódoknak mintául szolgáljon, az idő
               meghagyott régi állapotában.</p>
            <p>A fiatalember, ki Ártándi mellett lovagol, Ártándi Pál, az előbbinek fia, s - valljuk
               meg, mindjárt első találkozásunknál - életének büszkesége, mit rossz néven még az sem
               vehetett volna, ki az apai szeretet gyengesége iránt nem tud engedékeny lenni. - Ha
               volt valaha ifjú, kire apa méltó büszkeséggel tekinthetett, Pál volt az. A természet
               bő kezekkel halmozá ez ifjúra adományait. Szépsége, mely Biharban és Erdélyben, hol
               anyai rokonainál néha megfordult, szinte közmondássá vált; a kitűnő ügyesség, melyet
               minden férfias gyakorlatnál tanúsított; bátorsága, melyet Báthori István társaságában
               tett kisebb ütközetekben, minők akkor az ország szélein atörökök ellen naponként
               történtek, máris több ízben bebizonyított: sebes esze s még tudományos készültsége
               is, melyet a kereki várkáplán Vitus fáradságának köszönhetett, s melyben minden,
               szomszédjában lakó nemesifjakat felülmúlt: Pált már akkor annyira kitünteték, hogy
               híre az egész vidéken elszárnyalt, s Perényi Ferenc, a nádor fia s bihari főispán,
               senkit sem szeretett inkább nálánál. Melyik apa ne örülne ily fiának?! ki nem tartja
               természetesnek, ha Tamás úrnak, noha százszor ismétlé, hogy második fiát, Balázst,
               egy cseppel sem szereti kevésbé, mégis, ha gyermekeiről dicsekedve szólt, Pál neve
               többször jött ajkaira?</p>
            <p>Pálnak jellemére ennyi magasztalás befolyás nélkül nem maradhatott. A dicsvágy,
               melynek csírái minden férfikebelben szunnyadoznak, jókor fölébred a szívben, ha
               dicséret által ébresztik; s e szenvedély Pálnál annyival erősebb lett, mennyivel
               kevésbé érzé magát kielégítve azon táplálék által, melyet eddig talált. Az öreg
               Ártándi, ki fiának e hajlandóságát beszélgetéseivel, melyek kivétel nélkül Mátyás
               dicső tetteit tárgyalták, nem kissé nevelte, benne csak egy jó tulajdonsággal többet
               látott, s nemegyszer mondá az öreg Vitusnak: mi kár, hogy fia nem inkább Mátyás
               király alatt, mint egy gyáva korban született! - de ha Tamás úr több emberismerettel
               bír, s ha fiát kevésbé szereti, észrevehette volna, hogy nemcsak dicsőség, hanem
               dicséret után is vágyódik, s hogy nemes tulajdonságai közé máris nem kis adag hiúság
               vegyül.</p>
            <p>Ha azon számos barátai között, kiket, mint valamennyi ifjú, bírni vélt, mindég
               Perényi Ferencet nevezte a többiek előtt; ha senkinek társaságát annyira nem keresé,
               senkit annyiszor le nem kötelezett magának: világos, hogy a valóban szép
               tulajdonságokon kívül, melyekkel az akkor alig tizenhat éves Perényi bírt, azon
               körülmény, miszerint Ferenc a nádornak fia, bihari főispán s már akkor kinevezett
               váradi püspök, Pál előszeretetére nem volt befolyás nélkül. - Valahányszor a nemesség
               bármily alkalommal fegyverre kelt, a pontosságnak, mellyel az ifjú Ártándi az elsők
               között megjelent, kötelességérzetén kívül talán nem utolsó indoka volt az is, hogy
               magát ily alkalommal a legjobb lovasok egyikének ismertethesse. Nyájas volt a
               szegényebbek iránt, s ha parasztháznál lakodalom vagy keresztelő tartatott, a szép
               fiú sohasem hiányzott, miáltal jobbágyainak kedveltjévé vált; de itt sem mondhatjuk,
               vajon természetes nyájassága volt-e az ok, mely őt ezen eljárásra bírta, vagy pedig
               azon körülmény, mert magát oly társaságban, hol nálánál magasabbat nem látott,
               legjobban érzé, sőt szinte hajlandóbbak vagyunk az utolsót hinni, miután tudjuk, hogy
               Pál, ha a Báthoriakhoz s más főurakhoz, kik a környéken laktak, meghívták, ezen
               ünnepélyekben, hol az egész nemesség együvé gyűlt, többször csak annálfogva nem akart
               részt venni, mert apját nem bírhatá arra, hogy neki selyem- és bársonyköntösöket
               vegyen, s cselédeit az újabb divat szerint öltöztesse. - Azon, hogy atyja Pálnak e
               hajlandóságát nem ismeré, annyival kevésbé csodálkozhatánk, mennyivel ügyesebben
               titkolá el azt mindenki előtt, olyannyira, hogy azon esetre, ha valaki őt ismerősei
               előtt hiúnak mondotta volna, bizonyosan aljas rágalmazónak tartatik. Akkor, mint
               napjainkban, a századik sem tudta, hogy azok, kiknek hiúsága felpiperézett
               ruházatukon megismerszik, nem a leghiúbbak, hanem csak valamivel ostobábbak. Az
               Ártándiak várkáplánjától pedig, ki Pált nevelte volt, ily belátást követelni
               igazságosan nem lehetett.</p>
            <p>Vitus azon szerencsés teremtések közé tartozott, kik fél századig élhetnek az emberek
               között, anélkül hogy gyermeki bizalmukat, mellyel körükbe léptek, elvesztenék, s kik,
               a pálya végén visszatekintve múltjokra, alig találnak egyebet, mint nyájas emlékeket.
               Ki az élet tusáiban részt nem vesz, ki az emberek között idegenként jár, s céljaik
               után nem versenyezve, útjokban nem áll: az, mint idegenek, minden társaságban csak
               szívességet talál, s miért kételkedjék azon, mit hinnie oly édes? Ez vala Vitusnak
               helyzete. Kolostorba lépve első ifjúságában, ott a skolasztikai teológiával töltötte
               idejét; ezelőtt huszonnégy esztendővel pedig Ártándi Tamás várába fogadtatott, s itt
               ismét keskeny körű tudományos munkáit folytatá, s így a jámbor minorita a világból
               éppen csak annyit ismert, mennyit zárdájából s a kereki vár ablakaiból láthatott; ott
               a priorság után nem vágyó szerény társat senki sem üldözé; itt a becsületes háziúr s
               szolgái a jámbor barátot tisztelék: csuda-e, ha neki, midőn régi teológiai könyveket
               másolt, vagy a váradi püspök számára a nagy breviáriumot festékkel ékesítette - min
               tíz év óta dolgozott -, ha neki úgy látszott, mintha e földön mindenütt isteni
               nyugalom uralkodnék, s ha Husz és Viklef eretnekségei nem volnának, az egész emberi
               nem teljes békében s egyetértésben élne. - Ártándi Tamás sem volt nagy emberismerő;
               azonban nemegyszer történt, hogy a baráttal beszélgetve világi dolgokról, maga is
               elmosolyodék, s elismeré, mennyire jó könyvekkel s tanulással foglalkozni, már csak
               azért is, hogy a világról semmit se tudjunk.</p>
            <p>A tudósnál nincs érzékenyebb ember, s Ártándinak ily kifakadásai mást talán
               megsértettek volna, de Vitus miattok sem Ártándi társaságához, sem tudományaihoz nem
               vesztette el kedvét, s csak annyival több szorgalommal foglalkozott a kis Pálnak
               nevelésével, meg lévén győződve, hogy apjának hibás nézetei kizárólag annak
               tulajdoníthatók, mert sem deákul, sem egyáltalán olvasni nem tud. Hogy egy fiatal
               nemes nevelése a tizenhatodik századkezdetén más tanulmányokból állott, mint most, s
               hogy akkoridőben a tudományok az általános nevelésnek körülbelül csak éppen olyas
               részét tevék, mint napjainkban a vívás s lovaglás, mi akkor fődolog vala: igen
               természetes; azonban bármily kis része volt is Vitusnak az ifjú Ártándi
               kifejlődésében, bizonyos, hogy azt, más nevelők módjára, egészen magának tulajdonítá,
               s Pálban egy új Caesart s Nagy Sándort látott. - A jámbor barátnak ezen s az egyházi
               hatóság szupremáciáján kívül, melyről oly szívesen beszélt, talán nem is volt más
               szenvedélye.</p>
            <p>Ez utolsóról mondhatjuk, valóságos szerencse, hogy az Vitus keblében létezett,
               különben nem tudni, a földesúr s udvari barátja huszonnégy hosszú évnek annyi hosszú
               estéjén miről beszéltek volna, ha nem a római egyház hatalmáról, melynek a lovag a
               világi hatalom alá való rendelését, a barát szupremáciáját vitatá.</p>
            <p>E társaság - melynek leírásával talán hosszasabb időt, mint olvasóink óhajtották
               volna, annálfogva töltöttünk, mert egyik tagja e történetben kitűnő részt foglal el,
               a többiek hazánk akkori állapotára nézve, hol számos hozzájok hasonlók léteztek,
               jellemzők - lassú léptekkel haladt a város felé. A beszélgetés minden tárgyai ki
               valának merítve; Ártándi órákig dicsérte Mátyást a szigorúságért, mellyel az
               érsekeket s püspököket rendben tartá, s a római kúria beavatkozásait
               visszautasította. Vitus Ulászló ájtatosságát, szelíd erkölcseit emelé ki, s
               magasztalá a kort, melyben az esztergomi érseknél Magyarországban hatalmasabb férfi
               nem volt. Most a társaság régen hallgatva lovagol egymás mellett. Mióta Buda vára
               feltűnt szemeik előtt, Pál a jövővel, apja múltjának emlékeivel inkább foglalkodtak,
               mint hogy beszélgetésre kedvök lett volna; Vitusnak lovával volt dolga. A vén pej, az
               ártándi várbarát paripájának csak szelíd erkölcseinél fogva választva, évek óta egy-
               vagy legföllebb kétórányi távolságnál tovább nem hordá, s most, miután Biharból idáig
               jött, s ez utolsó nap egyhuzamban öt óráig meg sem állt, minden intés, sarkantyú, sőt
               a barát bőröve által sem buzdíttathatott sebesebb haladásra.</p>
            <p>- Úgy látszik, a tisztelendő úrnak lova nem akar tovább haladni - szólt végre Pál,
               midőn nevelőjének sóhajtozásait észrevéve, önparipájának megelégedve nyakát
               veregeté.</p>
            <p>- Dehogynem akar - mondá a másik, ismét bőrövét suhogtatva lovának feje fölött, míg
               másik kezével, hogy egyensúlyát el ne veszítse, a nyeregkápához fogózkodott -, akarna
               bizony, de nem tud szegény állat. Előre láttam; öt óráig menni egyhuzamban, azt sem
               ember, sem marha nem tartja ki.</p>
            <p>- Nézze Tündéremet - szólt a másik, lovát szöktetve -, alig bírom tartani.</p>
            <p>- Mert nem hagyja békével - válaszolt az előbbi -, s azonkívül Szellő idősebb is, és
               kissé meghízott; igazi vétek a szegény állatot így kínzani, főképp ok nélkül. Egy
               nappal előbb vagy később érünk Budára, mindegy; s amint mondám, legjobb lett volna
               Cinkotán meghálnunk. Ha a lovak megbetegszenek, vagy más bajunk történik, s pedig
               sötét lesz, mielőtt Pestre érünk, és - mint tudja - nox homini inimica: Pál úrfi lesz
               oka.</p>
            <p>Meg kell vallanunk, hogy Vitusnak ezen vádja nem vala igazságtalan. Pál, mint
               mondtuk, nem volt minden hiúság nélkül; a hely, melyet eddigi társaságában elfoglalt,
               mindég az elsők közé tartozott; azonkívül vagyona, a nádor fiával való barátság s
               személyes tulajdonai azon reményre jogosíták, hogy a szerep, mely az udvarnál reá
               vár, szinte nem leend alárendelt; miként ne kerülne el mindent, miáltal magát
               nevetségessé teheté. - Ulászló korában a főurak egész seregekkel, Ártándihoz hasonló
               vagyonosabb nemesek legalább ötven vagy száz lovassal jelentek meg királyuk
               udvarában; s hogy Pál négy, egészen parasztokhoz hasonló cseléddel s Vitus
               társaságában a királyi udvarban nem akart először föllépni: azt a deli ifjúnak rossz
               néven nem vehetjük. Útja kezdetétől fogva Pál egyedüli kívánata az vala, hogy este
               érkezzék meg, s ő sokkal ügyesebben vitte dolgát, mint hogy cselt nem gyanító
               kísérőivel e szándékot el nem érte volna. Utolsó nap reggelén nem volt senki, ki
               annyira sietett, mint ő. A felkelő nap az Ártándiakat már úton találta, kik, csak
               annyi ideig állva meg, hogy a vasárnapi isteni szolgálatban részt vehessenek, oly
               jókor értek Cinkotára, hogy Tamás úr maga még napnyugat előtt gondola Budára érhetni,
               s azért, fia kívánatának engedve, délután útnak indult. Midőn Cinkotát elhagyták, Pál
               csataterve változott. Majd megállva, hogy lovát nyergelje, majd állítólag egy pár
               boglárt vesztve mentéjéről, melynek keresésével fél óránál többet töltött, majd
               tűrhetetlen szomjúság ellen panaszkodva s valamely tanyához lovagolva vízért,
               ügyessége minden percben új akadályokat talált, míg a napot végre a budai hegyek
               megett lealkonyodni látván, meggyőződött, hogy terve sikerült. E meggyőződés Pált a
               lehetőségig jókedvre deríté, s Vitus panaszai s félelme még inkább nevelék ezen
               lelkiállapotát.</p>
            <p>- Mitől fél, szentatya - mondá nevetve -, nincs-e kezénél olvasója s breviáriuma? mi
               hatan pedig nem vagyunk-e ellátva kardokkal? Ha a testi fegyver kell, itt vagyunk mi;
               ha ördögökkel vagy itt a Gellérthegy közelében boszorkányokkal volna dolgunk,
               atyaságod szedi ki szentelt szerszámját, s elküldi pokolba az ellenséget. Akármi
               történik, nincs mitől tartanunk.</p>
            <p>- Ne tréfálj szent dolgokkal, Pál - mondá Vitus rosszkedvűen -, nem illik keresztyén
               emberhez, főképp miután meg kell vallanod, hogy ha bajunk történik, csak magadnak
               tulajdoníthatod. Ha délután nem késünk annyira miattad, most, hol pillanatról
               pillanatra inkább sötétedik, Budán volnánk.</p>
            <p>- Ne haragudjék rám, szentatya - szólt Pál nyájasan, rövid szünet után -, nem akartam
               megsérteni; de nem foghatom meg, mitől félhet.</p>
            <p>- És ki mondta, hogy haragszik? - válaszolt a másik, ki azalatt imádsághoz fogott, s
               breviáriumát mormogva, időről időre lovát bőrövével sietésre inté - vagy ki mondta,
               hogy fél? Isten kezében vagyunk valamennyien mindég, s nem látom által, minek
               félnénk; de amint mondám: nox homini inimica. S miután napról napra új rablásokról s
               erőszakos útonállásokról hallunk, főképp az idén, hol még üstökös csillag is jelent
               meg, s miután ily késő este a Rákoson már annyi kétes külsejű embereket láttunk:
               hogyne válnék az ember kissé gondolkozóvá?</p>
            <p>Tamás úr, mióta Budának tornyait meglátá, sokkal inkább el volt foglalva emlékei
               által, hogysem társainak beszélgetésében részt venne; de most Vitus szavaira
               figyelmessé lett, s ámbár őt megnyugtatni igyekezett, önmaga is bevallá, hogy
               csakugyan, országgyűlést kivéve, ily későn ennyi embert még sohasem látott a
               Rákoson.</p>
            <p>- Rémség - mondá Vitus, ki, valamennyi félénk módjára, magát semmi által sem érezé
               inkább megnyugtatva, mint ha aggodalmairól szólhatott -, ahová csak fordulunk,
               embereket látunk, mintha az egész ország kóborlói ide jöttek volna. Csak nemrég
               hagytunk el egy egész csapatot, mely a homokbuckák között tanyázik, s itt jobbra
               előttünk, úgy látszik, ismét valami mozog.</p>
            <p>- Mi közünk ehhez - szólt Pál, ki türelmét veszteni kezdé -, néhány fegyvertelen
               kóborlótól csak nem fogunk félni, főképp itt, egy pár száz lépésnyire Pesttől.</p>
            <p>- Egy pár száz lépés vagy mérföld - mondá a másik, mindég nyugtalanabbul, minél
               inkább elsötétedett -, az mai időben mindegy; nincs biztosság sehol az országban.</p>
            <p>- Nagyon is igaz - vágott Tamás úr szavába -, mióta Mátyás király meghalt, az ország
               egy nagy haramiafészekké változott, hol rabol s garázdálkodik, akinek tetszik; de hát
               nem Bakács őeminenciájának s a többi hosszúruhás uraknak köszönhetjük-e ezt? - hol a
               király papnak engedelmeskedik, ott királyi pálcája sem papot, sem világit meg nem
               oltalmazhat többé, s minden imádság s búcsú, mit Rómából várhatunk, nem fogja az
               utast megoltalmazni határainkon, ha királyunk udvari kápolnájában, énekesek közt
               tölti napjait.</p>
            <p>Valószínű, hogy az öreg Ártándi szavainak, mint egyéb alkalmakkal, Vitus ismét
               ellenmondott volna, s hogy a szerzetes, rendének védelmezése közben, talán félelméről
               is megfeledkezett volna, ha e pillanatban segítségkiáltások nem vonják magára az
               egész társaság figyelmét.</p>
            <p>Mielőtt fővárosaink a törökök által elpusztíttattak, Pest körül vala véve kertekkel.
               A várfalat széles vízárok környezé, s mindjárt e vízárkon túl a szilvások smás
               gyümölcsösök egész koszorúja állott, mely a várost apuszta Rákostól elkülönzé.
               Mátyás, nem messze az akkori hatvani kaputól, szép mezei lakot építtetett magának,
               hol néha napokat töltött; s a királyi lak szomszédjában, s amerre csak a szem látott,
               nagyobb s kisebb házaks kunyhók álltak, hol Pestnek akkori polgárai vasárnapokon a
               szabad levegő gyönyöreit élvezék. E kertek között
               haladtak utasaink, midőn a segélykiáltások figyelmöket magukra vonták. Sötétebb volt,
               mint hogy a már tavaszilag duzzadó faágak között messzebbre láthatnának; de Ártándi
               Pál alig hallá az első asszonyi sikoltást, midőn megszorítva lovát, arra sietett,
               honnan a hangok jöttek. Tamás úr, kivonva kardját, szintén megindítá ménjét. - A
               poggyászt a paphoz - kiáltá -, rajta legények! s egy perc múlva Vitus a két
               teherhordó gebe között az út közepén, nem kevés rémülésére, magányosan látá magát,
               annyival inkább, mert eszébe jutott, hogy a poggyász, mely felvigyázatára bízatott, a
               rablóknak mintegy csábul szolgál, s mert három lónak kantárszárát tartva,
               vigasztalásul még olvasójához sem foghatott.</p>
            <p>A lovasok azalatt akertek közé merültek, honnan az asszonyi hangok s több férfi
               fenyegető szózata mindig erősebben hallatszottak, Pál s követői közül kettő, az
               akadályokat tekintetbe sem vevén, egyenesen a zaj felé rohantak, s árkokon és
               kerítéseken keresztül, rövid idő múlva az erőszak színhelyén valának, honnan a rablók
               megfutamodtak, még mielőtt az öreg Tamás s a két vele maradt szolga, fiát
               utolérheté.</p>
            <p>Mindez rövid pillanatok műve vala; s Pál, ki rögtön egy regényes kaland főszemélyének
               látá magát, annyira meg volt lepve, hogy első pillanatra csaknem azt hivé, álmodik. A
               hely, hol magát találta, egy kerti laknak vagy inkább tanyának udvara volt. Egyfelől
               nem tágas, de csinos lakház, a másikon ól, pince s más gazdasági épületek álltak,
               szemközt a sövénnyel pedig, melyen áttört, fakerítés s mögötte egy nagy kert fái
               látszottak. Az udvarban észrevehetők voltak a történt rablás nyomai; széthányt
               bútorok, feltört ajtók, néhány dorong, melyet a zsiványok siető visszavonultokban itt
               feledének, s a kötözött lakosok, kik az udvaron feküdtek, arra mutattak, hogy a
               szabadítás a szükség legfőbb pillanatában érkezett; s Pál csakugyan szerencsésnek
               mondhatá magát, hogy első föllépése fővárosunkban nemcsak dicsőséges, de üdvös is
               volt. Leugrott lováról, s apjával és szolgáival a földön fekvő szerencsétlenek
               segélyére sietett. Az alkony s két, a földön álló lámpa, csak gyenge világot
               terjesztének a tárgyakra, s idő kellett, míg a négy szenvedő, kik peckekkel szájukban
               nem szólhattak, feltaláltattak. Végre a háznép ismét talpon állott. Tamás úr elküldé
               egyik szolgáját a papért s poggyászért, s a megszabadítottak hálálkodni kezdének oly
               hosszasan s annyi szavakkal, hogy az öreg Ártándi, ki saját s fia tettében semmi
               rendkívüli dolgot nem látott, végre elveszté türelmét. - Legyen szíves kegyelmed -
               szakítá félbe egy tisztességes férfi hálálkodásait -, s mondja meg nevét; s nem
               szolgálhatunk-e még valamivel, hisz úgy szól felőlem s fiamról, mintha tízezer
               sárkányt öltünk volna meg.</p>
            <p>- Tízezer sárkány vagy egy ember, ha megkötözve földön fekszünk, s dorong suhog
               fejünk fölött, az nekünk mindegy, ugye, Szaleresi uram? - így szólt egy öreg szolga,
               kezét dörzsölve, míg Erzsi, a gazdasszony, teljes helybenhagyást integete fejével. -
               Szaleresi úr maga - mert ő az, kivel ismét találkozunk, ámbár széttépett ruháiban s
               halotti halványságú arcáról alig ismerne valaki a vagyonos polgárra,kit reggel Budán
               láttunk, csak azt jelenté ki, hogy senki sem tudja jobban nálánál, mennyi köszönettel
               tartozik. - De miután adós vagyok, s a hitelező kegyelmed - tevé hozzá -, nem volna-e
               szabad kérdenem: kinek tartozunk megmentésünkért? kereskedő embernek, mint én, ezt
               tudnia kell. Szaleresi Ambrus nem marad adósa senkinek.</p>
            <p>- Szaleresi Ambrus! - kiálta az öreg Ártándi - hát nem ismersz? elfeledéd hangomat,
               melyen annyiszor pénzt kértem tőled? Legyen Isten szent neve áldva, hogy Pest
               valamennyi kereskedői között éppen téged mentettünk meg.</p>
            <p>Szaleresi a legnagyobb zavarban megjegyzé, hogy a nagyságos úr hangjára nem
               emlékszik; a magas címet azért használá, mert az idegen adósságokról szólt.</p>
            <p>- De én emlékszem rád, jó, becsületes ember. Ej, hogy azokon a gazembereken, kik
               bántottak, egypár jót nem tudtunk ütni! - mondá Ártándi. - Te, legjobb polgára
               Pestnek, ki, míg Mátyás király élt, fukar társaidként pénzszekrényedet el nem zártad,
               s ha kellett, ideadtad utolsó fillérig.</p>
            <p>- Bár odaadhatnám most is! - sóhajtott az előbbi. - Mátyás királynak mindég pénzre
               volt szüksége; de a pénz visszakerült s vele kamat s még néha királyi ajándék; s ha
               az udvari urakon kellett segíteni, s ha ezek később nem fizettek, legalább volt kinek
               panaszkodni. Most aki Budán pénzt ad kölcsön, akár a Dunába dobta volna, hacsak, mint
               a Thurzók vagy Fuggerek, zálogot nem tud magának szerezni. - De - tevé hozzá a
               financiális panaszok után - végre még most sem tudom, kinek köszönöm
               megmentésemet.</p>
            <p>- Semmi köszönet - válaszolt az előbbi jókedvűen -, csak kölcsönt szolgáltam vissza;
               te zsidók kezéből mentettél meg engem, én téged zsiványokéból; egyébiránt nevem:
               Ártándi Tamás; talán nem feledted el?</p>
            <p>Az örömet, melyre Szaleresi e névnek hallására fakadt, nehéz volna leírni.</p>
            <p>- Bort! gyertyákat! Erzsi! János! halljátok-e, a legjobb malvazérből hozzatok fel! -
               Isten hozta kegyelmedet szegény házamba! - így kiáltozott, s Vitus, ki a szolgával s
               lovakkal épp e pillanatban jött az udvarba, nem foghatá meg e zajnak okát.</p>
            <p>Ártándi eleget ismétlé, hogy mennie kell; hogy Budán Telegdi őt várja; hogy úgyis
               szerfölött elkésett: nem használt semmit; Szaleresi annyit kért, annyiszor mondá,
               hogy Ártándit, kinek annyit köszön, egy pohár bor nélkül házából el nem bocsáthatja,
               míg végre az öreg nemes a régi mondást idézé, hogy “az sem jó ember, ki egy
               barátságosan kínált pohár bort el nem fogad” - s a pappal és fiával együtt a szobába
               vezetteté magát. - Pál hihetőleg ellenmondott volna ezen intézkedésnek ha előbb ugyan
               kíváncsiság, később, miután gyertyák hozattak Klári szép szeme őt Budáról meg nem
               feledkeztetik. De a polgárleány oly bájoló vala, szeme annyi háladatossággal függött
               megmentőjén, hogy sokkal idősebb s nyugodtabb férfi is vonzalmat érzett volna feléje,
               s a fiatal Ártándi csaknem sajnálá, hogy őt nem mentheté meg még egy ízben.</p>
            <p>- Tudod-e, Klári leányom - mondá Szaleresi, midőn a poharak már az asztalon álltak, s
               az első a vendégek egészségére már kiüríttetett -, ez nemzetes és vitézlő Ártándi
               Tamás úr, Mátyás királynak legjobb barátja.</p>
            <p>- Leghívebb jobbágya - igazítá ki az érintett.</p>
            <p>- Jóltevőm, kiről anyád, Isten nyugtassa, annyiszor szólt.</p>
            <p>- Örülök, hogy az ifjasszonynak szíves emlékében maradtam, ámbár még jobb szeretném,
               ha a kedves háziasszonyt életben láthatnám - mondá Ártándi -, de mi a jótéteményt
               illeti, az, ha nem csalódom, mindössze annyiból áll, hogy tőled párszor pénzt kértem
               kölcsön; s mert talpig becsületes embernek tapasztaltalak, mikor a király megszorult,
               szintén veled szóltam.</p>
            <p>- És ez volt szerencsém kezdete - folytatá a másik -, most házaim vannak, terjedelmes
               kereskedésem, maholnap talán bíró leszek, s ezt mind önnek köszönöm.</p>
            <p>- Ezt mind Mátyás királynak köszönöd - vágott szavába az előbbi -, mint valamennyien
               mindent, amit bírunk. Hej! - folytatá szomorúan - hogy annyian elfelejtik ezt!</p>
            <p>A beszélgetés itt Mátyás korára s a jelen nyugtalan időkre fordult, s Szaleresi nagy
               sóhajtások között beszélé el, mily bizonytalanságban él, főképp a legújabb időben,
               minden kereskedő. - Rablások, pincetörések, gyilkolások, nálunk minden gonosztett
               napirenden van - panaszkodott a polgár -, mióta Tamás bíbornok őeminenciája Rómából
               visszajött, s a pápa levelét, mely minden keresztesnek bűnbocsánatot ígér, kihirdeté:
               azóta mi, pestiek, nem jöhetünk ki falaink közül anélkül, hogy haramiák által meg ne
               támadtassunk. Ma, vasárnap lévén, Klárikámmal s gazdasszonyommal körülnézni jöttem
               kertembe, s ha a nemzetes úr nem jő, halál fiai lettünk volna valamennyien. Mintha az
               egész ország kóborlói s gazemberei itt gyűlnének össze városunk körül, s mintha még
               hamarjában valami gonosztettet akarnának elkövetni, hogy az egyháznak legyen mit
               megbocsátania. Hát Biharban nem mozog még a pápa levelére a nép?</p>
            <p>- Húsvét után kedden hajnalkor indultunk el, s akkor még keveset lehetett észrevenni
               - válaszolt Ártándi -, eddig az egész megye mozgásban van talán, legalább minél
               közelebb jöttünk Pesthez, annyival több volt a zaj, mintha az egész parasztság lábon
               volna.</p>
            <p>- És ezek mind hozzánk jönnek - sóhajtott Szaleresi -, ezeket mind ki kell tartanunk.
               S ha még nemes jönne, ki a városban valamit költ vagy vásárol. De az urak egyáltalán
               nem akarnak részt venni keresztes háborúkban; vagy talán a nemzetes urak evégett
               jönnek?</p>
            <p>- Csak Budára a királyhoz megyünk - válaszolt Ártándi.</p>
            <p>- Értem, értem - mondá Szaleresi -, a bíbornokhoz. Jókor jön uraságod. Őeminenciája,
               mióta Rómából visszajött, rendkívül jókedvben van; nem is csuda: ismét két uradalmat
               vett jutányos áron, s a milkói püspökség iránti perében őszentsége a pápa, mint
               mondják, kedvező ítéletet hozott.</p>
            <p>- Én a királyhoz megyek, Szaleresi uram - szólt Ártándi, ki Bakácsot, Corvin János
               iránti viselete óta, nem kedvelé.</p>
            <p>- Értem, értem - válaszolt ismét a másik -, Tamás bíbornokhoz és a királyhoz:
               mindenki elmegy a királyhoz is, de...</p>
            <p>- Bakács befolyása, úgy látszik, mióta 1505-ben utószor Pesten valék, nem fogyott -
               szakítá félbe Ártándi rosszkedvűen a szólót -, azonban legkisebb gondom is nagyobb;
               sem én, sem fiaim - azért jótállok - Drágfi jobbágya előtt, kinek nemzetségét Szatmár
               vármegyében mint merő parasztokat s őt magát mint íródeákocskát láttam, nem fogunk
               hódolni.</p>
            <p>- Magam sem tenném - mondá Szaleresi, kiben vendégének nemesi büszkesége polgári
               méltóságának érzetét, melyet kiállott félelme egy időre háttérbe szorított,
               fölébreszté -, polgárnak nincs mit hódolnia ily nagy urak előtt; fiam nincs, kinek
               egyházi vagy világi hivatalt keresnék; házaim nem állnak kevésbé erősen; kereskedésem
               nem fogy, habár tíz bíbornok ráncba szedi homlokát; legföllebb ha bíróvá
               választásomat akadályoztathatná, itt is a fődolgot, azaz polgártársaim bizodalmát,
               bírom; de...</p>
            <p>- De Szaleresi uram - vágott szavába az előbbi, ki Vitusnak mindég növekedő
               nyugtalansága által arra intetett, hogy mennie kell -, mindezekről máskor szólunk.
               Telegdi vár ránk, s úgyis elkéstünk. Még e poharat kegyelmed kedves, szép leánya
               egészségére, kit a jó Isten édesanyja nyomdokain vezéreljen, ürítsük ki. S most lóra,
               fiam!</p>
            <p>Pál és Klári az egész beszélgetésben csekély részt vettek. A kor szelleme, mely
               szülőik jelenlétében gyermekeknek a hallgatást kötelességül tevé, s még inkább talán
               a zavar, melyben mindketten érezék magokat, nem engedék, hogy sokat szóljanak; ki
               azonban e fiatal párt egymás mellett látá, s arcuk kifejezésére s a hangra, mellyel
               egymásnak a legközönyösebb dolgokat mondák, figyelt: meggyőződhetett, hogy ők ketten
               sem mulatnak atyáiknál rosszabbul. Főképp Klári látszott megelégedettnek; arcán nem a
               tetszvágy, mely azt rendesen jellemzé, de magasb, szebb érzeménynek kifejezése volt
               szemlélhető; s Pál minden fiatalsága mellett, örömdobogó szívvel gyanítani kezdé,
               hogy nem puszta ismeretség, nem is csak tisztán hála az, mi e leányt ezentúl hozzá
               köti. - Így nem hagyjuk elmenni, kedves, örökre feledhetetlen vendégeinket - mondá
               végre Szaleresi, midőn meggyőződött, hogy Ártándit kérésével nem tartóztathatja többé
               -, közel vagyunk ugyan a városhoz, de e nyugtalan időkben, főképp a kertek között,
               rablók rejtőzhetnek; elkísérjük őket. A városkapukat is nekem mint tanácsbelinek
               hamarább nyitják fel, s a révészek hamarább készülnek el. Mi velök megyünk, ugye,
               Klári?</p>
            <p>A leány több örömmel sohasem teljesítette apja parancsát; s ámbár az öreg Ártándi,
               sejdítve az indokot, mely az ildomos polgárt ez ajánlatra bírá, s mely tulajdonképpen
               az volt, hogy az Ártándiak kíséretében ő, s leánya érkezhessenek bizton a városba,
               mosolyogva köszöné meg háziurának szívességét: Vitus a legnagyobb hálával fogadá az
               ajánlatot, s miután Szaleresi a kertben maradt gazdának még néhány parancsot adott, s
               miután ígéretet tett, hogy mihelyt hazamegy, a ház biztosságára néhány városi őrt
               küld: az egész társaság Pest felé indult, hova őket, minthogy az egész úton semmi
               emlékezetre méltó nem történt, s Szaleresi beszélgetései e város jövendő nagyságáról
               s befolyásáról sem igen érdekesek, sem akkoridőben valószínűek nem voltak, nem fogjuk
               követni. Magától értetik, hogy a búcsú, melyet a Duna partján, hol az Ártándiakat
               Telegdi Istvánnak fia, Miklós várá, egymástól vettek, barátságos volt, s hogy Pál
               Szaleresi kérésére szívesen megígéré, miszerint őt házában, mihelyt csak lehet, fel
               fogja keresni.</p>
            
         </div>
         <div type="chapter">
            <head>4</head>
            <p>Telegdi István házáhozmegyünk. Hol a fejedelem a művészetnek bármi nemét annyira
               kedveli, mint Mátyás az építészetet: ott a mecénásoknak egész serege támad; s így
               ámbár a magyar nemesség a városi lakást nem kedvelé, s mint történetíróink- s a
               csekély építvényi maradványokból látjuk, nem iparkodott nevét kőfalak által
               megörökíteni: mégis Mátyás alatt majdnem minden nagyobb család Budán nagyrészt
               florenci vagy velencei ízlésben épült s pazar fényűzéssel bútorozott palotákkal bírt.
               Az, melyben Telegdi István lakott, egyike vala a legszebbeknek, azon Telegdi János
               által építve, ki a Mátyásnak Florenc városától ajándékba küldött oroszlánokat magával
               hozá. Jelen gazdája nem kímélt semmit, mi által nagybátyja ezen örökségét még
               érdekesebbé tehesse; s főképp a terem, melyben őt most fel s alá járkálva találjuk, a
               századízlése szerint fényesen bútorozott. A falakon híres olasz mesterek képei
               függenek; a kandallót két fehér márványból faragott oroszlán díszíti. E tárgyakat még
               a ház első gazdája, Telegdi János hozta volt magával Olaszországból. Az eleven
               színezetű keleti szőnyegek, melyek a padozatot s a terem ajtait eltakarják, Bogdán
               moldvai vajda s a lengyel király adományai, miket István azon országokból, hol
               követségben járt el, hozott magával. Az asztalon s néhány szekrényben könyveket
               találunk - szóval: az egész rendezés a háziúr vagyonára s műveltségére mutatott, noha
               mindezen tárgyakat két, az asztalon égő viaszgyertya világításánál inkább gyanítani,
               mint látni lehet.</p>
            <p>Telegdi nyugtalannak látszik. Az öreg Ártándi Cinkotáról lovászt külde Budára, hogy
               István barátját, kihez szállni fog, megérkezéséről előre tudósítsa, s e hír szerint
               az utasoknak rég itt kellene lenniök. Bebek Katalin, ki mint nejének közel rokona,
               mióta ez meghalt, Telegdi házát kormányozta, rég elvégzé előkészületeit; az ólban a
               vendéglovak számára hely vala csinálva, s Ártándi cselédeinek régi barátja, a
               kulcsár, ezeknek számára is készen tartá legjobb borát, hogy meghálálja a jó
               fogadtatást, melyben Ártándon és Kerekiben részesült: Miklós pedig, Telegdinek
               egyetlen fia, mint tudjuk, átment Pestre, hogy barátait ott fogadja; de már
               elsötétedett, s ők mégsem jöttek. - Hogy az utasok pár órával késnek, abban semmi
               aggasztó nincsen, s Telegdi sokkal nyugodtabb kedélyű vala, hogysem hasztalan
               várakozás miatt máskor ennyire megháborodnék; de egy idő óta lelkét még soha nem
               érzett nyugtalanság tölté el, magyarázhatlan sejtelme valami fenyegető veszélynek,
               melyet le nem győzhetett. Az ország külső állapota, akár Török-, akár Németország
               felé tekintett - a mindég növekedő belviszálykodások - most a Bakács által hirdetett
               keresztes had, melyet tanácsával nem akadályoztathatott meg - szóval: minden
               aggodalommal tölté szívét; úgy látszott előtte, mintha rövid idő alatt valami
               szörnyűnek kellene történni; s a jelen alkalommal bármennyiszer mondá magában, hogy
               barátait Cinkotától Pestig veszély nem fenyegetheti, nem győzheté le aggodalmát. Fel
               s alá járt szobájában, majd a Duna felé nyíló erkélyről a mindég inkább elsötétedő
               tájra, majd velencei nagy órájárafüggesztve szemeit, miközben az asztal mellett,
               felnyitott könyv előtt, fiatal íródeákja, Orbán ült, mély s mint arcának
               kifejezéséből látni lehetett, szintén nem víg gondolatokba merülve. Minden
               hallgatott, csak a nagy óra percegése, Telegdi léptei s néha az utcáról felhallatszó
               nesz szakíták félbe a csendet.</p>
            <p>- Már nyolcra jár az óra, s nem jönnek - szólt végre az asztalnál megállva
               Telegdi.</p>
            <p>- Ne aggódjék nagysád - válaszolt az ifjú nyugodtan -, Cinkotától idáig az utasokat
               veszély nem fenyegeti.</p>
            <p>- Sőt éppen itt fenyegetheti veszély, Pest környéke tele van gyülevész néppel. A bíró
               jelentése szerint tegnap két utas támadtatott meg.</p>
            <p>- Nagysád feledi, hogy az Ártándiak nem oly emberek, kiket rablók megtámadni szoktak;
               első tekintetre látja mindenki, hogy nálok több sebre, mint kincsre számolhat.</p>
            <p>- Igazad van, Ártándiék derék bajnokok. Pál is, nemde, gyöngye a fiatalságnak? - Így
               szólt Telegdi, s mielőtt bevárná a feleletet kérdésére, ismét fel s alá kezde járni
               szobájában, Orbán pedig újra gondolataiba merült. - Ki ez ifjú arcának kifejezését
               figyelemmel nézte, észreveheté a változást, mely Ártándi Pál nevének említésére rajta
               történt. Telegdi inkább el vala foglalva gondolataival, hogysem ilyesmire ügyelne, s
               egy perc után Orbán arcvonásai ismét nyugodtan álltak, mint azelőtt.</p>
            <p>E földön a szerencsétlenségnek sok nemével találkozunk; két neme van, melynek kínjai
               ellen nincs gyógyszer: annak kínja, ki magasabb hivatást érezve magában, oly
               helyzetbe állíttatott, hol nemesebb vágyait ki nem elégítheti; s azé, kit viszonyok
               vagy a pajzán sorsnak keze, természetes köréből kiragad, és oly viszonyokba helyez,
               melyekre születésénél fogva nem érez hivatást. Kit e csapások egyike ért, az soha
               honosnak, soha megelégedettnek nem érezheti magát körében; élte egy hosszú vágyódás,
               szüntelen küzdés, melyet győzelem reménye nem derít; ki akarna emelkedni nyomorú
               viszonyaiból, de a társasági élet százezer kötelékein lehetetlen keresztültörnie -
               visszavágyódik aljasb, de nyugodtabb körébe, honnan kiragadtatott, de nem bír oda
               visszatérni; töredékes léte, melyet a sors oly különböző darabokból rakott össze,
               megnyugtató egésszé nem válik soha. Orbán e szerencsétlenségnek mindkét nemét
               érezé.</p>
            <p>Jobbágy fia volt. Családja századok óta lakta Telegdet, s ivadékról ivadékra,
               nagyrészt harcmezőn, híven szolgálta földesurait. Miután a Telegdiek mindég jó
               földesuraknak ismertettek, a viszony, mely e kölcsönös segély s szolgálatok által az
               úri s a jobbágycsalád között támadott, inkább bizodalmon s önkéntes ragaszkodáson,
               mint az egyik résznek úri hatóságán alapult. Hol a Telegdiek jelen voltak, ott a
               Kardosok - ez vala Orbán családneve - nem hiányzottak soha; ura örömeiben s
               fájdalmaiban osztozott a jobbágycsalád, annak dicsősége tulajdon gyanánt őriztetett,
               ezek által, s Orbán eldődei a Telegdiek szolgálatában tölték éltöket. Ezt tevé Orbán
               apja is. Ő volt István legkedvesebb katonája, vele járt minden hadban, mellette
               küzdött, vele győzött, végre érte adta életét. Azon kisebb csaták egyikében, minők
               akkor a magyarok és törökök között majdnem szünet nélkül folytak, Telegdi követői a
               törökök száma által legyőzettek. Kis seregét mindünnen moszlim környezé; azon
               kevesen, kik bajnokai közül megmaradtak, csak futásban keresheték üdvöket; s Telegdi,
               súlyosan megsebesített lován már lemondott minden reményről, midőn rögtön Kardos
               melléje vágtat, s friss lovát neki ajánlja. Telegdi eleinte vonakodott elfogadni az
               ajánlatot; végre, szolgájának kérésére s a gondolat, hogy őt mint vezért csakugyan
               több veszély fenyegeti, elhatározásra bírták a nemes férfiút. - Ha fogságba kerülök,
               váltson ki nagysád; ha meghalok, gondoskodjék gyermekeimről - így kiáltott, midőn ura
               friss lovára ült -, s ezentúl a hű szolga szavát senki sem hallotta e világon.
               Holttestét sebekkel takarva találták a csatamezőn, feje a nándorfejérvári basához
               küldetett; s Telegdi nem tehetett egyebet, mint hogy megmentőjének végkívánatát
               teljesítse. Ez vala Orbán szerencsétlenségének kútfeje.</p>
            <p>Ha apja kunyhójában marad, szerető anyja gondviselése alatt, leánytestvérei s a falu
               egyéb gyermekeinek társaságában: Orbán talán boldoggá válhatott volna. Telegdi a
               Kardosok házát újra fölépítteté, anyjoknak négy telket ajándékozott, a leányoknak
               gazdagkiházasítást ígért, s Bihar vármegyében nem volt náloknál vagyonosabb
               jobbágycsalád. De a földesúr háladatossága nem elégedett meg ezzel; neki úgy
               látszott, hogy annak fiát, kinek ő életét köszöni, aljas jobbágyi helyzetben hagynia
               nem szabad, s főképp miután a kis Orbán már első gyermekkorában szép tehetségeknek
               adá jeleit, a parasztfiú, anyja mondhatlan örömére, hétéves korában a várba vétetett
               föl, hogy ott mint a szomszédok mondák, úrrá neveltessék. E pillanattól kezdve a
               gyermek életén sötét felleg vonula át. - Fiatalabb volt, hogysem midőn sorsában
               eváltozás történt, annak következéseit előreláthatta volna; sőt a parasztfiú, midőn
               magát fényes termekben, csinosabb ruhákkal s kívánatait teljesítő cselédektől
               körülvéve látá, kezdetben csaknem mennyországban képzelé magát; de ez öröm rövid
               ideig tartott, s a gyermek szívét soha nem ismert szomorúság fogta el. A bőség
               között, melyben élt, ő csak azt érzé, hogy szívének valami hiányzik az úrias
               termekben, hogy nincsen otthon; s a kis Orbán már akkor szokatlan komorság által
               tünteté ki magát. Senki sem sejdíté ennek okát, Orbán maga legkevésbé; s Telegdi, ki
               hozzá napról napra több vonzalmat érzett, sokszor aggódott a fiúnak bús lelkületén;
               az egész háznép nem győzé bámulni szomorúságát.</p>
            <p>Noha kevés ember van, ki életében nem érezte volna, hogy a szívnek is vannak
               szükségei, melyeknek kielégítése nélkül boldogság nem képzelhető: mégis, ha mások
               helyzetéről hozunk ítéletet, többnyire megfeledkezünk róla. Mi baja lehet a
               kisfiúnak, ki úrfilag él, bőségben neveltetik, kit Telegdi őnagysága úgy szeret, mint
               fiát? - így szóltak a szomszédok s a cselédek: és a kis Orbán, ha kérdeztetett, csak
               sóhajjal tudott felelni - ha azonban helyzetét meggondoljuk, szomorúságát
               természetesnek fogjuk találni. Az úrias ruha, melyet viselt (annyira gyöngék a
               kötelékek, melyekkel érzeményeink egybefűznek), már válaszfal vala közte s egykori
               barátai között. Anyja, a szegény parasztasszony, az udvariasan öltözött gyermeket
               alig meré fiának nevezni; testvérei, ha őt a várban meglátogatták, mint idegennel
               szóltak vele; a falusi gyermekek víg csapatja,ha egykori pajtásuk most Miklós úrfival
               közéjök jött, tisztelettel vonultak tőle vissza - szóval, ő idegenné vált egykori
               társai között. - Gyolcsgatyában s mezítláb futkározott egykor a mezőkön, most szép
               dolmányt viselt, de akkor szabadon, most a várkáplán vagy kis játszótársa, Miklós
               úrfi kívánatainak kelle engednie, s a gyermek azon külsőségeket, melyekre nézve
               helyzete kedvezőbbé vált, nem becsülheté annyira, hogy általok eddigi örömeinek
               vesztét pótolva érezné. Nem maradtak el ezenkívül egyes kis bántások, mik Orbán
               helyzetét már gyermekkorában kellemetlenné tevék. Bármennyire szereté Telegdi
               növendékét, bármennyire igyekezett, hogy közte és saját fia között semmi különbség ne
               tétessék: nem mehetett rá, hogy cselédei e részben kívánatait teljesítsék, s alig
               múlt nap, melyen Orbánnal valaki aljasabb születését ne éreztette volna, s a gyermek
               szívét már akkoron az elkeseredésnek egy neme tölté el, melyet azonban annyival
               inkább magában rejtett, mennyivel büszkébb vala, s mennyivel melegebben ragaszkodott
               jótevőjéhez. Ez egy vala az, kinek egész életében csak szeretetét tapasztalá, s mint
               gyermek apjához, határtalan vonzalommal ragaszkodott hozzá.</p>
            <p>Orbánt egyházi pályáranevelték. Jobbágy fia, mint ő, más téren nehezen emelkedhetett;
               s habár egyes esetek, mint Kinizsié, arra mutattak, hogy vitézség által hazánkban
               nem-nemes is a legmagasabb polcra juthat el: részint ez esetek ritkasága, részint a
               gyermeknek gyenge testalkotása s tanulási vágyaTelegdit azon út választására
               határozák, melyen Bakács, jobbágy fiából, az ország legfőbb méltóságaira emelkedett.
               Telegdi maga, ki mint tudjuk, korában tudósnak tartatott, s a klasszikus nyelvekben
               járatos vala, sokat fáradott a gyermek művelésén; később az ifjú a budai főiskolába
               küldetett, hogy itt, mennyiben az akkor hazánkban lehetséges vala, magát a
               tudományokban kiművelje; és Telegdi teljes joggal azon gondolattal vigasztalhatá
               magát, hogy hű szolgájának fia egykor e hon egyházi méltóságainak egyik főbbikét
               fogja elfoglalni.</p>
            <p>E remény, melyet anyja, midőn azt első ízben kimondatni hallá, a földi üdvök
               legfőbbikének látott, Orbánt nem boldogítá. Nem mutatott ellenszenvet a pálya ellen,
               melyet Telegdi számára választott, sőt elismeré, hogy azon esetre, ha már apái
               módjára telkét nem szabad önmagának művelnie, mást nem is választhatna; de a hideg
               fény, azon örömtelen élvezetek, melyeket vagyon s hatalom nyújt, s melyekhez az
               egyház útján juthatott el, lelkét nem csábítgaták; vallásos magasztaltságra nem vala
               hajlama, s maga a tudomány is - noha senki sem múlta volt felül szorgalomban - szívét
               hidegen hagyta; s ha helyzetének megváltoztatására semmit sem tett, ennek egyedüli
               oka az vala, mert jelenével elégedetlenül, mégsem ismert olyatén pályát, melyen
               bizonytalan vágyainak kielégítését remélheté, s így inkább azon maradt, hol őt
               jótevőjének s anyjának kívánatai visszatarták. - Miért nem növekedtem apám
               kunyhójában!? - szólt sokszor magában, ha ünnepeken tanulószobáját elhagyva, Buda
               környékén sétált, s egy vagy más falun keresztülment - miért nem tölthetém éltemet,
               mint e földmívelők, hasznos munka között? Szerencsés volnék talán! A gazdának sorsa
               Isten kezében van, ha ez vetéseire áldást küld, ő, nehéz kalászain végigtekintve,
               boldognak érezheti magát, hatnapi izzadságának a hetedik nap meghozza jutalmát - a
               pihenést; élte szűk körökben mozog, s éppen azért nem fárasztó: de nem függök-e én
               emberektől? nem érzem-e, hogy azon munkának, melyet a tudós teljesít, nincs
               vasárnapja? hogy messze terjedő pályámon ellankadok, mielőtt csak közepéig értem?
               Telegdi meg akarta hálálni apám hűségét, s jutalmul szerencsétlenné tette fiát. Ó, az
               emberek nem tudják, hogy embertársaik javára jobbat nem tehetnek, mint ha őket nem
               bántják! Jobb szerencsét, mint melyet a végzet rendelt számunkra, úgysem szerezhetnek
               nekünk.</p>
            <p>Ezen s hasonló gondolatok sokszor vonultak át Orbán lelkén, de ő mindemellett nem
               lankadott szorgalmában. A tudományoknak az legfőbb átka, hogy amit tanultunk, egészen
               sohasem feledhetjük el; ő tudta ezt, érzé, hogy nem léphetett vissza a nyugodt körbe,
               melyben eldődei éltek; előre kelle hát törekednie, s fáradalmai között lelkének
               jólesett a gondolat, hogy ha a polcra, melyet neki Telegdi szeretete szánt,
               fölemelkedhetik, neki s családjának meg fogja hálálhatni jó szándékukat. Orbán a
               budai főiskolában nem vala boldog - senki sem az, ki magát helyén nem érzi -, de
               szerencsétlen sem volt; a pálya, melyen haladt, nem általa választatott, de előtte
               nem nyílt más, s ő meghajtá fejét a szükség előtt, nyugodtan fáradott tovább.</p>
            <p>E helyzet változott. Elvégezvén tanulmányait, s még fiatalabb lévén, mintsem hogy
               pappá szenteltethetnék, Telegdi őt ismét házához fogadá. Mint királyi tanácsosnak, ki
               sokszor a legfontosabb dolgokkal bízatott meg, neki hív s tudományosan kiművelt
               emberre volt szüksége, s Orbánnál alkalmasabb egyént nem találhatott, főképp miután
               Bakács is pályáját mint íródeák kezdvén, Telegdinek úgy látszott, hogy védence
               előmenetelét semmi által sem segítheti inkább elő, mint ha őt, a közügyek vezetésébe
               beavatva, megismerteti azokkal, kiktől későbbi emelkedése függ. Orbán e helyzetében
               eleinte szerencsésebbnek érzé magát. Anyjának boldogsága, melynek valahányszor urával
               Telegden volt, tanúja lehetett; az, hogy magát hasznosnak érzé, s mindenekelőtt
               Telegdinek iránta mutatott hajlandósága: eddig nem ismert élvezeteket nyújtott
               szívének; s talán csak azon egy gondolat keseríté el megelégedését, hogy e helyzetnek
               változni kell.</p>
            <p>E boldogabb napok azonban nem tartának sokáig. Telegdinek, neje Bebek Margit után,
               fia Miklós s három leánya maradt. A két idősebb Báthori István- s Bánfi Miklóshoz
               ment férjhez; a harmadik, Frusina, éppen akkor töltötte be tizennegyedik évét, midőn
               Orbán Telegdi házához visszajött. Míg urával vala Orbán, nem találkozott Frusinával.
               Falun vagy Báthoriné vagy Bánfiné voltak apjok házánál, s Frusina, hajadon
               nagynénjével, ki sem kedves húgától megválni, sem a városból távozni nem akart, az
               egykor szép Bebek Katalinnal Budán hagyatott. De midőn Orbán urával Budára jött, s
               Frusinával egy házban lakva, a napnak egy részét e bájló hölgy társaságában tölté: a
               szegény ifjú sejteni kezdé nemsokára, hogy nyugalma örök időre elveszett.</p>
            <p>Miként is lehetett volna másként? Frusina szép vala. Nem azon szépségek egyike,
               melyeknek lángtekintete előtt szenvedélyünk fellobog, melyeket keblünkhez szorítani,
               melyeket bírni akarunk: e hölgynek egész valója inkább a lélekhez, mint az érzékekhez
               szólt; a még félig gyermeki arc, melynek, mint a most nyíló rózsabimbónak, egyik
               főbája az volt, hogy egész szépségét még csak sejdítteté: a kék szemek szenvedély
               által nem zavart szelíd tekintete, az ártatlan mosoly rózsaajkai körül, a
               fesztelenség minden mozdulatában, az öntudatlan kegy s kellem, mely sötét fürteitől
               kis lábáig egész személyén elvonult, oly hölggyé alkották őt, kinél szebbet akkor e
               hazában nem lehetett látni; s a szegény Orbán, ki vele órákat töltött, ki neki
               mestere volt, megőrizheté-e nyugalmát, főképp midőn a bájló leány vele oly melegen,
               oly bizalmasan szólt, szerető testvérként vele közölvén gyermeki titkait. Ellentállás
               nélkül odaengedé magát érzeményeinek. Midőn szerelmének egész reménytelensége eszébe
               jutott, már érzé, hogy tőle csak életével válhatik meg.</p>
            <p>Orbán helyzetének nem szűnő kínjai leírhatlanok. Azonegy házban, sőt majdnem
               szüntelen társaságában annak, kit imádott, teljes mértékben bírva bizalmát, sőt
               szeretetét, mennyiben az érzemény, mely Frusina szívét testvérei iránt is eltölté,
               szeretetnek nevezhető, voltak pillanatok, melyekben magát véghetlen boldognak érzé,
               melyekben nem vágyódott semmi után, nem cserélt volna senkivel, melyekben lelkét csak
               azon egy kívánat tölté el, hogy az, mit élvez, ne múljék el soha; de egy szó, egy
               tekintet, néha csak az,hogy Frusina által nevén szólíttatott, eszébe juttatá való
               helyzetét, s lelkét a reménytelen szerelem minden fájdalmai dúlták. Maga a gyermekies
               bizalom, mellyel Frusina hozzá szólt, néha a pokol minden kínjait érezteté vele: nem
               volt-e éppen ez elfogulatlanság legvilágosabb bizonysága annak, hogy iránta
               barátságnál egyebet nem érez, hogy más viszonyt lehetetlennek gondol, éppoly
               lehetetlennek, mint az egész világ, mint Orbán maga; mert ugyan ki hinné, hogy a
               jobbágyfiú a hatalmas Telegdi leányának valaha több lehetne.</p>
            <p>Néha kétségbeesés tölté el lelkét: futni akart, merre lábai bírják, elhagyni örökre e
               házat, melyben növekedett, családját, a hazát, a világot; hisz tudta, hogy számára
               nyugalom csak a sírban vár. Neki nem lehet, nem szabad reményleni. - Ha Frusina által
               szerettetnék, magától kellene eltaszítania boldogságát, különben gyalázatosan
               hálátlanná válnék jótevője iránt. De egy tekintet Frusinára, s e föltételek
               elenyésztek. Neki a kínok, melyeket e leány vele akaratlanul éreztetett, oly édesek
               valának; úgy látszott előtte, hogy ez angyalnak csak barátja lehetni, őt szeretni, ha
               ez érzemény nem viszonoztatik is, már oly boldogság, melynél ő nagyobbat sohasem
               kíván, s Orbán, e gondolatokkal rövid időre ismét megnyugtatá fellázadt
               érzeményeit.</p>
            <p>Szerelmének titkát nem gyanítá senki. Hogy ő, a parasztfiú, szemeit urának
               leányáhozemelni merészlené, oly vakmerőnek, oly valószínűtlennek látszott, hogy Bebek
               Katalint kivéve, ki mindenütt szerelmet látott, sem Telegdinek, sem másnak nem jutott
               eszébe e gondolat; s habár mindenkinek feltetszett a fölgerjedt állapot, melyben őt
               láták, ezt annak tulajdoníták, mert pappá szentelésének pillanata közeledvén, Orbán
               többször nyilvánítá, hogy e rendhez nem érez hivatást. Mióta Frusinát ismeré,
               szörnyűnek tetszett előtte a gondolat, hogy pappá legyen; közte s boldogsága között
               az élet minden előítéletei állottak; egy akadállyal több vagy kevesebb, az mindegy
               lehetett rá nézve, s mégis készebb vala mindenre, hogysem az egyházi köntöst felvéve,
               önmaga tegye azon lépést, mely őt Frusinától örökre elválasztaná; legalább azt
               akarta, hogy remélhessen, hogy magát csalódásokkal vigasztalhassa.</p>
            <p>Így múlt majdnem két év. Telegdi észrevevén, hogy Orbán a felszenteléstől fél,
               nyugodtan várá be a pillanatot, midőn ebbéli nézetei változni fognak, s mindég inkább
               megkedvelte az ügyes és szorgalmas ifjú társaságát, mialatt ez egészen a jelen
               pillanat benyomásainak engedve magát át, terv s szándék nélkül élte napjait, majd
               égig emelkedve boldogságában, majd elátkozva létét, majd mennyben érezve magát, de
               mely telve vala kínokkal, majd pokolban, de melyet száz édennel nem cserélne föl.
               Tűrte s élvezé a fájdalmas gyönyört, melyet reménytelen szerelem adhat; s szinte
               borzadott a gondolattól, hogy e szerencsétlen helyzet valaha változhatik. S igaza
               vala: fájdalmainak mértéke még nem volt betelve.</p>
            <p>Frusina, ki, midőn Orbán urának házáhozvisszatért, félig gyermek vala még, viruló
               hölggyé növekedett, s Telegdi állása magával hozta, hogy sok előkelő ifjú vágyódott a
               leány keze után. Frusina maga nem változott semmiben, s gyermeki elfogulatlansággal
               nézé a körülte forgó kérők seregét, de természetes, hogy mind apja, mind a családnak
               egyéb tagjai kiházasításáról többször s néha Orbán jelenlétében szóltak. Csak az, ki
               maga is szeretett, képzelheti az ifjú kínjait. Jelen lenni, ha Telegdi vagy fia,
               Miklós egyes kérőnek érdemeiről szólt; hallani, midőn egyik vagy másik elbeszélé,
               hogy Frusinában valaki iránt hajlandóságot vett észre, sőt, mert az egész család
               teljes bizalmával bírt, azt tapasztalni, hogy tanácsot kérnek tőle, s nem szólhatni,
               nem borulhatni az apa lábaihoz, nem mondhatni: leányodat nem szereti, nem szeretheti
               senki úgy, mint én; add nekem őt, s én boldoggá teendem. A pokolnak nem lehet oly
               kínja, mely ezt felülmúlná, főképp miután Orbán nem kételkedett, hogy boldogságának
               egyetlen akadálya nem Frusina családjától származik, s hogy a leány, ha kívánatait
               követheti, nem őt választaná.</p>
            <p>Telegdi István s az öreg Ártándi Tamás első ifjúságuk óta barátok voltak, s nem oly
               távol laktak egymástól, hogy eldődeink vendégszerető szokása szerint, majd az egyik,
               majd a másik várában hosszabb időt ne töltenének együtt. Frusina, mint mondtuk,
               közönségesen Budán, Katalin nagynénjénél élt, azonban két vagy három ízben néhány
               hétre eljött Telegdre, s az öregekben, midőn Pált és Frusinát együtt láták, igen
               természetesen támadt a gondolat, hogy belőlök szép pár válhatnék. Ártándi, habár a
               vagyonosabb nemeseknek egyike, Telegdi vejeivel, Bánfival vagy Báthorival nem
               mérkőzheték ugyan, de Pál szépsége s egyéb tulajdonai, Telegdinek elhatározott
               szándéka, hogy legkedvesebb leányát, Frusinát választásában nem fogja akadályozni,
               végre a régi barátság, mely e két ház között létezett, azt mindenkivel elfeledteték,
               s Biharban sokan valának, kik a fiatal Ártándit a szép Telegdi kisasszony jegyesének
               mondák, míg más részről Orbán azon finom tapintattal, melyet csak szerelemféltés ad,
               gyanítani kezdé, hogy Frusina ez egy ifjú iránt nem közönyös. Igaz, hogy még semmi
               sem volt elhatározva; Frusina maga, habár Ártándi társaságát mások fölött kedvelni
               látszék, még nem sejdíté ébredő érzeményét, s előre lehetett látni, hogy Bánfiné s
               Báthoriné, sőt Miklós is, húgoknak magasabb állású férjet kívánván, mindent el fognak
               követni, hogy e házasságot megakadályoztassák; mindez azonban Orbánt nem nyugtathatá
               meg, és szívében szerencsésebb versenytársa ellen akaratlan gyűlölség támadott.</p>
            <p>A mondottakból olvasóink Orbán állásáról s jelleméről, mely fiatal korunkban sokszor
               nagyrészben állásunk következése, tudnak annyit, hogy a fölgerjedést, mellyel Ártándi
               nevét hallá, maguknak megmagyarázhatják. - Némán ült most könyve előtt, s míg Telegdi
               a szobában fel s alá járt, szomorú helyzetét gondolá át, mely, úgy látszott,
               fordulópontját érte el. Az, hogy Telegdi Ártándit utolsó időben többször említé, a
               nyugtalanság, mellyel őt most várá, a mód, miszerint leányának jövőjéről szólt,
               minden arra látszott mutatni, hogy e házasságot kívánja; - s mi legyen akkor őbelőle,
               ki csak e hölgy szerelmében élt? - Orbán annyira elmerült e szomorú gondolatokba,
               hogy észre sem vevé, midőn Frusina a szobába jött, s halkan széke mögé lépve, szemeit
               kezével eltakarta. A szerencsétlen ifjú ráismert a kézre, s szívét mondhatlan
               fájdalom rezgé át; neki úgy látszott, mintha e pillanatban egész életének képét látná
               maga előtt, hol e kedves kéz minden világot, minden reménysugárt előtte öntudatlanul
               fog eltakarni.</p>
            <p>- Be jól mulatnak, apám - szólt a leány vígan -, szegény Orbán itt ül könyve előtt, s
               szeme, midőn befogtam, tele volt könnyekkel, annyit ásított. De nem kell búsulni, itt
               vannak vendégeink, majd Orbán is jobban mulat, hisz Ártándi Pállal mindég van miről
               vitatkozniok.</p>
            <p>Ha Telegdit kevésbé érdekelné a hír, melyet leánya hozott, lehetetlen volna a
               változást, mely Orbán arcán történt, észre nem vennie. Midőn az ifjú fölkelt, s hogy
               fölgerjedését eltitkolja, az ablakhoz ment, Frusina bámulva kérdé, mi lelte őt. De
               Telegdit e pillanatban csak vendégei érdeklék, s kérdé leányát, honnan tudja, hogy
               jönnek.</p>
            <p>- Miklós a Duna-partról előreküldé lovászát - válaszolt Frusina. - Pesten nem tudom,
               mi kaland érte őket. Megtámadtattak, nem tudom, ki által; megmentettek, nem tudom,
               kit; egész történet; de nem érthetem a lovász szavaiból, nagynéném nem hagyott
               hallgatni. Szegény nénike - folytatá a leány nevetve -, mintha Ártándiékat nem vártuk
               volna, úgy sopánkodik. Jobbra, balra fut, kér, panaszkodik, lármáz; jöjjön velem,
               apám, s nézze maga, nevetni fog.</p>
            <p>Az udvarban lódobogás hallatszott, s Telegdi leányával elhagyá a szobát, hogy
               vendégei elébe menjen. Orbán, midőn a távozók lépteit hallá, megfordult, és sokáig
               nézett utánok, lelkén száz gondolat, száz szenvedély vonult át, keble feszült, mintha
               meg akarna repedni. Ott állt egy helyen, szemeit kezével takarva, szó, mozdulat
               nélkül; végre, midőn a visszatérők szavait hallá, kiragadva magát méla fájdalmából,
               egy mellékajtón elsietett a szobából.</p>
            <p>Az Ártándiak fogadtatását, kik most házigazdájuk, a szép Frusina s az egykor igen
               szép Bebek Katalin kíséretében a szobába léptek, nem fogjuk leírni. Az udvariasság
               formái változnak; de szíves fogadás három század előtt sem vala más, mint
               napjainkban; s ki valaha egy jó magyar ház küszöbén mint kedves vendég lépett át,
               elképzelheti Telegdi háznépének magaviseletét. A szíves gazdák nemes faja, hála az
               égnek! nem fogyott ki még e hazában, bármennyi vendég járta s járja is be ez
               országot, ki a szívességért gúnnyal s ócsárlással fizet. Egy van e társaságban, ki
               talán olvasóim figyelmét érdemli - legalább mosolygás, hajlongások s nyájas kérdések
               által mindent elkövet, hogy mindenkinek magára vonja figyelmét - s ez Bebek
               Katalin.</p>
            <p>Egyik legnagyobb hibája az időnek, hogy haladása közben nincsen semmire kímélettel, s
               hogy oly sietve fut el a legszebb fejek fölött, mintha nem volna érdemes csak egy
               percig megállania. Ezt érezheté Bebek Katalin is, ha szerencsére a női szívet úgy nem
               alkotná a természet, hogy az asszony a legtisztább tükörben sem látja soha oly
               feltűnőleg saját homlokán a redőket, mint barátnéi arcain; Bebek kisasszony, mint
               barátai mondák, elérte, ellenségeinek állítása szerint rég felülmúlta ötvenedik évét,
               s így, habár Mátyás korában egyik legszebb virága vala a hölgykoszorúnak, mely
               Beatrix királynét környezé, most már bájolónak az igazságos történetíró által nem
               nevezhető. De a hosszú megszokás második természetté válik; s ha a bizánci császár,
               midőn hatalma csak fővárosára volt szorítva, régi mindenhatóságának csalódásában nem
               változtatá meg a parancsoló hangot, melyen századok előtt szomszédaival szólt: mi
               jogon kívánhatnók Bebek Katalintól, hogy azon magaviseletet, mely egykor oly
               csábítónak tartatott, mással cserélje föl. Fél század is napról napra foly el; s ki,
               mint ő, minden órában legalább egyszer tükörben nézte magát: miként vegye észre, hogy
               a jelen s a múlt között különbség létezik? - Minden tárgy ugyanazon hatással van
               szemeire, mint évek előtt: miként jusson eszébe, hogy e szemek az emberekre más
               hatást tesznek? Igaz, a más embereken tett tapasztalás meggyőzhetne bennünket, hogy
               nem bánik kímélettel senkivel, de hány van, ki erkölcsi tekintetben magát jobbnak,
               kitűnőbbnek, szóval: kivételnek nem képzeli?! s csudálatosabb-e, ha ezt néhányan
               anyagi tekintetben teszik? s ha például Bebek Katalin meg van győződve, hogy a
               közelebb lefolyt harminc év óta külsejében semmi változás nem történt?</p>
            <p>Az emberek nem szokták tekintetbe venni, mi hibáinknak mentségül szolgálhatna; ez
               igazságtalanságuk főoka; s így történt, hogy szegény Katalin is, minden egyéb jó
               tulajdonai mellett, többek által nevetségesnek tartatott, csupán azért, mivel a
               kronológiát magára nézve ignorálta. Még a szelíd Telegdi is elveszté néha türelmét, s
               sógorasszonya örömét, mellyel majd az egyik, majd a másik fiatalemberről elbeszélé,
               hogy valamely mulatságban csak vele szólt, vagy nem is nézett másra - azon egyszerű
               megjegyzéssel rontá meg, hogy az, kiről szólt, fia lehetne. Ez egy gyengeségen kívül
               azonban Katalinban annyi jó tulajdon vala, annyi jószívűség, annyi önmegtagadás, hol
               mások java kíváná, s ezenkívül oly vidám életnézet, hogy kik őt ismerék, megbocsáták
               gyengeségét, s bátran mondhatjuk, miszerint a vele egykorú hajadonok között talán
               egyetlenegy sem érezte magát boldogabbnak.</p>
            <p>Mióta nénje, Telegdiné meghalt, ő vitte sógorának gazdaságát, s mert hiúsága
               kiterjedt mindenre, nem volt ház az országban, mely nagyobb rendben tartatott volna,
               mint az, hol ő parancsnokolt. A számos foglalatosság, melyet eközben talált, az órák,
               melyeket pipereasztalánál töltött, a gond, mellyel Frusina nevelésére felügyelt,
               idejét annyira elfoglalták, hogy a vén hajadonok hibáinak főokát, az unalmat, nem is
               ismeré. Vele szívesen társalkodott mindenki. Sokan nevették talán, de még többen
               szerették; jószívű vidámsága, melyet fiatalabb korától megtartott, elfeledteté egyéb
               veszteségeit, s az egész vidék megvallá, hogy Bebek Katalin a legmulatságosabb
               krónika, mely Mátyás idejéből fennmaradt.</p>
            <p>Ilyen volt a háziasszony, ki az Ártándiakat Telegdi házánál fogadá, s Beatrix
               udvarának formásságát magyar szívességgel vegyítve, annyit kínálgatott egyszerre,
               hogy az öreg Ártándi első pillanatban alig mondhatá el, mennyire örül, hogy Katalin
               kisasszonyt ily frissen láthatja, s hogy bizony mióta utószor vele volt, egy cseppet
               sem változott.</p>
            <p>- Igazán azt találja kedves Ártándi uram? - mondá Katalin mosolyogva - különös,
               valamennyien azt találják. Hála az égnek, magam sem érzek semmi változást. De mit
               mond Ártándi úr Frusinához? - folytatá, midőn a hölgyre mutatott, ki éppen
               testvérével, Miklóssal szólt - nemde azóta is nőtt?</p>
            <p>- Nőtt és szebbült, mint mindég - válaszolt amaz.</p>
            <p>- És lássa csak - folytatá a másik nem minden zavarodás nélkül -, az emberek azt
               mondják, hogy hozzám hasonlít: magamnak is úgy látszik. Vonásainkban bizonyos családi
               rokonság található, és...</p>
            <p>- Frusina éppen olyan - szólt közbe mosolyogva Telegdi -, mint te, kedves sógorném,
               hetvenhatban valál, mikor Mátyás király Beatrixet Budára hozta: emlékezel-e még?
               akkor...</p>
            <p>- Kedves vendégeink kétségen kívül éheznek - szakítá félbe Katalin a szólót, ki őt
               kegyetlenül ily régi időkre emlékezteté -, minden készen van, ha úgy tetszik.</p>
            <p>Ártándi röviden elmondá a történteket, s hogy Szaleresinél már malvasieux-vel jól
               tartották.</p>
            <p>- Hát legalább Pál úrfinak s a tisztelendő úrnak szolgálhatunk egy kis török
               csemegével - folytatá a nyájas háziasszony kínálásait -, csak a napokban érkeztek meg
               Semendriából, rózsacukros, öröm ránézni.</p>
            <p>- Menj te, Pál, az asszonyokkal - mondá Telegdi, meggyőződve, hogy míg sógorasszonya
               a szobában marad, Ártándival nem beszélhet -, mi vének együtt maradunk; a tisztelendő
               úr is talán kedvet talál pogány csemegéidben, noha velök keresztyén felebarátot
               megkínálni bizony szinte vétek: mi beérjük egy pohár szerémivel.</p>
            <p>Katalin még néhány szót monda csemegéi védelmére, s azután nem kevéssé örvendezve,
               hogy a deli Pált magával vezetheti, sógorát az öreg Ártándival együtt hagyá.</p>
            <p>- Az asszonyok elmentek - szólt végre Telegdi, miután egy ezüstkanna s két hasonló
               billikom az asztalra állíttatott -, beszéld el a megtámadást részletesen, s mondd,
               kérlek: nem volt-e más bajotok utadon?</p>
            <p>Ártándi, barátja szokatlan nyugtalanságát látva, bámulva nézett a szólóra. -
               Részletesen mondjam el a történetet? - szólt - de mikor, fájdalom! más részletet nem
               tudok, mint amit már elmondtam. Mire Szaleresi udvarához jövék, a gazemberek már
               elfutottak. Úgy hiszem, Pál maga sem érhette utol, s a szegény fiú csak hogy nyakát
               nem törte, úgy sietett.</p>
            <p>- De parasztok voltak, azt mondta fiad.</p>
            <p>- Szaleresi is azt mondta; egyébiránt, ha mindjárt nemesek lettek volna is, nem
               maradt idő, hogy leveleiket előmutassák.</p>
            <p>- S utatokon Bihartól idáig nem vettél semmi feltűnőt észre?</p>
            <p>- Sok parasztot s más népet láttunk, mely erre Pest felé jön - válaszolt Ártándi -, s
               papom, ki valahányszor estefelé idegennel találkozik, gazembernek hiszi - pedig
               sokszor ismerősökkel több oka lehetne rá -, remegett, mint a hárslevél. De baj nem
               ért. A nép mind dorongokkal s kaszákkal jön, s a keresztes hadról beszél; - de mi
               lelt, István?! soha ily nyugtalanul nem láttalak.</p>
            <p>- Nem is láttál soha oly pillanatban, midőn valamennyiünket ily veszély fenyegete -
               mondá a másik komoran -, örvény mellett állunk, adja az ég, hogy csak egyesek
               vesszenek, s ne az egész sodortassék mélyébe.</p>
            <p>Telegdi fölkelt, s mély gondolatokba merülve, egypárszor fel s alá járt szobájában;
               Ártándi bámulva nézett utána, később ő is fölkelt, s barátját az ablakhoz követve
               megszólítá. - Örvény előtt állunk, az szent igaz; mióta eldődeink e földet
               megszállták, mindég így vala. Egy olasz tudóstól hallám Mátyás udvaránál, hogy e
               hazának helyén valaha tenger volt, s Isten engem, úgy látszik, a föld megtartotta
               természetét: ingatag fövény, melyre állandóan építeni nem lehet, teli szirtekkel s
               örvényekkel, hol a becsületes ember elvész. Az is igaz, hogy mióta Mátyás meghalt,
               nincs kéz, mely ez országhajót kormányozhatná; de végveszélytől, úgy hiszem, még nem
               kell tartanunk. Vannak, hála az égnek, még férfiak, kik szükség esetében a
               kormányrudat a gyenge kézből, hová azt helyeztük, kivehetik, s mint Mátyás
               növendékeihez illik, a hajót átvezetik szirteken és örvényeken; te magad...</p>
            <p>- Ne szólj rólam - szakítá félbe Telegdi a szólót -, ne azon kevesekről, kik Mátyás
               szebb korából még visszamaradtunk. Egy időszak nem tanul a másiknak történeteiből:
               minden kor csak oly férfiak által kormányozható, kik benne növekedtek. A múlt bármi
               dicső korszakának emberei csak mint emlékek s nem mint munkás eszközök állhatnak a
               jelen mozgalmak között. Tanácsukra nem hallgat senki, s ha hallgatna, hidd el, oly
               nemzetet, mely magát elhagyá, Isten maga sem mentheti meg vesztétől.</p>
            <p>- De a nemzet nem hagyá el magát - szólt Ártándi szenvedélyesen -, ki ezt mondja,
               bocsáss meg, nem ismeri a nemzetet. Itt az udvarnál, megengedem, a haza nevére a
               keblek hidegen maradnak; mi is dobogna itt, hol szív nincs!... De e felcifrázott
               úrfiak, e büszke bánok s gazdag püspökök még nemzetet nem tesznek; s ha koldusokként
               valamennyien odanyújtják kezöket minden megvesztegetőnek, ha anyaföldükről egyes
               rongyokban tépik le dicsőségét: a nemzet azért nem veszett el. Nem bennetek, urak -
               bocsásd meg nyíltságomat István -, bennünk, a nemességben fekszik e haza ereje; s jer
               le Biharba, menj végig a Tiszán, s meglátod, ha nem találsz-e vért, mely a hazáért
               kiomolni kész most, mint hajdanában.</p>
            <p>- Barátom - viszonzá Telegdi szomorúan -, a hazának nemcsak vér kell, nemcsak a
               nemesség lelkesedése szükséges! A főurak még nem képezik a nemzetet, ebben igazad
               van; de kérdezd a polgárt, s azt fogja mondani, hogy a nemesség sem képezi egymaga,
               kérdezd a parasztot, s ő talán nem válaszol, de bizonyosan ismét mást gondol magában;
               s hol van a kötelék, mely e szétszakadozó részeket, e nemzetrongyokat összetartaná?!
               Lelkesedni tudunk a hazáért valamennyien; hidd el, Tamás, a jövő meg fogja mutatni,
               hogy azon urak között, kiknek ti nemesek e haza szerencsétlen állapotát
               tulajdonítjátok, s kik azt talán csakugyan okozták is, sok van, ki vérét a honért
               éppoly szívesen ontja, mint bárki köztetek, de fel tudjuk-e a hazának áldozni
               pillanatnyi érdekeinket, pártszeretetünket, kicsinyes gyűlölségeinket? tudunk-e
               egyesülni a haza körül? - s lám, barátom, ha ezt nem tudjuk, minden lelkesedésünk
               hasztalan. Pártokat találsz: nemzetet sehol! Itt Bakács, ott Zápolya nevét
               hangoztatják; itt egy külföldi hatalom, ott egy hatalmas család érdekei ápoltatnak; a
               hazáról elfeledkezünk; ki tartsa össze az egészet, ha az, kinek fejére a koronát
               tettük, megvetés tárgyalett?!</p>
            <p>- Ki tehet róla? Nem mi, nemesek: a főurak választották - válaszolt Ártándi -, ha
               királyunk, mint mi akartuk, Hollós János lett volna, hazánkat más állapotban látnók.
               Ulászlót lehetetlen tisztelni.</p>
            <p>- S miért? nem jó ember? - kérdé Telegdi melegen - kit sértett meg? kihez nem
               ereszkedett le? mily kívánatot tagadott meg?</p>
            <p>- Nem király! - válaszolt Ártándi komolyan. - Ha a napnak minden tulajdonai
               megvolnának, de nem fénylenék, s világot nem terjesztene: nekem nem kell; ha valakit
               az ország legmagasb polcára ülteténk, magasan fejem fölött akarom látni. A magyarnak
               Mátyás kell, nem fabáb, mely fejével csak igent tud hajtogatni. Ulászlót nem
               tisztelheti senki!</p>
            <p>- Hát ne tiszteljétek őt - szólt Telegdi -, tiszteljétek a magyar fejedelmet,
               tiszteljétek magatokat. Ha a szent koronát ökör fején találom is - így szólt Országh
               sokszor -, meghajtok előtte, mert királyomat látom benne; s míg minden magyar így nem gondolkozik, míg az, mi a hazának
               egységét képviseli, tiszteltetni nem fog: jövőnk nincsen biztosítva.</p>
            <p>- Bizony, István - mondá Ártándi bámulva, mert egyszerű katona létére eszmékkel soha
               életében nem törődött, s mert nem foghatá meg: miként tisztelhetné mint királyt, azt,
               kit mint embert megvetni kénytelen -, udvariabb ember vagy, mint gondoltam; de ezen
               nem fogunk összeveszni. Nem vagyok pártütő, s magam sem tennék semmit Dobzse Lászlód
               ellen, már csak azért sem, mert János herceg meghalt, s nem tudok senkit, kinek fején
               Mátyás koronáját látni szeretném; azonban ha azt hiszed, hogy a hazának azért kell
               elveszni, mert a király nem tiszteltetik, csalódol. Hányszor kellett volna veszni
               hazánknak! Gondolj Zsigmondra, Lászlóra, a közelebb lefolyt huszonnégy évre, melyet e
               király alatt töltöttünk, s ím, Buda vára régi helyén megállt. Az idők rosszak, s
               nemegyszer sajnáltam fiaimat, hogy most születtek; de hogy a magyar el nem vész, azt
               oly erősen hiszem, mint hogy fölöttünk Isten őrködik! A magyar nem veszhet el; ha az
               egész tölgyest kivágod, s valamennyi fáiból csak egyetlenegy makk marad, abból ismét
               tölgy lesz; s így vagyunk mi; meglehet, a fergeteg ledönt, nehéz idők mennek el
               fölöttünk, melyek alatt szinte nyomunk is eltűnik, az emberek megfeledkeznek rólunk:
               de egyszerre századok után új csemete támad a népek nagy mezején, s a jövő bámulva
               fogja látni, hogy a makk kihajtott, hogy ismét magyar áll közöttök.</p>
            <p>E szavak s a lelkesedés, mely Ártándi arcain látszott, midőn azokat mondá, mélyen
               hatottak Telegdire, ki, megszorítván barátja kezét, egy ideig hallgatott. - Én is ezt
               hiszem - szólt végre -, bízom én is e nemzet jövőjében, reménylem nagyságát, s ez az,
               ami a nehéz pályán, melyen haladok, cselekvésre erőt ad: de hogy a jelen pillanatban
               veszélyek környékeznek, hogy nagy szenvedések várnak ránk: ez teljes meggyőződésem; s
               mi semmit sem teszünk, hogy azokatelkerüljük.</p>
            <p>- Igazságod van - mondá az előbbi -, nem vagyunk harcra kellőleg elkészülve, de azért
               nem kell annyira aggódni; a némettől nem félek, sokat próbálkoztunk együtt, derék
               legények, s ha józanok, becsületesen megvínak: de a Lajta nem szélesebb
               Magyarországtól Bécs felé, mint onnan hozzánk, s ha hamar átjöttek, hamar
               visszakergetjük; a törökök pedig...</p>
            <p>- Barátom - vágott szavába Telegdi -, nem külső ellenektől félek. A veszély köztünk
               van. A harangok, melyek a népet a keresztes had kihirdetésére hívják, ezek jelentik a
               vészt, mely fejeink fölött összevonul.</p>
            <p>- Nem értelek - szólt Ártándi bámulva -, hogy a keresztes háborútól nagy eredményeket
               nem várhatunk, az bizonyos. De mi baj, ha e parasztok, mihelyt törököt látnak,
               széjjelfutnak is?</p>
            <p>- És ha nem futnak széjjel, s a törököt nem is keresik fel? - szólt közbe Telegdi. -
               Rendes dolog - így folytatá, midőn a bámulást, mellyel Ártándi rátekintett, észrevevé
               -, hogy azon veszélyt, mely legnagyobb s mely úgyszólván szemünk előtt fekszik, senki
               sem akarja belátni.</p>
            <p>- Megvallom - mondá fejét csóválva Ártándi -, ha nem a törökökről szólsz, én nem
               tudom, mily veszélyeket érthetsz.</p>
            <p>- S elfeledkeztél-e a népről? - kérdé Telegdi - azon százezrekről, kik e hazát véres
               verítékben mívelik, s kiknek jutalmul korunkban még e nyomorult lét biztosságát sem
               hagytuk? A népnek nincs szabadsága, az úgy volt mindég, s úgy van más országokban is;
               ki a hont vérével védelmezi, nagyobb részt érdemel kincseiből, s ha nem érdemelne is,
               legalább, mivel a fegyver az ő kezében van, nagyobb részt vesz magának; de a helyzet,
               melybe a jobbágy nálunk jutott, tűrhetetlen. Hacsak a törvényt tekinted, jobbágyaink
               helyzete Mátyás óta nem változott; de akkor megtartották a törvényt; a nádor
               palotájában nem érzé magát biztosabban, mint a paraszt szalmafödele alatt; a
               parasztgazda, ha földjét bevetette, biztosabban számolhatott arra, hogy az nem fog
               valakinek pajkossága által elgázoltatni, mint most mi, midőn várainkat kettős fallal
               körülvesszük; s noha Mátyás a népet nem legyezé, s a nemesség jogait szigorúan
               fenntartotta: a jobbágy megelégedve érzé magát. De hol keressen védelmet, hol
               igazságot a szegény jobbágyság most? Nem szólok a földesurak zsarnokságáról, mely
               annyira nőtt, hogy a jobbágyok sok helyen ősi telkeikről elszökve, erdőkben keresnek
               menedéket, s ha erőszakosan vissza nem tartóztatnának, talán a földmívelést egészen
               abbahagynák; de a szüntelen viszályok között, melyben a nemesség él, mi sorsa
               jobbágyainknak? Minden jövedelmeink a jobbágy munkájából erednek, s igen természetes,
               hogy ámbár törvényeinkben szolgáknak sohasem neveztetnek a jobbágyok, a tulajdon
               legbecsesebb nemének tartatnak. Ha egy nemes a másik által sértve vagy károsítva érzi
               magát, azzal áll bosszút, hogy jobbágyait erőszakosan elviszi; ez visszatorlásul
               szintúgy cselekszik elleneinek jobbágyaival, vagy ha erre elég hatalommal nem bír,
               ellensége jobbágyait minél nagyobb kárba ejti. Ha a jobbágy vetéseit legázolja vagy
               éretlenül learattatja, az úri kilenced s püspöki dézsma elvész; ha a falu
               felgyújtatott, az úr, ki parasztjait kunyhóik felépítésében segíteni tartozik, kárt
               szenved; ha néhány paraszt megöletett vagy megsebesíttetett, a földesúrnak kevesebb
               jobbágyai maradtak - szóval: nincs könnyebb mód, mely által egy nemes a másikon
               bosszút állhatna, mint ha jobbágyait üldözi; s ez az, melyet valamennyien követnek.
               Az utókor el fog borzadni, ha törvényeinkből, melyeket országgyűlésről országgyűlésre
               ez iszonyatosságok megszüntetésére alkotunk, látandja jelen helyzetünket.<hi
                  xml:id="_ednref28">[xxviii]</hi>
            </p>
            <p>- Bizony igazadvan - mondá Ártándi sóhajtva -, a marhának jobb dolga van, mint
               jobbágyainknak; ha ez tovább így tart, lehetetlen, hogy Isten e nemzetet annyi
               igazságtalanságért meg ne büntesse.</p>
            <p>- Én is azt mondom - folytatá Telegdi -, s az eszköz, mely által Isten ez
               igazságtalanságokat büntetni fogja, azok lesznek, kiken ez igazságtalanságokat
               elkövettük, s kiknek most mi magunk adunk fegyvert kezeikbe. - Ártándi a legnagyobb
               figyelemmel hallgatott, arcának kifejezéséből látni lehetett, hogy barátja
               aggodalmait érteni kezdi. Telegdi folytatá: - Eddig a nép hallgatott. Kinek
               panaszkodjék? Ulászló közdolgokkal nem foglalkozik, azok, kik helyette kormányoznak,
               a népzsarnokok közé tartoznak; a városok sok helyen maguk is jobbágyokkal bírnak, s
               azért szenvedéseiket közömbösen nézik; a nép legföllebb Istenének panaszkodott, ezt
               is titkon s félve, nehogy valaki zsarolói közül forró imáit meghallja, s őt értök
               büntesse, de ne higgye senki, hogy mivel eddig hallgatott a nép, e helyzetet nem
               érzé, hogy keblében nem forral gyűlölséget azok ellen, kik őt e sorsra juttaták.
               Erőtlen most, mert nem egyesülhet s mert nincsenek fegyverei; de ha a keresztes had
               kihirdetése által összecsődíttetik, ha kezében fegyvert érez, s hatalmának titkával
               megismerkedett: mondd, valószínű-e, hogy ellenségeit a határon túl fogja keresni,
               midőn sokkal nagyobb s régiebb ellenségei közelében laknak?</p>
            <p>- Aggodalmaid szörnyűk - mondá meghatva Ártándi -, egyetlen reményünk a vallásban
               lehet, a nép papjainak kezében van, általuk buzdíttatik a keresztes háborúra, s nem
               valószínű, hogy ezek valaha ily merényben, minőről szólsz, megegyezzenek.</p>
            <p>- Nem ismered a népet, ha ebben bízol - válaszolt Telegdi -, hogy felizgasd, szükség
               szenvedélyeihez szólanod, s ha ezeket fölébreszted, nem figyel más szóra. A papok,
               hogy a sokaságot a keresztes had viselésére bírják, élénken festették jelen
               szenvedéseit, figyelmetessé tették, hogy ez élettel, melyet örök boldogsággal
               cserélhet föl, nem veszt semmit, s a nép átlátja ez okoskodás helyességét, s
               ezerenként tódul a szent zászlókhoz. S mit, ha ezen ezereknek eszébe jutna, hogy e
               földi lét sem egészen becstelen, s hogy ők helyesen cselekednének, ha sorsukon itt is
               segítenének? s ha azon meggyőződésükben várakat rontanak s nemeseket gyilkolnak:
               fogják-e papjaik visszatartóztathatni bosszújokat? A vallás, mely az egyest, ha
               szenvedélye feltámadt, gonosztettektől vissza nem tartóztatja, több hatalommal
               lenne-e egész tömegekre? Nem múlt két esztendeje, hogy Németországban hasonló dolgok
               történtek; a jelen pillanatban, Karinthia s Krajna parasztsága fegyverben áll, s
               hazánk határairól láthatni a pusztítást, mit urainak jószágain véghezvisz; s a
               tapasztalás itt, mint mindég, azt mutatta, hogy a vallás a pór kicsapongásainak
               inkább igazolására, mint fékezésére szolgál. És csalódol, ha azt hiszed, hogy a
               papság, az legalább, mely a nép között forgolódik, a nemesség érdekeit pártolja.
               Valamint az úri s nemesi rend: úgy a püspökök s az alsóbbrendű papok között
               viszályok, sőt gyűlölet létezik. Míg Bakács esztergomi érsekségén kívül huszonöt
               gazdag egyházi javadalommal bír; míg a többi püspökök nagyobb s kisebb mértékben e
               példát követik: addig a plebánosok nyomorban élnek, csekély jövedelmeiket a püspök
               szedi el, s száz alkalom van, hogy a szegény falusi lelkész nehéz adózással
               terheltetik. Törvényt kelle alkotni, hogy a jövedelmesebb plebániák gyermekekkel vagy
               tudatlanokkal ne töltessenek be, mert sokszor történt, hogy püspökök ily plebániákról
               ekképp rendelkezvén, a jövedelmeket maguknak vagy rokonaiknak tarták, s a
               lelkipásztorságot gazdasági tisztjeik által gyakoroltaták - szóval: az alsó papság
               elégedetlen helyzetével, s lehetnek közötte, kik a népet mindennemű kicsapongásokra
               inkább buzdítják.
            </p>
            <p>- De miért nem mondtad nekik mindezt a királyi tanácsban? - kérdé Ártándi, ki barátja
               aggodalmában most osztozkodott - köztük ülsz, s talán annyi eszök csak lesz, hogy
               önvesztöket nem akarják előidézni.</p>
            <p>- Elmondtam mindezt - válaszolt Telegdi szenvedéllyel -, mindezt s még többet.
               Figyelmessé tevém őket a kárra, mely reájok is háramlani fog, ha jobbágyaik ahelyett,
               hogy földeiket mívelnék, harcolni mennek. Nevetve válaszolák, hogy csak annyit fognak
               elbocsátani, mennyi nekik tetszik; kiemeltem a veszélyt, mely abból eredhet, ha
               azalatt, míg a parasztságnak egy része fegyverben áll, a másik munkára
               kényszeríttetik; azt felelték, hogy nem félnek parasztoktól; kértem az Isten, a haza
               szent nevében, rimánkodtam, csaknem őrültnek tartának. Mindegyik arra gondol, hogy az
               esetre, ha a török ellen keresztes had megyen, ő bandériumával otthon maradhat,
               utolsó fillérig felszámolják a költséget, melyet ekképp megkímélhetni, a többire
               nincs gondjuk, mintha megvakultak volna.
            </p>
            <p>- Ó, hogy Mátyás csak egyszer jöhetne vissza még, s mindezen alávalókat, kiket porból
               emelt föl, visszasújthatná semmiségökbe! - mondá Ártándi, szemeit éghez emelve; - egy
               mód van - folytatá rövid gondolkozás után -, mely által e veszélyt kikerülhetjük.
               Válasszatok e népnek oly vezért, kiben bíztok, olyat, ki elég erőslelkű legyen, hogy
               a zabolátlan tömeget féken tarthassa, elég tapasztalt, hogy az erőt, mely kezeibe
               adatott, az ellenség ellen használni képes legyen; így az, mi most veszéllyel
               fenyeget, a hazának még javára lehet.</p>
            <p>- Én is azt gondolám - válaszolt Telegdi szomorúan -, de nincs, ki a vezérséget
               felvállalná; egyesek kényelemből vagy gyávaságból; a nagyobb rész, mert büszkébb,
               mint hogy parasztokból álló seregeknek vezére akarna lenni.</p>
            <p>- S miért nem lehetnél te az?</p>
            <p>- Én? - kérdé Telegdi. - Barátom, engem a kor elgyengített, a tanácsasztalnál talán a
               hazának még hasznára lehetek; mint várparancsnok, hol csak lelki szilárdság kell,
               talán helyemet állnám; de nem vagyok többé nyílt harcmezőre való; s a nép tudva, hogy
               a keresztes háború kihirdetését elleneztem, nyíltan zúgolódik ellenem. Hozzám e
               seregeknek nem volna bizalmuk soha. De - s itt arcán mintegy örömsugár vonult át -
               miért nem lehetnél te hadvezérünk? Élted a harcmezőn folyt, azon kevesekből, kik
               Mátyás bajnokaiból még élnek, senki sem bírta inkább e nagy király bizodalmát. A
               teher, melyet magadra vállalnál, nehéz; de ha nevedet hallják, az egész
               Tisza-mentének nemessége zászlód alá csatlakozik; kettős buzgósággal fognak
               küszködni, mert vezérök nem a főurak gyűlölt rendjéhez tartozik. Nincs ember, ki e
               helyre nálad alkalmasabb.</p>
            <p>- Barátom, nem lehet - így szakítá félbe a szólót Ártándi, ki eddig meglepetve
               hallgatott -, tudod, a jelen időben nem vágyódom többé kitüntetések után, s ha
               tenném, éppen mivel a nemességhez tartozom, s mert társaim szeretnek, az urak
               választásomban meg nem nyugodnának; Bakács éppen nem. Mi, bihariak, őeminenciájánál s
               az egész udvarnál nem nagy kedvességben állunk, főképpen én nem, ki ezerötszázötben
               követ valék.</p>
            <p>Telegdi megfelelt e nehézségekre, elmondván, hogy miután senki sem akarta a
               hadvezetést elvállalni, Ártándi választását senki sem ellenezheti; hogy azonkívül
               Bakács nem mindenható, s a nádor kétségen kívül mellette lesz; hogy mindenki fog
               örülni, ha a jelen bizonytalan helyzet véget ér.</p>
            <p>- Mondom, barátom, nem lehet - szakítá félbe Telegdi okoskodásait Ártándi. - Tudod,
               ha megszoktam-e tartani Mátyás parancsait? Lám, nekem a király maga mondta, hogy
               hadvezérséget ne fogadjak el soha.</p>
            <p>Telegdi bámulva néze rá. Ártándi folytatá: - Bámulsz nemde? El fogom mondani, hogy
               történt. Ausztriában voltunk a németek ellen. A király Neustadtnál járt, én
               seregeimmel pár mérfölddel beljebb álltam az ellenség országában. Szemközt velünk
               németek ütöttek tábort, kiket tőlünk csak egy kis folyó választott el - mert a
               németeknek, a Dunát kivéve, mely magyar folyó, még vizeik is apróbbak -, az ellenség
               jobb oldalán vár emelkedett. Gondoltam magamban: nem volna‑e jó, ha a németeket
               megtámadnád, nem sokkal többen vannak, mint mi, s hogy fog örülni Mátyás, ha ily jó
               hírrel lephetjük meg. Szóltam hadnagyaimnak, azok mind egy véleményben voltak; a
               legénység, csak hogy mindnyájan csupa buzgóságból vízbe nem ugrottak. Az, hogy ne
               győzzünk, nem is jutott eszünkbe. Hej! más időket élt akkor a magyar! Jelt adaték
               tehát, s az ellenségnek rohantunk. Ez a vízen áteresztett, s míg a váron túl nem
               haladtunk, mindég hátrált: akkor egyszerre azt vettük észre, hogy a vársereg hátulról
               támad meg, s németeink megfordultak. Csúfosan megverettünk, s legényeimnek egyharmada
               ottmaradt. Másnap a hírre Mátyás jött seregünkhöz. Remegtem előtte, s nem is vártam
               mást, mint hogy - mivel parancsa nélkül megküzdöttem - a csonkatoronyba zárat. Ő ezt
               nem tevé, sőt meg sem szidott, pedig érdemeltem volna, csak egyet mondott: - Tamás,
               nincs jobb katonám; ha Isten volnék, téged választanálak Gábor angyalomnak; de ne
               légy hadvezér; érted-e, Tamás, ne légy hadvezér soha! - Lám, e szavakat nem fogom
               elfeledni - folytatá elérzékenyedve -, éppoly kevéssé, mint Mátyás jóságát. - Én nem
               vagyok vezérnek való.</p>
            <p>Nincs szebb emléke nagy férfiaknak azon érzésnél, melyet jobb emberek szívében
               hagynak magok után; s Telegdi mélyen meghatva ez egyszerű elbeszélés által, egy ideig
               hallgatott, végre megfogta barátja kezét, s újra kéré a vezérség elfogadására.
               Elmonda minden okot, mely őt rábírhatá: hogy a király s az egész haza, Bakácsot s
               Szakmárit kivéve, háladatos leend iránta; hogy senki sincs, ki e helyre kívüle
               alkalmas lenne; hogy gyermekeinek semmi által inkább nem használhat. - Ártándi sokáig
               nem engedett. Mátyás szavai oly szentek voltak előtte, hogy más indok őt meg nem
               tántoríthatá, míg végre Telegdi, Mátyás emlékére kéré az ősz bajnokot, hogy hazáját e
               veszélyek között ne hagyja el. - Ha Mátyás - így szólt -, midőn ő élt, s egy
               Kinizsit, Báthorit, Zápolya Istvánt s annyi dicső vezért látott maga körül, neked
               tanácsul adá, hogy soha vezérség után ne vágyódjál: talán igaza lehetett; de
               gondolod-e, hogy a jelen viszonyokat látva, nem venné vissza szavát, most, midőn
               anagy vezérek meghaltak, s azon gyengébbek is, kik korunknak fennmaradtak, e had
               vezetését nem akarják magokra vállalni, s hazánk jövője vezér nélküli tömeg
               önkényének engedtetik által? A haza szent nevében, melyet Mátyás emelt s tartott fel,
               dicső urunk emlékére kérlek: ne taszítsd el magadtól az alkalmat, melynél nagyobbat
               nem találsz, hogy hazádnak szolgálj.</p>
            <p>Telegdinek ezen s ehhez hasonló kérései végre legyőzték Ártándit, s ez
               kinyilatkoztatá, hogy azon esetre, ha más, e helyre alkalmasabb egyén nem találtatik,
               s ha a nádor és más országnagyok azt szintén célszerűnek tartják: ő e keresztes had
               vezérségét magára vállalja. Erre Ártándi Telegdinek kezet adott, s ez tudtára adá
               barátjának, hogy másnap reggel a királlyal s minden illetőkkel fog szólni.</p>
            <p>Éppen tisztába jöttek e határozat iránt, midőn az asszonyok Vitussal s Pállal a
               szobába léptek, s Katalin mondá, hogy tálalva van. Szebb párt, mint Frusina s Pál,
               nem lehetett látni. Midőn egymás mellett álltak, arcukon vidám megelégedés
               kifejezésével, úgy látszott, mintha Isten egymásnak teremtette volna e két lényt. E
               gondolat villant át hihetőképp az apák szívén is, midőn, gyermekeikre nézve,
               egymásnak szótlanul kezet nyújtának.</p>
            <p>- Hej, de boldogok ezek! - mondá végre Telegdi - őket nem nyomják az ország gondjai:
               megettök csak boldog emlék, előttök csak szép remények állanak.</p>
            <p>- Hadd el - szólt Ártándi -, mi is voltunk ifjak, s gyermekeink nem ismerték Mátyás
               királyt. De ha - folytatá Telegdihez suttogva - Pál fiam vőd lehetne, már akkor,
               megvallom, nincs boldogabb fiú a világon.</p>
            <p>- Szeressék egymást - válaszolt Telegdi érzékenyen -, s nálamnál nem lehet inkább
               megelégedve senki.</p>
            <p>- De mire való e suttogás? - szólt végre türelmetlenül Bebek Katalin - a vacsora
               asztalon van, a leves meghűl, a pecsenye elsül: siessünk; úgyis még engedelmet kell
               kérni Ártándi uraktól a rossz fogadásért; bizony éhen maradnak.</p>
            <p>Ezen s hasonló mentegetések között, melyekre az öreg Ártándi, a Mátyás-korabeli
               udvari ember, minden jó módjával felelt; az egész társaság az ebédlőbe ment, hol őket
               most jó étvággyal s meglehetős kedvben fogjuk hagyni.</p>
            
         </div>
         <div type="chapter">
            <head>5</head>
            <p>Semmi sem változott inkább a századok lefolyása alatt, mint az ebéd s álom órái.
               Tudjuk, hogy Franciaországban I. Ferenc alatt az ebéd reggeli kilenckor tartatott,<hi
                  xml:id="_ednref31">[xxxi]</hi> a vacsora esteli öt-hat órakor tálaltatott fel, s
               kilenckor - igen ritka eseteket kivéve - az egész háznép ágyban feküdt. Kis
               különbséggel ez vala a rend, melyet Ulászló alatt Budán is követtek, s talán az egész
               világon most is követnének, ha elkésni nem volna az emberi hibák egyik
               legközönségesbike, s ha ez nem vezetett volna oda, hogy legszükségesebb
               foglalatosságaink órái mindég inkább elkésnek. Tíz után fővárosunk utcáin minden
               hallgatott; itt-ott egy magánosan körüljáró őr vagy félrészegen hazafelé ballagó
               csatlós, ki, miután ura lefeküdt, még félórát a csapszék kedves közelében tölte; más
               éber teremtés alig vala látható. A házak, kivéve, hol a lakosok valamely betegnél
               virrasztának, sötéten álltak, s csak a templomok előtt s több utcaszegleteken álló
               szentképek lámpái vetének itt-ott gyenge világot a barna falakra. Egy ház vala Budán,
               mely e tekintetben kivételt képezett, s melynek ablakai többnyire éjfélig maradtak
               kivilágítva - Bakács palotája. Biztos jele - mint
               barátai mondák -, hogy a bíbornok nemcsak napjait, de éjjeleit is a haza ügyének
               szenteli: bizonysága - mint ellenségei hirdeték -, hogy a nagyravágyás Ulászló
               hatalmas tanácsnokát még éjjel sem hagyja pihenni; s bárkinek lett legyen igaza a
               kettő között: annyi bizonyos, hogy valahányszor az érsek Budán volt, legalább
               dolgozószobájának ablakai éjfél előtt sohasem sötétedtek el. Ez történt aznap is,
               midőn az Ártándiak Budára jöttek - s a város lakói rég nyugodni mentek, midőn
               Bakácsot dolgozószobájában még magányosan fel s alá járva találjuk.</p>
            <p>Tágasabb háromablakú szoba vala ez, majdnem teremnek nevezhetnők, melyet magas ajtó
               palotája fényesebb termeivel, kis ajtócska hálószobájával kötött össze. A szobának
               még egy, a folyosóra vezető kijárata volt, ez azonban az egyik fal tölgyfaragásai
               alatt úgy el vala rejtve, hogy nem vétethetett észre senki által. A falakat, annak
               kivételével, melybe a rejtett ajtó nyílik, nehéz velencei kárpitok takarják; az
               ajtókat, látszólag csak ékességül, de mint sokan hivék, azért, hogy a hang ki ne
               hallassék a szobából, nehéz selyem, s megettök kamukafüggönyök borítják; hasonló
               függönyök lógnak le az ablakokon is, mi az egész szobának szomorú külsőt kölcsönöz,
               mindamellett, hogy falait híres olasz mesterek képei ékesítik, melyeket a bíbornok
               útjából hozott magával. A bútorok leírásával nem fárasztom olvasóimat; fényesek s
               drágák azok, de az egész teremben annyi rendetlenség uralkodott, hogy a könyvekkel s
               irományokkal takart asztalok és szekrények szépségét alig lehetett megítélni; s mind
               e drágaságok vegyüléke a nézőre inkább kellemetlen, mint kellemes benyomást tesz. Két
               tárgy van e szobában, mi a belépőnek azonnal feltűnt, s mi e pillanatban, úgy
               látszik, Bakács figyelmét is magára voná - két mellszobor ez, melyek az érsek
               dolgozóasztalának két oldalát foglalják el. Az egyik, rézből öntve, Mátyás királyt, a
               másik, fehér márványból faragva, X. Leo pápát ábrázolja. Az érsek, fel s alá járva
               szobájában, majd az egyik, majd a másik szoborra függeszti szemeit, s arcának
               kifejezéséből látni való, hogy gondolatai e szobrokkal foglalkoznak.</p>
            <p>- Pápa vagy - szólt végre, miután mély gondolatokba merülve soká fel s alá járván,
               Leo szobra előtt megállt, s azon kifejezésben, mellyel szemét a hideg kőre függeszté,
               véghetlen keserűség mutatkozott -, pápa! s én?! alázatos legátusod, alattvalód,
               szolgád! Mi annyi éven át napjaim gondolata, éjjeleim álma volt, mi, ha eszembe
               jutott, e szívet hatvanesztendős korában feldobogtatá, mint soha ifjúé kedvese
               látásán nem dobogott; e remény nagyobb, mint hogy bevallhatnám, s mégis oly
               valószínű, hogy embernél többnek vagy kevesebbnek kelle lennem, ha nem éreztem volna;
               mindez elveszett, örökre elveszett! s itt kell állnom szobrod előtt, ki tőlem mindezt
               elraboltad; s még ellenemnek sem nevezhetlek, hisz jó barátom vagy: mindent, mi tőled
               függött, megtettél kedvemért; alávalónak, háládatlannak, őrültnek neveznének, ha azt
               mondanám, hogy gyűlöllek. Elvesztém összes földi reményeim summázatát, többet, mint
               mennyit e föld összes trónjai érnek, s e veszteségért még azon jogot sem nyerem, hogy
               szerzőjét nyilván gyűlölhetném. - Bakács keserűen felkacagott, egypárszor fel s alá
               járt szobájában, azután ismét gondolatokba mélyedett. - Mi rendkívüli végzetem! Mint
               jobbágy fia, pártfogó nélkül lépve az egyházi pályára, legmerészebb reményem az vala,
               hogy egykor Erdődön vagy Drágfinak más valamely jószágán plebánossá lehetek; s jól
               emlékezem, midőn e reményt anyám előtt kimondám, a szegény asszony csaknem rémülve
               csapta össze kezét: hogy merek magamnak ily állást, a családnak ennyi dicsőséget,
               neki, anyámnak, ily boldogságot reményleni; s anyámnak igaza volt; még e szerény
               vágyak elérésére sem mutatkozott valószínűség. Most enerőm s ügyességem által oly
               polcra emelkedtem fel, melynél magasabbat kevesen értek el. Az országban fölöttem
               csak a király, az egyházban csak a pápa áll, a második vagyok mind e két pályán;
               eddig a szerencse s enerőm vittek. Egy lépcső maradt hátra, s ennek áthágása
               lehetetlen. Mintha fölöttem átok feküdnék, hogy első ne legyek; s mintha a sors csak
               azért emelt volna ennyire, hogy ez átok súlyát érezhessem, s hogy a régiek
               Tantalusaként egy lépésre állítva attól, mi után lelkem szomjúzik, feléje nyújtsam
               vágyó karjaimat szüntelen, s átkozzam e létet, melyben éppen azt, mit leginkább
               kívántam, el nem érhetem! Az emberek boldognak hisznek. Ó, ha keblembe láthatnának!
               mindenből, mit eddig elértem, mi más nyereségem volt, mint hogy annyival kevesebbet
               remélhetek; s az egy, mi reményeim egész seregéből fennmaradt, eltűnt
               visszahozhatlanul. Miért kelle a célhoz oly közel jutnom, ha elérése örökre
               megtagadtatott?!</p>
            <p>Bakácsot elragadták érzeményei. Ő, ki emberek között annyira őrzé minden mozdulatát,
               hogy arcának jéghideg kifejezése alatt senki keblének szenvedélyeit nem gyanítá,
               magányban néha leveté magáról a nehéz álarcot, de ilyenkor is csak pillanatokra, s az
               önuralkodáshoz szokott férfi hamar visszanyeré hatalmát szenvedélyei fölött. -
               Menjünk dolgozni - mondá sóhajtva önmagához -, a múlttal józan ember nem foglalkozik,
               a jövőhez koromban nincs többé közöm: menjünk dolgozni!</p>
            <p>Az érsek asztalához közelített, melyen az irományok egész halmaza feküdt. - De mégis
               - mondá megállva s szemeit ismét Leo szobrára függesztve -, igaz-e,hogy előttem
               minden remény örökre elzáratott? Leo nálamnál sokkal fiatalabb, de szintúgy csak
               ember. E félmosoly, mellyel e szobor mintegy gúnyolva néz rám, eltűnhetik, gond napok
               alatt mélyebb redőket véshet e gömbölyű arcokba, mint bármi ügyes szobrász; még
               mielőtt egy év, egy hónap, talán egy hét elmúlik, a keresztyén világ minden
               templomának harangjai azt hirdethetik, hogy a pápa meghalt; és akkor... el, el,
               csalfa, haszontalan álom!... De mégis, ha mégis történnék, ha a bíbornokok ismét
               választás végett összegyűlnek, és én... az idősebb bíbornokok mellettem szavaztak...
               egy szavazat kellett csak még: a császár küldöttje addig, míg Miksa a magyar
               birodalom után vágyódik, mint most, mindég mellettem lesz. Julius pápa kimondá, hogy
               az egyháznak reformációra van szüksége; ily korban tekintélyben álló, a politika
               mezején járatos pápára van szükség; s a minapi választás nem apasztá el vagyonomat
               annyira, hogy ha a szükség úgy kívánná, megvesztegetésben is bárkivel ki nem
               állhatnám a versenyt. Miért nem történhetnék mindez? Leo halandó, és...
               megbódultam-e, vagy a gonoszok martalékává lettem - így szakítá félbe gondolatait,
               erőszakkal elűzve az eszméket, melyek agyában forrtak -, hogy én keresztyén érsek
               létemre a keresztyén egyház fejének halálára számítok? Dologhoz, dologhoz! gonosz
               ábrándok ellen nincs más menedék.
            </p>
            <p>Bakács az asztal mellé ült; midőn egy csomó írást maga elébe vett, szeme akaratlanul
               Mátyás szobrára tapadt. - Ó, ha ez élne - sóhajta fájdalmasan -, ő vagy hozzáhasonló
               király, ki elég bölcs belátni, mi fontos körülmény volna az, ha a jelen pillanatban,
               midőn hazánkat a törökök részéről a legnagyobb veszély fenyegeti, a római szék magyar
               által foglaltatik el! De ki oka, hogy Hollós János apját a királyi polcon nem
               követheté?! - Bakács ismét fájdalmas gondolatokba merült, de hamar erőt véve magán,
               néhány előtte fekvő levelet feltört, s olvasni kezdett.</p>
            <p>Úgy látszik, a levelek sem valának oly tartalmúak, hogy a bíbornok komorságát
               földerítsék. Sebesen átfutá egyiket a másik után, s az indulatból, mellyel azokat
               félreveté, látni lehetett fölgerjedését. - Így hát a milkói püspökség iránt nyert
               pápai breveknek nincs erejök; a szászok, kik az esztergomi egyház régi kiváltságai
               szerint mindég az érsekség alatt álltak, engem nem akarnak egyházi fejöknek
               elismerni; s a szepesiek prépostságuknak nem tudom mi régi szabadítékaira
               hivatkoznak. Természetes, a szepesi gróf pártolni fogja prépostságát, annyival
               inkább, ha azt Bakács ellen teheti, ki nélkül talán már király, mindenesetre a
               királynak veje s utóda volna. S ti azt gondoljátok, hogy Bakács ezt tűrni fogja? hogy
               ő, ki e haza sorsát évek óta kezeiben tartja, erdélyi vagy szepesi szászok által
               magán packáztatni fog? vagy hogy mivel nem lehetett pápa, ily férgek elnyomására elég
               hatalommal nem bír? majd meglátjuk! majd meglátjuk! - Mi ez? - szólt most, vastag
               tekercs irományt elővéve, s a szalagot, mellyel össze volt kötve, felvágva. -
               Monyorókeréki s körmendi tiszttartóim számadásai. Nézzük! - Az érsek sietve átfutá az
               irományokat. - Csalás, valóságos rablás! - kiálta időről időre. - A legrosszabb
               verseci bornak hordója tíz és fél aranyba kerül, és ti az én boromat nyolcért
               tékozoljátok el? - meg fogjátok fizetni! Mindenható! s mi ez? Eladtak
               ezerhatszáztizennégy köböl búzát, köblét kilenc dénáron; nyolcszázötven köböl zabot,
               köblét négy dénáron, valóságos ára tíz és öt dénár. No, várjatok, várjatok! azt
               hiszitek-e: királyi kincstárral van dolgotok? vagy úgy bánjak veletek, mint az ország
               Hampóval, a pécsi püspökkel bánt? És itt: “Eladtam négy betanított kocsilovat
               negyvennyolc aranyért.” Negyvennyolc aranyért! hallott-e ilyet a világ? ki ad el akár
               egy magányos lovat tizenhárom aranyon alul? s négy betanított kocsiló negyvennyolc
               arany!... zsiványok vagytok, nem tisztek!</p>
            <p>Bakács annyira elmélyedett e számadásokba, melyeknek olvasását több ízben hasonló
               felkiáltásokkal szakítá félbe, hogy észre sem vevé, midőn a rejtett ajtón titoknoka,
               Galamb Máté, lépett a szobába.</p>
            <p>A titoknok halkkal s vigyázva bezárta az ajtót, s pár lépéssel Bakács asztalához
               közeledve, nyugodtan várá, míg ura őt észreveszi. Bakács tollal kezében, a számadások
               egyes oldalait adá össze, amint egy-egy oldalt elvégzett, bosszúsan rázá fejét, s a
               legnagyobb érdekkel a másikon folytatá munkáját. - Ah, tiszteim tudják, kivel van
               dolguk! - mondá végre, félredobva az irományokat. - A számadásban nincs hiba; de mit
               bánom én? nincs jövedelem! csalnak, ez oly bizonyos, mint kétszer kettő: négy. Majd
               rendbe szedjük!</p>
            <p>Itt Galamb előrelépve s meghajtva magát, Bakács figyelmét magára voná.</p>
            <p>- Jó, hogy jössz, Máté - mondá ez hevesen -, szép tiszteink vannak! nézd csak e
               számadásokat. - S erre az érsek titoknokának a számadásokból egyes pontokat olvasa
               fel, miközben Galamb majd a bevétel kis s a kiadás nagy összegei fölött csudálkozott,
               majd, ha urának kedve úgy látszék kívánni, a tisztek ügyetlen ravaszságán gúnyosan
               mosolygott, majd ismét urával együtt haragra lobbant - szóval: ki őt e pillanatban
               látá, meggyőződött, hogy egyikével azon legügyesebb udvaroncoknak találkozott, kik
               nem magasztaló szavakkal, hanem azáltal hízelegnek uroknak, hogy mindég a neki
               legkellemesb állásba helyezik magokat. Vannak pillanatok, midőn e világ hatalmasai
               elundorodnak az őket környező hódolat előtt, s ellenmondást óhajtanak. Galamb ily
               pillanatokban a világért nem lett volna egy gondolatban urával. Senki Bakácsot
               nálánál jobban nem ismeré, senki sem rendelé minden mozdulatát annyira ura
               szeszélyének alá, mint ő - szóval: szolga volt, melynél tökéletesebb soha nagy úrnak
               nem juthatott; s Bakács ismerve e tulajdonát, őt tartózkodás nélkül avatá be
               legtitkosb gondolataiba. Galamb külseje nem gerjesztett bizodalmat; a vékony, éles
               vonású arc, melynek sápadtságát a világosszőke haj még kellemetlenebbé tevé, a szürke
               szemek bizonytalan tekintete, az erőltetett mosolygás, mely a keskeny ajkak s
               csepűszínű nyírott bajsz körül játszott: minden együttvéve kellemetlen benyomást tett
               a nézőre. Mint egy kép, melynek a festő csak körrajzát s első alapszíneit végezte be,
               s hol még a színezet hiányzik: olyan volt Galamb színetlen arca. Kifejezésében a
               férfiasság helyett csak fortélyosság vala észrevehető. De Bakács ismeré titoknoka
               helyzetét, s azért teljes biztossággal számolt hűségére. Mátyással Csehországban
               járva Bakács, mostani titoknokát mint huszita szüléknek árván hagyott gyermekét
               fogadta fel. Galambnak nevezé - akkoridőben majdnem egészen fehér haja miatt, s
               házánál nevelteté. Ez ifjú, ki tudva, hogy Magyarország nem hazája, tudva, hogy
               szülei meghaltak, a világon egészen elszigetelve állott, s még családi nevét sem
               ismeré: kihez ragaszkodjék, ha nem egyetlen jótevőjéhez?</p>
            <p>- Igen, igen, Máté, nem hiába bámulsz - szólt Bakács hevesen, míg titoknoka az
               írásokat tovább forgatá, s időről időre fejét rázá -, nem tiszteket, rablókat
               tartunk; ha ez tovább tart, tönkrejutunk.</p>
            <p>- Főképp az a körmendi tiszttartó! - mondá Galamb sóhajtva. - Eminenciád oly atyailag
               gondoskodott felőle.</p>
            <p>- Bizony atyailag - szólt Bakács. - Három fia van, tudatlan valamennyi; az egyiket
               prépostnak neveztük ki, a másik kettő plebános; s tudod, a legfiatalabb még valóságos
               gyermek. Megszóltak e kegyelmemért, s ő, az apa, még csak nem is háladatos; de ne
               félj! példát fogok felállítani; visszaélnek kegyességemmel, s Erdődi Péternek s
               Bálint testvérem fiainak halálom után végre annyi sem marad, miből becsületesen
               eltemethessenek; s ki tudja, mily közel vagyok e pillanathoz?! Fogyni érzem erőmet, s
               koromban közelebb állunk a sírhoz, mint az élethez.</p>
            <p>Ez két olyas pont vala, hol Galamb az ellenmondás szükségét érzé; Bakács, kinek
               fukarsága leginkább hiúságban gyökeredzett, s ki vagyona szaporításán csupán azért
               fáradozott annyira, hogy családját e haza leggazdagabbikává tegye, bármennyire
               panaszkodott sokszor vagyonának rossz kezelése fölött, szívesen hallá, ha az mások
               által dicsértetett, s mint minden korosabb ember, semmit sem tűrt el nehezebben, mint
               ha egészsége iránti panaszainak mások ellent nem mondanak; az ildomos titoknok tehát
               vitára kelt urával, kinek alkata, mint mondá, legalább még huszonöt évet ígér, s
               kinek vagyonával, a tisztek minden gazsága mellett, Magyarországban senki sem
               mérkőzhetik.</p>
            <p>- Hej, fiam, Máté! - mondá Bakács nyájasan - nem ismered a világot; az életnél s
               vagyonnál nincs bizonytalanabb dolog; hozzájutunk, nem tudjuk, miként; de a
               megtartás! ebben fekszik a nehézség, főképp az ily helyzetben, mint az enyém. Ha
               egyszerű budai polgár volnék, s ha nem volna más gondom, mint hogy egészségemre s kis
               vagyonomra vigyázzak: talán százesztendős lehetnék; de így - tudod, mennyi kiadásom
               volt Rómában; hála Istennek! e választás jól sikerült; a keresztyén világnak oly
               pápája van, mint talán századok óta nem volt; mondom, nem sajnálom a kiadásokat; de
               azért igaz marad, hogy azok roppantok voltak. És mennyi gond csak a jelen pillanatban
               is! A keresztes had, melynek egész terhe vállaimon fekszik, és...</p>
            <p>Bakács e panaszokat, melyekben vagyonának s életének érdekeit annyira összekeveré,
               hogy néha alig lehete észrevenni: a kettőnek melyikéről szól, hihetőképp még sokáig
               folytatta volna, ámbár,mint az olvasó a mondottakból láthatja, voltak dolgok, melyek
               iránt Bakács még Galamb előtt sem vala egészen őszinte; de mihelyt a keresztes hadat
               említé, titoknoka által félbeszakasztatott, ki neki tudtára adá, hogy éppen a
               keresztes had iránt fontos közleni valója van; s ekkor Galamb elbeszélé Ártándiék
               megérkezését, azt, mi velök Pesten Szaleresi házánál történt, s hogy az öreg Ártándi,
               Telegdi által rábírva, holnap a királyhoz megy, s ha, mi a nádor s Telegdi
               közbenjárása által kétségen kívül történni fog, a Pesten összegyűlt keresztesek
               vezérlését neki ajánlják, azt el fogja vállalni.</p>
            <p>A kormány nyomorultságának a kémlelésnél nincs biztosabb jele; ha az uralkodó hatalom
               érzi, hogy pártolást nem érdemel, minden gondját ellenségei terveinek ismerésére s
               kijátszására fordítja. Az erényes polgárok a legerkölcstelenebbek felvigyázata alá
               kerülnek, s oly kormányrendszer támad, melynek alapja a gyalázat. Ulászló
               szerencsétlen korában e métely sem hiányzott hazánkban. A királyt nem okolhatjuk,
               hisz vétke az vala, hogy jóra s rosszra egész éltén át egyenlően tehetetlennek
               találtatott; de egyrészről Bakács s barátai, a másikról Zápolya s a Báthoriak
               kémekkel tölték el az egész országot, és szolgái, sőt néha leghívebbnek gondolt
               barátai előttnem szólhatott az ember anélkül, hogy félnie nem kellene, miszerint
               mindenik szava politikai ellenségeinek tudomására jut, főképp Bakács használá ez eszközt, s most Telegdinek a bíbornok
               zsoldjában álló egyik cselédje tudósítá Galambot Ártándi föltételéről, melyről ez
               Telegdivel a vacsora fölött sokáig beszélgetett.</p>
            <p>Bakácsnak meglepetését, haragját, mellyel e hírt hallva, szobájában fel s alá járt,
               nehéz volna leírni. - Ártándi, mondod? Ártándi Tamás? - szólt a legnagyobb indulattal
               - ez lehetetlen! Telegdi ellenségem, hígvelejű aggastyán, de ily gondolatra nem
               juthatott. Vagy nem Ártándi-e az, ki egész Bihart csaknem lázadásba hozta?
               vallástalan pártütő, ki még az egyháznak tizedét is meg merte tagadni? nem volt-e ő
               egy az elsők között, kik 1505-ben az átkozott irományt, melyben magunkat valamennyien
               arra köteleztük, hogy soha többé idegen királyt nem fogunk választani, aláírták? nem
               szól-e mindig a legnagyobb megvetéssel felőlem, kit parasztnak nevez? Ártándi a
               királynak s magamnak személyes ellensége; ily embert Telegdi nem ajánlhat.</p>
            <p>Mindezt szokatlan indulattal mondá Bakács; s Galamb, bámulva a hatáson, melyet hozott
               hírével előidézett, s mely oly fokra hágott, hogy ura még gazdasági számadásairól is
               megfeledkezett, csak azt jegyzé meg, miszerint őeminenciája kétségen kívül mind e
               dolgokat legjobban ismervén, a csatlós, ki e hírt hozá, a vacsora fölötti
               beszélgetést, alkalmasint rosszul fogta fel. - Noha - folytatá - mégis különös volna,
               mert alig van ügyesebb emberünk; eddig minden hírei valósultak.</p>
            <p>- S valósulni fog ez is - szakítá félbe titoknokát Bakács, ki azalatt egész nyugalmát
               visszanyerte, s dolgozóasztalához támaszkodva, gondolatokba merülten állt -,
               valósulni fog e hír is, de a szándékot, melyet tudtunkra ad, meg kell hiúsítanunk. Én
               belátom egész cselszövényöket. Midőn Rómában a keresztes bullát kértem, senki sem
               ismeré célomat. A vallásos lelkesedés Magyarországban gyenge; midőn egész Európa
               népei fegyverre keltek, hogy a szent sírt a hitetlenek kezeiből kiszabadítsák:
               Magyarország majdnem közönyös maradt; mit akar a konstantinápolyi patriarcha,
               keresztes bullájával, most a XVI. században,midőn a törökök sokkal hatalmasabbakká
               váltak, mintsem hogy puszta vallásos lelkesedés által legyőzethetnének: tudod, így
               szólt akkor Rómában mindenki. Én újra s újra kértem a bulla kiadását, megköszöntem,
               mint egy kincset, s úgy hoztam haza; s ím, a bulla alig hirdettetett ki, s a Rákoson
               már ezerek gyűlnek össze. Kinek volt hát igaza? ki számított helyesebben?</p>
            <p>Bakács félig halkan, mintha csak magának szólna, mondá el mindezeket. - Még Rómában
               is elismeré mindenki - szólt Galamb, midőn urát mély gondolatokba merülten hallgatni
               látá -, hogy a jelenkor legnagyobb politikusa eminenciád; századok múlva...</p>
            <p>- Hagyj békét a jövő századoknak - szakítá félbe a szólót ura -, minden kor önnézetei
               szerint festi magának a múlt embereit, s a nagy nevek között, melyek fennmaradnak, a
               nagyobb rész oly dolgok miatt dicsőíttetik, melyek még csak eszébe sem jutottak soha.
               Mienk a rövid perc, mely alatt élünk; de ezt nem hagyom elragadtatni magamtól.</p>
            <p>- Nincs ember, ki ezt akarni merészlené - mondá Galamb szinte lelkesedéssel.</p>
            <p>- Nem ismered az embereket, Máté - válaszolt Bakács -, én gyűlöltetem. S hagyján, ha
               hatalmamat megtartom, s ha, míg élek, csak oly elleneket látok magam körül, kiket
               legyőzhetek. Az emberek barátsága, főképp ha meghalunk, úgysem sokat ér; én
               tapasztalásból tudom ezt. - A végszavaknál Bakács szeme mintegy akaratlanul Mátyás
               szobrán akadott meg, talán eszébe jutott a mód, miként ő s mások magokat e király
               halála után egyetlen fia iránt viselték.</p>
            <p>- Eminenciád nem méltányolja állását; csak egy szót kell szólnia, s Ártándit nem
               fogják a keresztesek vezérletével megbízni.</p>
            <p>- Azt jól tudom; de ha Ártándi ellen szólalok fel, Telegdi s elleneim, helyébe mást
               fognak állítani, s az szintoly baj; - Bakács észrevéve a bámulást, mellyel titoknoka
               e szavaknál rátekintett - azt gondolod-e - így folytatá, szemeit titoknokára
               függesztve -, midőn e keresztes háborút kihirdetém, csak az vala célom, hogy a
               töröknek hadat üzenjek? Az is kétségen kívül, de a legnagyobb s legközelebbi veszély,
               mely Magyarországot fenyegeti, s mely ellen védelem szükséges, nem az ozmánoktól jő.
               Értesz-e most?</p>
            <p>Galamb hallgatott.</p>
            <p>- Annyival jobb, ha nem értesz - folytatá Bakács -, ha te nem gyanítod szándékaimat,
               mások még kevésbé. De mondd, ki uralkodik e hazában?</p>
            <p>Bakács rendesen sem azt, hogy minden hatalom az ő kezében fekszik, sem ennek
               ellenkezőjét nem akarta hallani; s azért Galamb nem minden zavar nélkül felelt e
               kérdésre: hogy a király után, mindenkinek véleménye szerint, senki a bíbornoknál több
               hatalommal nem bír.</p>
            <p>- Csalódol, Máté. Sem a király, sem én nem parancsolunk e hazában. Közös urunk
               Zápolya. Minden valóságos hatalom az ő kezében fekszik, s ha egy nap összes erejét
               érzi, arra fogja használni, hogy engem s mindazokat, kik hozzám ragaszkodnak,
               eltiporjon. Ez a veszély, melytől őrizkednünk kell. Huszonnégy éve, hogy Ulászló
               királynak választatott; a Zápolyaiak már akkor a korona után vágyódtak. István akkor
               Bécsben felkarolván kétéves fiát: ha csak ily magas volnál, mondá, Magyarország
               királya te lennél. E pillanat óta a szepesi grófoknak egyetlenegy vágyuk a korona.
               István özvegye azért imádkoztat; az erdélyi vajda azon töri fejét; s most, midőn
               Zápolya Borbála lengyel királyné lett, e kívánat megszűnt valószínűtlen lenni. Magam
               küzdök az ármányok ellen, s miként remélhetném, hogy fáradozásomnak sikere lesz? A
               hatalom azé, ki a fegyveres erővel rendelkezik: tehát Zápolyáé. Az uraknak egy része
               s majdnem az összes nemesség mellette állnak. A király seregeiből, fizetés hiánya
               miatt, maholnap csak a zászlók maradnak fenn. Ha a királyi hatalmat erősíteni akarjuk
               - s ez a legszükségesebb -, seregeket kell szereznünk. Látod-e most, hogy mit akartam
               a keresztes had kihirdetése által elérni? A király a hon védelme miatt nem szorul
               többé sem Zápolyára, sem más zászlósaira; minden keresztyén hatalmasságokkal
               békességben élünk, s a Rákoson ezerek állnak, kik a hont a török ellen védelmezni
               készek. Most e sereg csak jobbágyokból áll; rövid idő múlva csatlakozni fognak
               hozzánemesek is; a király rendelkezésére had áll készen, mellyel senki e hazában nem
               mérkőzhetik, s a vajda erőtlen bosszúját nevethetjük.
            </p>
            <p>- Soha a keresztes hadnak e következése nem jutott eszembe - mondá Galamb.</p>
            <p>- Másoknak sem - folytatá Bakács, s arcán belső megelégedésnek nyoma látszott -,
               talán Telegdit kivéve, a pápai bullát senki sem tartá egyébnek haszontalanságnál. S a
               tanácsban, midőn a bulla kihirdetését kértem, sokan gúnyosan suttogtak egymás között,
               hogy Remete Pétert vagy Kapisztránt akarom utánozni, s vallásos lelkesedést
               színlelek, melyet bennem senki sem keres. E vakságnak köszönhetem, hogy a főurak
               közül a keresztes had vezéréül senki sem ajánlkozott, sőt, hogy nevetséges
               büszkeségökben azt felvállalni sem akarták, mintha méltóságukat sértené, ha
               jobbágyokból álló hadnak vezetését vállalják fel. Azonban, úgy látszik, Telegdi
               megnyitá szemeiket; ha e seregek vezérlete Ártándira vagy bárki másra, kire nem
               számíthatok, bízatik, egész tervem meghiúsult; s miként kerüljem ki ezt?</p>
            <p>- Semmi könnyebb - mondá Galamb -, csak biztos embert kell kinevezni.</p>
            <p>- De kit? - kérdé Bakács. - A vezérnek kinevezését továbbra halasztani lehetetlen, s
               nem tudok senkit, Erdődi Péternek nem adhatom e helyet. Családomnak máris elég
               irigyei vannak. A többi főurak között a vélemény, miszerint e parasztokat vezérelni
               úrhoz nem illik, annyira elterjedt, hogy én, ki e nézet elterjedésének örültem, sőt,
               ki abban magam is osztozkodni látszám, most senkit sem találok, ki a vezéri hivatalt
               elfogadná.</p>
            <p>- De nem lehetne-e erre a székely vitézt használni, kit eminenciád ma az udvarhoz
               vezetett? - kérdé Galamb. - Bátor, tapasztalt katona, s eminenciád elleneivel nincs
               semmi összeköttetésben, sőt a háladatosság őt egészen eminenciádhoz köti, miután
               hőstettéért bizonyosan sohasem jutalmaztatott volna, ha ily hatalmas pártfogóra nem
               talál.</p>
            <p>A bíbornok figyelemmel hallgatá titoknokát. - A gondolat nem rossz - mondá végre -,
               Dózsa neve a jelen pillanatban igen népszerű, mától fogva nemes, s így a pártok
               egyikével sem lehet összeköttetésben; inkább szenvedélyes, mint éles felfogású, s
               felbőszülve az urak ellen, kik által magát sértve érzé, hagyá el ma a palotát. -
               Bakácsnak arcain, amint ezen körülmények egyenként eszébe jutottak, mindég több
               megelégedés látszott. - Dózsa emberünk - szólt végre kezét összecsapva -, soha jobb
               gondolatod nem volt, Máté, csakhogy a székely vitézt még hajnal előtt előmbe
               teremtsd, hogy Telegdit s a nádort megelőzhessem. A király engem felhatalmazott,
               vezérnek azt nevezni, kit e tisztre alkalmasnak tartok. Úgy kell elintéznünk
               dolgainkat, hogy mikorra Perényi s Telegdi hozzám jőnek, Dózsa már vezér legyen, s én
               sajnálkozásomat jelenthessem ki: miért nem jöttek előbb ajánlásukkal. Csak teremtsd
               elő a székelyt akárhonnan, csak hogy még hajnal előtt szólhassak vele.</p>
            <p>- Semmi könnyebb - mondá Galamb -, a gondolat, melyet eminenciád oly jónak tart,
               fájdalom, nem tőlem való. Egy pap, ha nem csalódom, ceglédi plébános, s mint
               szavaiból észrevevém, a keresztességnek egyik főapostola, két óránál tovább szobámban
               mulat, egyre kérve, hogy őt eminenciádhoz vezessem; kérése, melyet a keresztesek nagy
               részének nevében előterjeszteni kíván, az, hogy minél előbb vezér neveztessék ki, s
               hogy e vezér Dózsa legyen.</p>
            <p>- Miért nem eresztetted be ez embert mindjárt hozzám?</p>
            <p>- Engedelmet, de eminenciádnak nem szokása este valakit fogadni, kit magához nem
               rendelt, főképp egy falusi plébánost, gondolám...</p>
            <p>- Ne mentegetődzzél; igazságod volt; ha minden embert, főképp minden papot
               elfogadnék, sok dolgom volna. Ha valami házaspár összevesz, a plébános hozzám fut, s
               a házi béke helyreállítására tőlem kér tanácsot; de a jelen eset más. A ceglédi
               plébános, mint értesítve vagyok, egyike azoknak, kik a kereszt kihirdetésénél legtöbb
               lelkesedést mutatnak; a népnek nagyobb része, mely eddig a Rákosra jött, szónoklata
               által vezettetett ide. Ezt ki kell tüntetnünk. Ereszd be őt mindjárt - mondá a
               bíbornok Galambnak, ki távozni készült -, mindjárt, érted-e? ha talán félénk s
               elfogult, biztasd; mondd, nincs mitől tartania, apja vagyok papjaimnak.</p>
            <p>- Ez nem tartozik a félénkek közé - mondá Galamb mosolyogva -, soha merészebb
               kinézésű embert nem láttam. Eminenciád csodálkozni fog e papon. - S ezzel a titoknok
               ugyanazon az ajtón, melyen jött, ismét távozott. Bakács hallgatva járt fel s alá
               szobájában.</p>
            <p>Kevés perc után az ajtó ismét megnyílt, s Galambtól vezetve, Lőrinc lépett a szobába.
               Az előbbi, meghajtva magát, visszavonult, s Bakács azon férfiúval, ki hazánk
               történetében kevéssel ezután oly szomorú hírességre jutott, magánosan látá magát.</p>
            <p>Kormányzásra leginkább két tulajdon szükséges: emberismeret s elég erő, hogy
               parancsolni tudjunk minmagunknak. Bakács kitűnő mértékben bírta mindkettőt, s mint
               olyan ember, ki a társaság legalsó fokáról a legmagasabbra emelkedett fel, s így a
               legkülönbözőbb osztályok nézeteit s érzeményeit tapasztalásból ismeri, főképp az
               elsőre nézve bámulatos ügyességgel bírt. Lőrincet meglátva, első pillanatban érzé,
               hogy előtte nem közönséges ember áll. A férfiú öltözetében s magaviseletében nem vala
               semmi kitűnő. Mindazon tiszteletjelekből, miket a szokás alsóbb egyházférfiaktól
               elöljáróik irányában akkoridőben megkívánt, ő egyet sem mulaszta el; mélyen meghajtá
               magát, megcsókolá a bíbornok által elébe nyújtott kezet, s kézcsókolás után tisztelő
               távolságba vonulva hallgatott, míg érseke megszólítá; de ki az arcnak kifejezését
               látta, mellyel mindezt tevé, meggyőződhetett, hogy Lőrinc nem azon falusi papok
               sorába tartozik, kik Bakács korában szolgai alázatossággal hajoltak meg püspökeik
               előtt, s ezek által valódi szolgáknak tartattak, kény- s kedvök szerint bármi munkára
               alkalmaztatva, ha az a lelkipásztorsággal semmi összeköttetésben nem volna is.<hi
                  xml:id="_ednref36">[xxxvi]</hi>
            </p>
            <p>Lőrinc negyven s ötvenedik éve között állhatott. A mély redők, melyek a már
               kopaszulni kezdő homlokon s halvány arcán átvonultak, még idősebbnek mutaták őt, ha a
               sötét haj, a láng, mely szemeiben égett, s azon férfias erőnek kifejezése, mely egész
               valóját jellemzé, a nézőnek eszébe nem juttatják, hogy e redőket inkább munka s
               szenvedélyek, mint a kor vonta e férfi arcára. Termete magas s csontos volt,
               mozdulatai olyanok, minők inkább katonához, mint egyházi férfiúhoz illenének; komor
               arcain büszke öntudat kifejezése látszott. Bakács huzamosan, érdekkel nézé e férfiút,
               kinek egész magaviseletéből kilátszott, hogy az egyházi méltóság színe előtt arról,
               melyet neki a természet adott, meg nem feledkezik, s hogy a bíbornokot elöljárójának,
               de nem felsőbbjének ismeri el. Végre Bakács félbeszakasztá a csendet. - Titoknokomtól
               hallám - így szólt -, hogy velem dolgod van; add elő kívánságodat, s légy
               meggyőződve, hogy nem lehet kedvesebb kötelességem, mintha az oltár bármi csekély
               szolgájának hasznára lehetek.</p>
            <p>- Nem magam dolgában jövök - válaszolt amaz szárazon -, ily kicsiséggel nem fognám
               elrabolni eminenciád becses idejét. Nevem Mészáros Lőrinc, ceglédi plébános vagyok,
               és...</p>
            <p>- Tudom, fiam - mondá Bakács nyájasan -, szemem atyai megelégedéssel függ rajtad.
               Midőn a keresztes had kihirdetését parancsolám, náladnál buzgóbban senki sem járt el
               az úr szolgálatában; légy meggyőződve, hogy érdemeidről nem feledkeztem meg, s idővel
               meg is jutalmazandom.</p>
            <p>- A keresztes had az egyház parancsára hirdettetett ki - mondá Lőrinc komolyan -, ha
               e szent cél előmozdítására valamit tettem, csak meggyőződésemet követém, és szent
               kötelességet teljesíték: nem érdemlek s nem várok jutalmat senkitől.</p>
            <p>Bakács emelkedésének az vala egyik fő eszköze, hogy barátok szerzésére soha semmiféle
               alkalmat el nem mulasztott; büszke olyanok irányában, kiknél azon oknál fogva, mert
               hozzá érdekeik által voltak kötve, vagy mert őket változhatatlan ellenségeinek
               ismeré, kíméletre nem volt szüksége; mások a bíbornoknál nyájasabb s leereszkedőbb
               embert nehezen találhatának, s ritka eset volt, hogy midőn valakinek hajlandóságát
               megnyerni kívánta, az neki nem sikerült volna. A jelen esetben Lőrincnek komoly
               módja, mellyel a nyájas ajánlatra felelt, meggyőzé Bakácsot, hogy hasztalan fáradna,
               s azért, megváltoztatva hangulatát, szárazoncsak azt jegyzé meg, hogy mint legátus,
               az egyház fejének, a pápának képét ő viseli e hazában, s hogy parancsainak mindenki
               szintúgy engedelmeskedni tartozik, mintha őszentsége maga szólna; s ezzel a
               dolgozóasztal melletti székre ülve, felszólítá Lőrincet, hogy kívánságát adja
               elő.</p>
            <p>Lőrinc, kire a komoly méltóság, mellyel Bakács most szólt, látszólag éppoly kevéssé
               hatott, mint előbbi nyájassága, azzal kezdé beszédét, hogy ő nem a maga, de számos, a
               város körül összegyűlt keresztyének nevében jő, kik a pápai felszólítás következtében
               minden vagyonukat s éltöket feláldozni készek a szent kereszt dicsőségéért. - Máris
               többen vagyunk tízezernél - így szólt -, óráról órára szaporodik a sokaság, és senki
               sem gondoskodik szükségeinkről; ott tanyázunk a Rákoson, szabad ég alatt, sátorok,
               sőt a legszükségesebb életszerek nélkül.</p>
            <p>- Mondd társaidnak - válaszolt Bakács -, hogy mindezekről gondoskodni fogok.</p>
            <p>- Senki sem kételkedik eminenciád legjobb szándékán. A keresztes had eminenciád
               szorgalmazására hirdettetett ki. Ha az összegyűlt seregek szükségből ismét
               eloszlanának, a feleletteher - szóljunk nyíltan - az egész gyalázat eminenciád
               vállait terhelné. De mindamellett lehet-e eminenciádnak palotájából gondoskodni a
               Rákoson álló seregekről? Nekünk vezérre van szükségünk, uram! hadviselt derék
               vezérre, ki a nép bizodalmát bírja s pedig minél előbb. A tömeg között máris
               rendetlenség uralkodik; egyes rablások s erőszakoskodások történtek a város
               környékében; ha e sereg fej nélkül marad, hasonló esetek szaporodni fognak, s akkor
               ki állhat jót a következésekért? Az urak irigy szemmel nézik az egész vállalatot,
               nekik csak alkalom, csak ürügy kell; ez pedig, ha vezér nélkül maradunk, nem fog
               hiányozni, miután e szegény népet maga a szükség kényszeríti erőszakra; sfel fognak
               zúdulni, hogy a közcsend s bátorság a keresztesek által megzavartatott, s véres
               bosszút állanak mindazokon, kik nem az ő, hanem Isten parancsára fegyvert mertek
               fogni.</p>
            <p>Bakács terveihez igen jól illett, ha a keresztesek táborában az úri rend ellen
               bizalmatlanság létezik; azonban nem árulhatá el szándékait, s azért komolyan inté
               Lőrincet, hogy ily szándékot senkiről se tegyen föl. - Az urak nem tekintik
               kedvezőleg hadunkat, az bizonyos - így szólt -, azonban ily tervek, minőket nálok
               gyanítasz, bizonyosan nem jutottak senkinek eszébe. - Mi a seregeknek adandó vezér
               kinevezését illeti, egy véleményben vagyok veled, őfelsége e kinevezést kegyesen rám
               bízá, s biztosokká teheted küldőidet, hogy e tárgyban még holnap rendelkezni
               fogok.</p>
            <p>- Nekünk, kereszteseknek, úgy látszik, hogy vezérünkről rendelkezni, kizárólag sem a
               királyt, sem eminenciádat nem illeti, s hogy e részben Krisztus szabad bajnokainak
               szavát is meg kell hallgatni.</p>
            <p>Lőrinc e szavakat oly nyugodtan s elhatározottan mondá, hogy Bakács, bármennyire
               bámult is e követelés merészségén, mely a XVI. század arisztokratájának csaknem
               hihetetlennek látszhatott, szintén megtartá nyugalmát, s csak azt jegyzé meg: hogy a
               vezéreknek kinevezése mindég a királytól függ, s hogy őfelsége e jogát a jelen
               esetben rá bízta.</p>
            <p>- Az igaz lehet - válaszolt Lőrinc hidegen -, őfelsége a régi szokás szerint azt
               nevezheti ki vezérnek, ki neki tetszik, de a kereszteseket nem kényszerítés vezeté
               táborunkba, lelkesedésökben fogtak fegyvert, s szintén tőlük függ, hogy azt letegyék,
               mihelyt látják, hogy velök úgy bánnak, mint zsoldosokkal.</p>
            <p>- Hogyan? - mondá Bakács, s homloka összevonuló ráncain látni lehetett belső
               felindulását.</p>
            <p>- A zászlóhoz még nem esküdött senki - folytatá Lőrinc előbbi nyugodt hangján -, nem
               is fog esküdni, mielőtt a vezért, ki alatt állani fog, ismeri. Ki akadályozhatja az
               egész sereget, hogy miként szabadon jött, úgy szabadon kunyhóiba visszatérjen?</p>
            <p>- Úgy látszik, vannak módok, melyek által kötelességöket megszegő jobbágyokat e
               hazában kötelességök teljesítésére kényszeríthetünk.</p>
            <p>- Mondja eminenciád inkább - válaszolt Lőrinc keserűen -, vannak módok, melyek által
               jobbágyokat e hazában mindenre, mit jónak látnak, még isteni s emberi kötelességeik
               megsértésére is kényszeríthetni; de a jelen eset nem tartozik azok közé. Az urak nem
               akarják, hogy jobbágyaik a keresztes hadban részt vegyenek, magáról eminenciádról azt
               beszélik, hogy saját jobbágyait tisztei által visszatartóztatja, nehogy tágas
               birtokai mívelő kezek nélkül maradjanak. Már ha igaz is, hogy minden úr saját
               jobbágya fölött korlátlan hatalmat gyakorol, s őt és családját kénye szerint
               kínozhatja: hiszi-e eminenciád azt, hogy a földesurak azok iránt, kik a keresztes
               tábort odahagyva, ekéikhez térnek, kegyetlenkedni fognak? hogy őket zászlóikhoz
               erőszakkal visszakergetik, s csak azért, hogy Bakács bíbornoknak ezerekből álló
               különös serege legyen, melyet szükség esetében nemcsak a hit, hanem saját ellenségei
               ellen is használhat?</p>
            <p>A gúnyoló hangtól, melyen e végszavak mondattak, s melyhez alattvalóitól nem volt
               szokva, a büszke bíbornoknak felforrt vére, de érzé, hogy oly emberrel van dolga, ki
               rejtett szándékait helyesen gyanítja, s ismét erőt vett magán, a lehetőségig
               nyugodtan csak azt kérdé: miként egyeztethetné meg akár ő, akár másvalaki a
               keresztesek közül, meggyőződésével, ha a szent cél, melynek kivívására fegyvert
               fogtak, makacsságuk miatt meghiúsulna?</p>
            <p>- Mi bennünket ily határozatra bírna, az nem volna makacsság - válaszolt a másik
               melegebben -, mi nem földi jutalomért s dicsőségért, de vallásos buzgóságból fogtunk
               fegyvert. Egyetlen célunk, hogy a keresztnek az izlám fölött győzelmet vívjunk ki, ha
               ezt veszélyeztetve látjuk, ha oly vezért állítanak fölünkbe, kihez bizalmunk nincs:
               visszatérünk, a paraszt kunyhójához, a szerzetes zárdájába, én szerény papi lakomba,
               s szántunk, imádkozunk, prédikálunk, míg Isten jobb időket ad. Ily viszonyok között
               vallásunk dicsőítésére nem tehetünk semmit.</p>
            <p>- S oly kevés bizalmatok van a királyhoz s hozzám, hogy tőlünk nem vártok oly vezért,
               ki seregeiteket győzelemhez tudná vezetni? - kérdé Bakács komolyan.</p>
            <p>- Keresztyének bizodalma Istenben van - felelt Lőrinc -, s mi jól tudjuk, hogy
               eminenciádnak s a királynak hatalma csak annyira terjed, mennyire azt az ország
               nagyjai engedik.</p>
            <p>Bakács homloka ismét ráncokba vonult. Lőrinc folytatá: - A király jó, azt halljuk
               legalább, s kik körében élnek, úgy látszik, tapasztalják, de mit használ az a
               népnek?! A nemesség jogai törvények által biztosítvák, mikre a király esküt tesz, a
               nép jogairól a törvény nem szól. Mit ér az nekünk, ha Ulászló, esküjét megtartva, a
               törvényt nem sérti? A számtalan zsarnokot, kik erős váraikból jobbágyaikon
               kegyetlenkednek, csak a király hatalma zabolázhatná, s e hatalom nem létezik. - Ne
               mondjon ellent szavaimnak eminenciád - szólt majdnem szenvedélyesen Lőrinc, kinek
               szavai beszéd közben mindég melegebbekké váltak, midőn észrevevé, hogy Bakács szavába
               akar vágni -, ne mondjon ellent szavaimnak! Örök szégyenbélyeget süt magára sa
               királyra, ha bevallaná, hogy e szörnyűségeknek, melyek e hazában történnek,
               megakadályoztatása hatalmukban állott, s hogy e hatalommal nem akartak élni.</p>
            <p>Bakács megütődve hallgatott. Lőrinc folytatá: - A királynak nincs hatalma;
               eminenciádé csak ildomosságban fekszik, s az a vad erők ellenében, minőket korunkban
               látunk, nem mindég elég. A valóságos erő a Zápolyák, Bebekek, Drágfiak s azon száz
               zsarnok kezében fekszik, kiknek neveiket bár el ne feledné a jövő, hogy unokáink
               hatodíziglen elátkozhassák elnyomóinkat. S ezek vajon kit fognak a király által
               vezérünknek kineveztetni? Nemde egyet magok közül? Nemde azon nagynevű hóhérok
               egyikét?! s mi ily vezér alatt küzdjünk?!</p>
            <p>A bíbornokra e szavak különös hatással voltak. Örömmel látá, hogy a keresztesek a
               vele ellenkezésben levő arisztokráciához nem ragaszkodnak; de a lángoló gyűlölség,
               mely Lőrinc szavaiban felszólalt, meglepő, ijesztő vala előtte. - Csalatkozol - így
               szólt nyugtatólag -, ha minden főúrról így szólsz; vannak közöttök is a népnek meleg
               barátai.</p>
            <p>- Ismerjük e barátságot - esett szavába Lőrinc keserűen -, annyira ismerjük, hogy e
               jobbágyok között, kik az egyház szavára ezerenként összegyűltek, egy sem marad
               táborában, ha vezérünknek főúr, bárki a főurak közül, neveztetik ki.</p>
            <p>- De miért nem? - kérdé Bakács bámulva. - Honnan ily rögtön e gyűlölség?</p>
            <p>- S ezt tőlem azon férfiú kérdi, ki nem úri palotában, hanem parasztház szalmafödele
               alatt született? - mondá Lőrinc keserűen - ki a népet saját szüleiben látta
               szenvedni? Eminenciád talán elfeledte gyermekségét? vagy ha néha e korára
               visszatekint, ha álmaiban ismét az erdődi jobbágylakban képzeli magát, melyből a
               Drágfiak az egész családot, ha nekik úgy tetszik, elűzhették volna, s a szolgaságon
               kívül nem vala biztos semmi: eminenciád fölébredve, nem borzad-e el? s mégis másoknak
               édes visszatekinteni gyermekéveikre! uraktól hallám, hogy boldogítóbb érzés nem
               létezik; s eminenciád kérdi, honnan e gyűlölség az úri rend ellen?</p>
            <p>Bakács, mint mindazon emberek, kik alacsony helyről magasabbra emelkedtek, nem
               szívesen hallá, ha eredetére emlékeztették. Bármi természetelleninek látszassék, hogy
               valaki szégyennek tartsa, ha mindent saját érdemének s fáradságának köszönhet: ez
               előítélet azon korban, melyről szólunk, szintúgy létezett, mint napjainkban; s ha a
               mi nagy Mátyásunk sem volt tőle ment, s ha magátudvari történetírója, Bonfin által
               nagy római patríciuscsaládokkal, a Valeriusokkal, Corvinusokkal kötteté össze: nem
               fogjuk különösnek találni, hogy a hiú bíbornok is szívesebben valamely horvátországi
               Erdődi család ivadékának hirdetteté magát,
               azonban sokkal ildomosabb vala, semhogy, eredete köztudomású lévén, azt maga
               híresztelje, s azért lesütött szemekkel hallgatott, míg Lőrinc mindég több-több
               szenvedéllyel folytatá:</p>
            <p>- Honnan e gyűlölség? A ház, melyet a jobbágy épít, nem az övé, ura elkergetheti
               lakából, s ő földönfutóvá lesz; a mező, melyet homloka izzadságával felszántott s
               bevetett, nem neki termi gyümölcseit; gyermekei nem az ő örömére nőnek fel; ha a
               kegyes ég leányainak szépséget ad, remegnie kell, nehogy buja földesura rimájának
               fogadja gyermekét; ha fiai bátrak s erősek, el fognak ragadtatni apai keblétől, hogy
               mint csatlósok s huszárok a büszke báró udvarának fényét neveljék s csatáiban
               vérezzenek. Övé semmi a világon, számára nincs biztosság! Ha reményeit arra
               szorítaná, hogy faluja temetőjében majdan eldődei között fog pihenni: ő még erre sem
               számolhat, urának ellenségei eljőnek, s őt családjával és szomszédaival elhajtják
               marhaként, hogy mérföldekre ősi lakától, más úrnak földjét mívelje. Ha ilyenkor
               ellent nem áll, s ha előbbi urának birtokába visszakerül, nincs kegyetlenség, melyet
               a szökevény jobbágyon el ne követnének; ha ellentáll s küzdés között agyonüttetik:
               ura huszonöt forint készpénzt kap, melyet néha kegyességéből a hátrahagyott családnak
               ajándékoz, hogy az elveszett apa vagy fiú helyett a gazdaság folytatására egypár
               lovat vagy tinót vehessen magának. Tőle még a vallás vigasztalása is megtagadtatott;
               papjának, kinél azt kereshetné, a patrónus gyermekeket, tudatlanokat,
               erkölcstelenségök által közmegvetésben állókat nevez ki; sok helyt a lelkipásztorság
               a gazdasági tisztséggel köttetik össze, hogy a jobbágy még Isten oltárához se
               tekinthessen föl anélkül, hogy zsarnokával ne találkozzék szeme.<hi
                  xml:id="_ednref38">[xxxviii]</hi> S eminenciád kérdi: honnan e gyűlölség?</p>
            <p>- Ha mindez történik - mondá Bakács nem minden zavar nélkül, mert érzé e panaszok
               igazságát ‑, törvény ellen történik, s a király erről semmit sem tud.</p>
            <p>- A törvényben nem áll semmi ezekről, azt elhiszem - folytatá az előbbi még
               keserűbben. - Ki is volna elég szemtelen, hogy az állapotot, melyben a magyar paraszt
               él, fölírni merészelné? de törvényét a szegény nem a papirosban, melyet
               országgyűlésről országgyűlésre összefirkálnak, hanem az emberekben látja, kikre a
               végrehajtást bízták. S azok nem zsarnokai-e? A király minderről semmit sem tud!
               Istenem! de ha az országban körülutazva, tulajdon szemével nem látja a nyomort,
               miképp jusson az másképp tudomására? Panaszkodjunk-e? s elfeledé eminenciád, mit
               Báthori, az erdélyi vajda a székelyeknek üzentetett: hogy ki a királynál panaszkodni
               akar, az két fejet szerezzen magának, hogy midőn Budáról visszatérte után egyet
               veszít, még egyet megtarthasson. S nem hiszi-e
               eminenciád, hogy mit az erdélyi vajda alattvalóinak ígért, azt hasonló esetben száz
               úr jobbágyain végrehajtatná?</p>
            <p>- A jobbágyok benned meleg pártfogóra találtak - mondá Bakács, ki Lőrinc kérdéseire
               másképp nem tudott felelni.</p>
            <p>- Jobbágy fia vagyok magam is - szólt emez -, s nem emelkedtem annyira, hogy
               ifjúságom első benyomásairól megfeledkezzem. Aztán jobbágyok között élek. Mint
               papnak, hivatásom az, hogy híveimet vigasztaljam; s miként tehetném ezt, ha velök nem
               érezném fájdalmaikat?! Mit eminenciád tőlem hall, az ezereknek érzeménye. A jobbágy
               rég nem mer szólni, de érzi állását, s nincs oly földi erő, mely őt arra bírja, hogy
               a keresztes hadban részt vegyen, ha zsarnokainak egyikét látja mint vezérét.</p>
            <p>- De lehet-e mást vezérnek kinevezni, mint olyast, ki a hadviselésben járatos? -
               kérdé Bakács.</p>
            <p>- És csak az urak között találhatni ilyeket? Mi volt Országh? s a gyermekből, kit
               Zsigmond király más parasztfiúkkal a mezőn játszva talált, nem lett-e híres hadvezér,
               kincstartó, nádor? s Kinizsi, a molnárlegény kevésbé jól küzdött-e, mert ifjú korában
               kezével malomkereket faragott? s a büszke Báthori István, midőn a Kenyérmezőn magát a
               törököktől körülfogva látta, panaszkodott-e azon dandárok ellen, melyeket a
               molnárlegény vezetett segítségére? panaszkodott-e, hogy oly ember által mentetett
               meg, kinek ősei nem valának országnagyok? És a Zápolyák! Borbála lengyel koronát
               visel, János a magyar után terjeszti ki merész kezét; s egyebek-e ők szerencsés
               bajnokoknál? A hegypatak, melynek vizét vészek zápora megdagasztotta, most
               nagyszerűen vonul el előttünk, pillanatról pillanatra szélesebbre terjedve, maholnap
               az egész hazát el fogja borítani árjaival; de nem fekszik-e eredete közel hozzánk?
               nem ismerjük-e a gyenge forrást valamennyien, honnan ez óriási hatalom kezdetét vevé?
               Maga a nagy Hunyadi János, egy oláh leány gyermeke, később, miután erénye kitűnt,
               illendőbbnek látszott, ha egy király törvénytelen szerelmének, mint ha a nép
               gyermekének neveztetik, s hízelgők a nagy férfi dicsőségét gondolák nevelni, midőn
               anyja gyalázatát hirdeték, de csak önérdemei által
               emelkedett ő is. Annak, ki emelkedni akart, legjobb támasza e hazában mindég a kard
               vala, s mi százszor történt, miért ne történnék most is? Mi ily vezért kívánunk.
               Dózsa nevét dicsőítve hangoztatják e hazában; ő életét harcok között tölté, ő
               öntetteinek gyermeke, s elnyomóinkkal semmi rokonságban nem áll, nevezze ki
               eminenciád őt vezérünknek!</p>
            <p>- Magam is gondoltam rá - válaszolt Bakács -, nekem a székely vitéz ellen semmi
               kifogásom nincs, de ha e részben a keresztesek kívánatát teljesítem: mit fognak
               mondani elleneim?</p>
            <p>- Ha oly magasan állanék, mint eminenciád - mondá Lőrinc -, soha nem kérdeném: mit
               fognak mondani elleneim? csak az fontos: mit fognak tenni? s ha a keresztes had oly
               vezér kezére adatik, ki csak eminenciádtól függ: biztos lehet, hogy ellenei nem
               fognak tenni semmit, mert semmit sem fognak tehetni. Büszke országnagyaink között nem
               találkozott, ki a keresztes had vezetését magára vállalná. Ők lealázva gondolnák
               magokat, ha a győzelmet, mellyel a hazát megmenték, parasztoknak kellene köszönniök;
               s a jelen pillanatban egészen eminenciádtól függ, kire bízza a keresztnek vezérletét.
               Ma még az egész ügy eminenciád kezében van; ha késik, talán már holnap másképp lesz.
               A Rákoson nagyobb szám gyűlt össze, mint előre gondolható volt. Az urak gyanítani
               kezdik a hatalmat, mely annak kezébe adatik, ki eseregekkel rendelkezik; holnap talán
               a nádor Somot, Báthorit vagy más valakit fog vezérnek ajánlani; talán Zápolya barátai
               is föllépnek a követeléssel, hogy az egész had János vajdára bízassék - s fogja-e
               akkor Bakács bíbornok ezt minden hatalmával ellenezhetni? A fegyvert fogható nemesség
               nagyobb része Zápolya pártján áll; mit várhatunk, ha a keresztes had is reá bízatik,
               vagy, mi még valószínűbb, ha, meghallván, hogy oly vezér neveztetett ki, kihez
               bizodalma nincs, ismét eloszlott? E keresztes hadak nemcsak a törökök ellen, hanem
               Zápolya nagyravágyásának fékezésére is hasznos szolgálatokat tehettek volna,
               de...</p>
            <p>- Mindég úgy beszélsz - szakítá félbe Bakács a szólót -, mintha a keresztes had
               kihirdetésénél nem tudom mi más mellékes céljaim lettek volna; pedig, lelkemre
               mondom! - itt szeme Lőrinc átható tekintetével találkozván, a bíbornok megzavarodott
               - a főcél a török terjeszkedő hatalmának fékezése vala. Ha azonban gondolataim
               csakugyan máshova is terjeszkedtek volna - veté utána rövid gondolkozás után -, ki
               kezeskedik nekem Dózsa hűségéről?</p>
            <p>- Helyzete! A jó, mit eminenciádnak köszön, s ha kell, én magam - válaszolt Lőrinc
               nyugodtan.</p>
            <p>A bíbornok mély gondolatokba merült. Hogy akeresztes had kihirdetésénél egyedüli
               célja nem a törökök legyőzése vala, az nem szenved kétséget. A függés, melyben a
               királyi hatalom Ulászló korában a magas arisztokrácia által tartatott, leginkább
               annak vala tulajdonítható, hogy Mátyás fekete-seregének feloszlatása óta az ország
               fegyveres ereje csak az országnagyok s megyék bandériumaiban állott; s ha Bakács a
               kereszt hirdetése által az országnagyoktól független sereget akart előteremteni: ez
               összes politikájával, mely a királyi hatalom növelését tűzte ki célul, összhangzik;
               azonban Bakács szűkebb korlátok közé szorítani, nem megrontani akarta a főbb
               nemességet; s midőn Lőrinc szavai által, melyekben a nép egész gyűlölsége
               mutatkozott, a veszélyekre emlékeztetett, melyek e politikából a hazára s főként az
               összes főbb nemességre, melyhez most a bíbornok rokonai is tartoztak, háromolhatnék:
               szívét aggodalom tölté el. Sebesen átgondolá egész állását. A helyzetnek
               megváltoztatása, melyet ő maga idézett elő, nem tőle függött többé; bármi
               veszélyesnek ismeré az utat, nem lehetvén visszalépnie, előbbre kelle haladnia, s
               erre határozá magát. - Menj Dózsához azonnal - mondá, midőn székéről fölkelt -, s
               vezesd őt hozzámholnap jókor reggel. Mielőtt efontos ügyben valamit határozok,
               szólnom kell vele.</p>
            <p>Lőrinc mélyen meghajtá magát, s ismét megcsókolva a bíbornok kezét, az ajtó felé
               vonult.</p>
            <p>- Mondd Dózsának, hogy hajnalban jöjjön - folytatá Bakács, midőn a távozót pár
               lépésnyire követé -, a király hatkor templomba megy; ha ez ügyben valamit tenni
               kívánunk, szükség, hogy mindjárt mise után szóljak vele.</p>
            <p>- Eminenciád számíthat pontosságomra - mondá Lőrinc, s még egyszer meghajtva magát,
               az ajtó megett eltűnt. Bakács ismét székébe ereszkedett. - Hát azon büszke
               nemességet, mely a királyt megveti, a hazát zsákmánynak tekinti, mely engem
               születésem miatt annyiszor megvetett, a végzet végre kezembe adta. Porig alázhatom,
               eltiporhatom, ha úgy tetszik. Mit Franciaországban XI. Lajos tett, mi Mátyásnak nem
               sikerült: azt én vihetem véghez. - A bíbornok halvány arcán e gondolatoknál pirosság
               futott át. - De - szólt ismét rövid gondolkozás után, felsóhajtva - ha ezt
               véghezvittem, fogok-e bírni saját eszközeimmel? - S fejét kezére támasztva, mély
               gondolatokba mélyedett.
            </p>
            
         </div>
         <div type="chapter">
            <head>6</head>
            <p>Azon három hét, mely történetünk kezdetétől május 13-ig elfolyt, telve volt
               mozgalommal. Ulászló választása óta, midőn négy koronakövetelő pártolói, a fortély s
               erőszak minden eszközeit felhasználva, egymással szembeszálltak, míg végre a küzdelmi
               díj, a királyi hatalom, szétroncsolt darabokban éppen a legérdemetlenebb kezében
               maradt: talán soha ennyi nyugtalanság fővárosainkban nem vala észrevehető. Az ország
               különböző részeiből a fővárosba s innen az egyes megyékbe hírnökök érkeztek s
               küldettek; naponként egy, néha két tanácsülés tartatott, melynek egyedüli eredménye a
               tanácsnokok nagyobb, kölcsönös elkeseredése vala; a pesti oldalon, hol a keresztesek
               tábora állott, mindég nagyobb tömegek sereglének egybe, s a pórhadak vad zaja csendes
               éjszakákon távol mennydörgésként hangzott át a Dunán. Minden rendkívüli történetek
               közeledésére látszék mutatni, s a békés, főképp a gazdagabb polgárok aggodalomtelt
               képekkel jártak körül az utcákon. - Hol a kormány működése zajjal történik: ott a
               közállomány beteg. Mint más gépeknél, úgy a kormányi gépnél is a belső megromlásnak
               egyik legbiztosabb jele: ha az egyes kerekek csörgése meghallatszik, s ha az, minek
               feladata, hogy az egészet mozgásban tartsa, maga ingadozni kezd; s helyesen sejdíték
               az ország lakói, hogy a nyugtalan tevékenység, mely a kormányzók között e napokban
               észrevehető volt, a hazára nézveveszélyeket jósol. Miben fognak tulajdonképpen e
               veszélyek állani, arról azonban mindenki másképp gondolkozott. A budai polgárok
               között a németek attól féltek, hogy a nagyrészt magyarokból álló paraszttömeg a
               városban lakó németek kiűzésére fordíttathatik; a magyarok nem kevésbé remegtek
               vagyonukért, s pénzöket s becsesebb áruikat szintén pincékben s kertekben rejték el;
               Bakács attól tartott, hogy a már negyvenezer fegyveresre menő keresztesek Zápolya
               által nyerethetnek meg; a nádor attól, hogy e hadakat a bíbornok a főbb nemesség
               elnyomására fogja használni; Ulászló attól, hogy e tömeg s a főurak szolgái között
               összeütközések történnek; s maga e tömeg remegés közt tölté napjait, félve szüntelen,
               hogy táborában az urak által megtámadtatik, s erőszakkal elhagyott telkeihez vissza
               fog vezettetni. Mi később történt, annyira nem látszott valószínűnek, hogy Telegdi
               Kasszandraként, csaknem őrültnek tartaték, midőn a veszélynek ezen nemét hozá szóba.
               Ki lavinát sohasem látott, s annak hatalmát nem ismeri, ha leírni hallja, mint szakad
               le s mint zuhan le a hegyről egy darab hó, mindég nagyobb tömegeket ragadva magával a
               völgybe: nem fog megijedni a leírástól, nem is jut eszébe, hogy az, mit lehelete
               alatt annyiszor elolvadni látott, örök sírba temetheti őt; csaknem ily helyzetben
               volt nemességünk - inkább megveté jobbágyait, hogysem a lázadást lehetségesnek vagy
               félelmesnek gondolná.</p>
            <p>De nem írom a magyar közállomány történeteit. A magyar arisztokráciának, mint a római
               imperátoroknak, Isten talán megadja majdan Tacitusát; ennek tiszte leend, az ország
               közdolgairól szólva, méltó ecsettel festeni a kort s azon férfiakat, kiknek vétkeiért
               a magyar a független nemzetek sorából kitöröltetett. Én egyesek történeteit rajzolom;
               s Bakács, Zápolya, a király s mindazon büszke zászlósok, kik nagyravágyó aljasság s
               aljas nagyravágyás által e hazát megronták, itt csak annyiban foghatnak helyet,
               mennyiben személyeim sorsára befolyással voltak. Csak röviden fogom ennélfogva
               említeni azokat, mik az utolsó fejezetben elmondottak óta e három hét alatt
               történtek.</p>
            <p>Tudjuk, hogy a keresztes had vezérének csakugyan Dózsa neveztetett ki. Telegdi s a
               nádor elkövettek mindent, hogy ezt akadályoztassák; az első minden kigondolható
               okokkal, az utóbbi szokott szenvedélyességével, a királynak Ártándit ajánlva e
               hivatalra; de hasztalan. A bíbornok sajnálkozását jelenté ki, hogy Ártándi nem
               ajánlkozott előbb; most azonban, miután e tisztet, a pápa őszentségétől nyert teljes
               hatalma szerint, Dózsának ígérte, szavát többé vissza nem veheti. S a király e
               pillanatban sokkal inkább függött mindenható tanácsnokától, hogysem fejedelmi
               hatalmával ellene föllépni akarna, főképp miután az ügyes bíbornok Dózsa választását
               a király előtt a lehető legkedvezőbb színben tünteté föl. Ártándi vezérségét, ki
               mindég az elégedetlenekhez tartozott, Ulászló előtt veszélyesnek festeni nem vala
               nehéz; még több hatással bírt azon ok, hogy miután Dózsa kinevezése a keresztes
               táborban már tudva van, s általános örömmel fogadtatott: könnyen történhetnék, ha
               most Dózsa helye Ártándinak adatnék át, hogy a keresztesek új vezéröket nem akarnák
               elismerni, mi talán vérontáshoz s a királyi tekintély új csorbításához vezetne. A
               király tehát helybenhagyá a bíbornok választását, s Dózsa, Szent György havának
               30-án, Zsigmond templomában ünnepélyesen vezérnek kiáltatott ki; a fölszentelt
               zászló, melyet Bakács Rómából e célra magával hozott, kezébe adatott; s miután a
               székely vitéz s azon előkelőbbek mentéire, kik, mint Szaleresi, a keresztet a
               bíbornok kezeiből ugyanakkor fogadták el, Bakács szabója, Ollósi, az oltár előtt
               veres kereszteket varrott: a jelenlevő roppant tömeg örömrivalgásai mindenkit
               meggyőzének, hogy az magától e vezért elragadtatni nem engedi.</p>
            <p>Hogy azok között, kik magukat a keresztes hadra kötelezték, többeket nem vallásos
               buzgalom lelkesített, nem szenved kétséget. Szaleresi Ambrus például sohasem tökélé
               el magát e lépésre, ha a bíbornok által arra barátságosan föl nem szólíttatik, s ha e
               megtiszteltetés a hiú férfinál nem győzé el ildomosságát; s így másokat is részint
               dicsvágy, részint gazdag prédának reménye vagy csak a kívánat vezetett táborba, hogy
               földesuraik zsarnokságától bármi módon meneküljenek. Azonban Dózsa seregei napról
               napra növekedtek. Pestnél negyvenezren túl, majdnem éppannyi gyűlt össze Nagyvárad és
               Eger mellett; s e vándorlási szeszély, mely a népet megragadta, annyira ment, hogy a
               földesurak sok helyen csakugyan földjeik parlagon hagyásától féltek.</p>
            <p>Minden arisztokráciának gyenge oldala: anyagi érdekeihez ragaszkodásában fekszik. A
               nép, fokonként elvesztve befolyását, polgári jogaitól könnyen megfosztatja magát, s
               többnyire morgás nélkül tűri lealázását, melynek, úgy látszik, a természet nem
               szabott elébe határokat; de ha a felsőbb osztályok, miután a népet jogaitól
               megfoszták, azt anyagi nélkülözésekre kényszerítik: akkor a nyomor, e nagy lázító,
               felzúdul ellenök, s az elnyomás láncaival többnyire kettészakítja a törvény
               kötelékeit is. Az Ulászló alatt kitört lázadásnak hasonló okokban kereshetjük
               kútforrását. Hazánkban e korszak alatt minden föld kizárólag jobbágyok által
               munkáltatott, s így a nemesség nem nézheté közönyösen, ha jobbágyai, kiknek
               munkájától jövedelmeinek nagy része függött, sok helyt csak asszonyokat, erőtlen
               aggokat s gyermekeket hagyva falujukban, mindég nagyobb számmal álltak a keresztes
               zászlókhoz. A nemességnek el kelle mindent követnie, hogy munkásait
               visszatartóztassa; s hogy oly országban, hol a jobbágy sorsát a törvény alig
               biztosítá, hol a trónon a leggyávább fejedelem ült, s az egyházi rend többnyire e
               zsarolásokban maga is részt vett, s hol ennélfogva
               az egyest sem királyi hatalom, sem vallás nem fékezheté - hogy itt az urak e cél
               elérésére az eszközök megválasztásában gyöngédek nem voltak: a dolgok természetéből
               folyt. - Az elköltöző parasztok sok helyen erőszakkal vezettettek vissza falvaikba;
               hol ez nem sikerült, közhírré tétetett, hogy amely jobbágy engedelem nélkül útnak
               indul, vagy felszólítva vissza nem tér, annak családja fog büntettetni: s hogy az
               embertelen fenyítés sikertelen ne maradjon, egyes urak által nők, aggok és gyermekek
               kínoztattak a legkegyetlenebb módokon. Az ország állapotát mi, e nyugalmas kor
               gyermekei, alig képzelhetjük magunknak. Az utakon fegyveres parasztcsoportok vonultak
               Pest, Nagyvárad vagy Eger felé, néha a fegyvereseket egész családjuk követik; s a
               kaszás és dorongos tömeget, mely saját papja vagy valamely szerzetes vezérlete alatt
               ájtatos énekek közt tovább halad, nők, aggok s gyermekek csoportjai kíséri. Más
               helyeken számos jobbágycsaládok, a keresztességben részt nem vehetve, erdőkbe vagy
               sűrű nádasok közé vonultak, s így kerülék ki zsarnokaik hatalmát; míg az urak,
               csatlósok s huszárok kíséretében, eltávozott munkásaik után sietnek, s ezeket utol
               nem érhetvén, idegen parasztokat, kikkel éppen találkoznak, kényszerítnek elhagyott
               telkeik mívelésére. Mintha a magyar új vándorláshoz készülne: az egész népesség
               fegyvert fogott, s mozgásban van; sok falu üresen áll, s nyájak és ménesek, elhagyva
               pásztoraiktól, természetes szabadságukban száguldanak körül a mezőn.<hi
                  xml:id="_ednref43">[xliii]</hi>
            </p>
            <p>Magyarország még nem ismert nehezebb napokat soha; a közállományt nagyobb veszélyek
               nem környezék; de az egyesnek szerencséje nem függ mindég a közállományétól. Valamint
               a fecske sokszor romok közé rakja fészkét, s a minden percben leomlással fenyegető
               fal mellett nyugodtan fölneveli kisdedeit, valamint Vezúv alján rózsák virulnak, s
               szőlők érnek, míg a hegy csúcsa olvadott ércet s köveket hány: úgy az egyes nyugodt,
               megelégedett, sőt boldog lehet a közállomány legnagyobb szenvedései között. A fal
               ledőlhet, s a fészket szétzúzhatja - a láva arra veszi talán folyását, hol a rózsa s
               venyige áll, s akkor virág s gyümölcs hamuvá ég; de míg ez nem történt: addig madár,
               rózsa s venyige, nem sejtve a veszélyt, nyugodtan fejlődnek saját módjuk szerint - s
               így az egyes ember békében élvezheti kis szerencséjét, bármi vészek környezik a
               hazát, melyben él; - s Telegdi házában,hová olvasóimmal visszatérek, e veszély
               napjaiban oly megelégedve találunk mindent, mintha a nemzet egén felleg nem
               tornyosulna, s a jövő új örömöknél egyebet nem hozhatna.</p>
            <p>Miután az öreg Ártándi, újra megutálva Budát s azokat, kik ott kormányoztak, Vitussal
               rég ősi várába tért, Telegdi pedig az ország alsóbb részébe utazott, hogy az
               indítandó török háborúra minden szükséges készületeket megtegyen: Frusina Bebek
               Katalinnal apja kerti lakába vonult, s nem zavará semmi belső megelégedését. A tavasz
               elárasztá minden bájait a vidéken, s előbb nem ismert érzeményei minden tárgyat,
               melyet maga körül látott, még szebb színekben tüntettek fel a hölgy lelke előtt.
               Frusina sohasem érezte magát boldogabbnak. Élte azon korában, hol lelkünk még egészen
               a jelen pillanat benyomásainak engedi magát által, körülvéve olyanoktól, kiknek
               szeretetéről nem kételkedhetett; egy derült tavaszi nap, melynek tiszta egén soha
               felleg nem vonult át, volt eddig is élete, s mégis úgy látszott neki, mintha csak
               most örülne először igazán. Hányszor szakított virágot e kertben; a nagy hárs alatt,
               hol egykor dajkájának felvigyázata alatt egész napokig eljátszott, hány koszorút font
               életében! De neki úgy rémlett, mintha e virágok színei soha ily szépek, illatuk soha
               ily édes nem lett volna; mintha csak most tanulna valóban szép koszorúkat fonni. A
               nap pirosabban kelt, s szebben alkonyodott; a Duna, melynek folyását szemeivel
               követé, fényesebben haladt zöld partjai között, mint eddig; s a hold szelídebb fényt,
               a csillagok ragyogóbb sugarakat terjesztenek e megszebbült világra, hol a
               csalogánynak éneke s a susogás, mely az esti széltől ingatott levelek közt
               hallatszott, mintegy ismert nyelven szóltak a hölgyhöz, ki e hangokra most szívét
               dobogni érezé. Mindez rögtön, mintegy varázs által történt, s e boldogságnak okát
               csak Frusina maga nem tudta megmagyarázni magának - kik őt környezék, rég sejdíték
               már szívének titkait.</p>
            <p>Bebek Katalin ugyan saját részéről sem mondott le minden követelésekről; mióta
               azonban hódolói száma megkevesedett, más, vele egykorú hajadonok módjára - kik ebben
               vagyonukat vesztett játékosokhoz hasonlítanak - a jószívű nénike legnagyobb
               boldogságát abban találá, ha más fiatalabb hölgyeket tanácsaival segíthete. Szívbeli
               viszonyok magyarázatának s taglalásának szentelé életét, s e részben kortársai között
               nálánál alig vala tudósabb egyéniség. Frusina ébredő hajlandósága nem kerülheté el
               ily felvigyázónak figyelmét. Ártándi Pál azon fiatalemberek közé tartozott, kik ily
               viszonyok között rendesen a valónál többet vesznek észre, kevesebbet nem. Orbán, a
               szerelemféltés finom tapintatával, e titkot, melynek tudása szívét kínokkal tölté,
               mindkettőnél talán még előbb sejdíté. - S így, midőn e hazát mindenünnen veszély
               fenyegeté, s kik azt kormányozák, aggódva tekintének a jövő elébe: Telegdi kerti
               lakában nyájas szerelem ütötte fel tanyáját, s annyi gonddal és örömmel tölté el
               lakóit, hogy másra ügyelni idejök sem maradt.</p>
            <p>Orbán, kit ura elutaztakor Budán hagyott, véghetetlenül boldogtalannak érzé magát e
               napokban. Semmi sem szomorítóbb, mint ha egy magában nemes lélek szerencsétlenség
               által irigységre kényszeríttetik - s ez vala az ő helyzete. Orbán irigylé Ártándi
               boldogságát, s a gyűlölség, melyet szerencsés vetélytársa iránt érzett, kettős kínnal
               tölté szívét, minthogy Ártándi vele a legnagyobb barátsággal bánván, haragja
               kitörésére nem adott alkalmat; s noha belsőképp meg volt győződve, hogy Pál Frusina
               szerelmét nem érdemli, ennek bebizonyítására semmi eszközzel nem bírt; s mégis
               Orbánnak igaza vala. Szerelmet csak valódi szerelem érdemel, s Ártándi nem tartozott
               azok közé, kik bárkit igazán szeretni tudnának.</p>
            <p>Ártándi hiú volt, s minden hibák között nincs egy is, mely a szívet szerelemre
               annyira képtelenné tenné, mint éppen ez. Hiú ember inkább foglalatoskodik sokaknak
               ítéletével, semhogy magát egészen egy lénynek szentelné. Ki élte örömeit s minden más
               szenvedélyeit fénynek áldozza fel: mért ne áldozná fel e bálványának szerelmét is? -
               Pál szerette Frusinát, legalább ő maga meg vala győződve, hogy szereti; de ha ezen
               érzemény indokait vizsgálnók, meggyőződnénk, hogy benne Frusina személyének vajmi
               csekély része van. Frusina az ország legszebb hölgyeinek vala egyike, aztán a tárnok
               leánya, s a Telegdiek s Bebekek által, kikhez anyja tartozott, a legfőbb családokkal
               rokonságban; testvérei: egyik somlai Báthori Istvánhoz, a másik szentmiklósi Bánfihoz
               mentek férjhez; ki ne irigyeltetnék, ha e hölgy birtokába juthat?! s Pál tudta, hogy
               azon esetre, ha Frusina szerelmét megnyerheti, ezen szerencséjének semmi sem áll
               útjában. Telegdi, mint Pál apjának többször mondá, nem fogja ellenezni e házasságot;
               s nem nyílnak-e meg általa Pál előtt a legfőbb hivatalok útjai? Csak három hetet
               töltött Budán, de ez idő elég vala, hogy átlássa, miszerint ő, a vagyonos, de
               egyszerű nemesnek fia, csak ily összeköttetés által emelkedhetik az ország főbb
               méltóságaira? s nem fog-e akkor hazájáért többet tehetni? nem fog-e tőle függni, hogy
               e méltóságok dicsősége útjává váljanak?</p>
            <p>Pál e gondolatokat erőszakkal űzé el magától, el akará hitetni önmagával, hogy
               szerelme minden mellékes indokoktól tiszta - hisz főképp fiatalabb korunkban épp
               annyi szorgalommal ámítjuk minmagunkat, mint később másokat - de hogy érzeményei e
               kútforrásból folytak, legvilágosabban az bizonyítja, hogy ugyanakkor Szaleresi
               Klárival véletlenül megkezdett kalandjával nem akart felhagyni.</p>
            <p>Sohasem kedvezett a sors hiú embernek inkább, mint midőn Ártándi Pált e kalandra
               vezeté. A hír nem annyira tetteinktől, mint azon körülményektől függ, melyek között
               valamit tevénk; s ezek a jelen esetben mind Pál dicsőségét nevelék. A polgárok,
               kiknek Szaleresi veszélyét, mint közönségesen történni szokott, nagyítva adá elő,
               Bakácsnak s a keresztes hadnak minden ellenei, kik ez esetben az ország békétlen
               állapotának bizonyítványát láták, s főképp az asszonyok, kiknek a híressé vált mindég
               legtöbbet köszönhet, s kik szép ifjak érdemeit - főképp, ha azok a szépnem védelmére
               tétettek - feledékenységbe süllyedni nem engedik: egyaránt magasztalák nemes tettét;
               s hősünk alig lépett a városba, midőn már közfigyelem tárgya lett. Pál sokkal több
               valódi bátorsággal bírt, hogysem magát ily kis lovagi érdemért ennyi magasztalásra
               érdemesnek tartaná, s az első napokban nyíltan ellenmondott magasztalóinak; de ha a
               közönség akár dicsérve, akár ócsárolva bizonyos iránynak indul, magát
               helyreigazíttatni nem engedi, s Pál szavai csak túlzó szerénységének
               tulajdoníttattak, s dicsőségét még nevelék; míg végre, mert ritka ember találtatik,
               ki a nem érdemlett dicséretnek is nem örülne, Pál eltűré, sőt szívesen hallá túlzó
               magasztalásait.</p>
            <p>Lovagi tettének e könnyen szerzett dicsőségén kívül még más, sokkal szebb jutalmát
               vette, miáltal más talán boldognak érezheté magát, s mi Pálnak legalább hiúságát még
               inkább kecsegteté - s az a szép Klári hálája, szerelme vala.</p>
            <p>Szaleresi Klári Pest legszebb polgárleányának tartatott; sőt voltak, kik őt
               szépségére nézve Telegdi Frusinának is elébe tevék. Termete nem vala oly karcsú, mint
               Frusináé; de ki Klári gömbölyű karjait, e hollófürtök alatt kifehérlő vállat s dagadó
               keblet látá, melyeket szobrász márványból kerekdedebben sohasem faragott volna ki: az
               e bájló lény előtt az ideál-szépségről könnyen megfeledkezett. Frusina szemeinek
               tekintete szelídebb s andalgóbb vala, mint szép vetélytársáé; de benne nem oly eleven
               lángok égtek, benne fenségesebb, de nem annyi dolgok valának kimondva; képének
               vonásai szabályosabbak voltak, de a gödörkék, melyeket a szépség angyala Klári piros
               arcaiba nyomott, s melyekben a férfiszem mintegy örvényekben elmerült, mondhatatlan
               bájt adának a polgárleány egész ábrázatának - szóval, Klári szépsége inkább szólt az
               érzékekhez; e karok arra valának alkotva, hogy öleljenek; e duzzadó ajkak, hogy
               csókoljanak; s a főváros legszebb ifjai vetélkedtek: ki fogja e bájoló teremtés
               szerelmét megnyerni? Eddig senki sem dicsekedhetett e győzelemmel. Klári tetszeni
               vágyott, s örült, ha a főbb nemesség ifjait hódolói között láthatá; de szívét nem adá
               senkinek. Pál volt az első, ki mellett szíve felszólalt. Az ifjúnak szépsége, a
               regényes mód, mellyel vele találkozott, Klárira ellenállhatatlan benyomást tett, s ő
               egész szenvedélyességgel engedé magát át szerelmének. Bámulhatjuk-e, ha Pál e
               szerencsének, mely után annyian vágyódtak, s melyhez ő minden fáradság, minden aljas
               eszköz használata nélkül jutott, örült? ha a következtetéseket, melyek e viszonyból
               eredhetnek, meg nem gondolá, hisz magára nézve a szerelemnek nem is lehettek rossz
               következései.</p>
            <p>Az erkölcsi szigor, mely egykor hazánkban létezett,
               Mátyás kormánya alatt tetemesen enyhült; azon állás is, melyet Corvin János a hazában
               elfoglalt, bizonyítja, hogy e korban férfiak többé szerelmes kalandok által nem érzék
               magokat megbecstelenítve, s mi Klárit illeti, miután az egész viszonyt szoros
               titokban tartá, Pálnak úgy látszott, hogy az a lányra nézve sem lehet káros
               következésű. Hogy e szerelem e leánynak egész életét ronthatja el: Pálnak, ki mély
               érzeményre képes nem vala, nem is jutott eszébe. Ifjú korának egész fogékonyságával
               engedé tehát magát oda az örömnek, melyet a sors ösvényére hintett, s ha néha gond
               támadott lelkében, a jelen élvezet hamar széthajtá egének könnyű fellegeit. Ő egészen
               szerencsésnek érzé magát, s alig mondhatta volna: a két viszony között melyiknek
               köszön több boldogságot? örömittasan, ha Klári ragyogó szemeibe nézett; Frusina előtt
               szíve nyugodtabban, de nem kevesebb gyönyörrel dobogott; ott paradicsomban, itt
               mennyországban érzé magát, s nem tudá: annak örömei édesebbek-e, hol a földi gyönyör
               tetőpontját éri el; vagy ennek, hol lelke földi vágyaktól szabadon, az emberi szív
               legtisztább s magasabb kéjeit élvezé.</p>
            <p>De éppen életének ezen legboldogabb időszaka volt az, mely a lelkében szunnyadó rossz
               hajlamok kifejlődését elősegíté. A hiúságnak egy bizonyos fokától az álnoksághoz csak
               egy lépés van. Ki sokaknak akar tetszeni, sokféle alakban kénytelen megjelenni az
               emberek előtt, titkolódznia, színlelnie kell; s ha az álnok férfiak során
               végigmegyünk, talán több olyakat fogunk találni, kiket hiúság, mint kiket haszonvágy
               vagy más aljas indulatok tettek azzá. Pál, habár senki sem gyanítá e hajlandóságát,
               korához képest túlságos ildomossággal bírt, melynek, hogy álnoksággá fejlődjék, csak
               ily alkalomra vala szükség, minőben őt most látjuk.</p>
            <p>Pest s Buda között nem volt oly élénk közlekedés, mint napjainkban, s azon válaszfal,
               mely e polgárokat a főbb nemességtől elkülöníté, oly nagy vala, hogy e két rendnek
               egyénei ritkán jöttek közelebb érintkezésbe, s így lehetségessé vált, hogy Ártándi
               esténként vagy néha éjszaka Szaleresi házához menjen, anélkül hogy azt Telegdiék
               megtudták volna; azonban a legnagyobb vigyázatra vala szüksége, következetes
               színlelésre s nemritkán - főképp a sokat kérdező Bebek Katalin elámítására - kis
               hazugságokra is, s Pál oly ügyesen játszá szerepét, hogy szerelmén Klári sohasem
               kétkedett, s Frusina a viszonyt nem gyanítá, mely őt máshoz köté. Az ifjú szabályos
               szépségű vonásaiban még emberismerő sem keresett volna kétszínűséget: miként
               kétkednének benne azok, kiknek benne bízni szívök szükségeihez tartozik?!</p>
            <p>A kerti lak, hol, miután Telegdi távozott, Frusina Katalin nénjével élt, azon halmok
               egyikén vala építve, melyek a budai vár s Óbuda között fekszenek, s melyek a kis
               térséget, hol a római Aquincum állott, a völgytől, melyben a mostani Krisztinaváros
               épült, elválasztják. E halmokról, hol most egy kápolnát s néhány kerti lakot
               találunk, a kilátás bájló még napjainkban is, Ulászló korában nehéz vala nála szebbet
               s érdekesebbet látni. Átellenben s velök hasonló magasságban a budai vár emelkedett.
               Nem a szűk falak közé szorított kis város, melyet most e helyen látunk, de Mátyás
               Budája, melyet a nagy király bőkezűségével ékesített, fenséges királyi lakával,
               számos templomaival s magasra nyúló gót tornyaival, s annyi főnemesnek s gazdag
               polgárnak házaival, melyek a középkori városok festői rendetlenségében még az egész
               hegyoldalt elboríták. A halmok alján egyfelől Felhévvíz, másfelől Logod és Szent
               Jakabfalvának házai terültek el; valamivel távolabb egyfelől a Duna Margitszigetével,
               melyet akkor még hét kolostor ékesített, másfelől a királyi s vadaskertek látszottak,
               míg az egész láthatárt a Duna innenső részén, Szent Gellért hegyétől a Sikánig,
               magasabb hegyek, a túlsó parton a Rákost környező halmok keríték el; túl rajtok a
               távolban még a Mátra kékellő hegylánca nézett át. Buda környéke akkor a műveltség s
               jólét jeleit hordá magán; a nyéki s Pál-hegyet kivéve, melyeknek elseje a király
               vadaskertjéhez tartozott, másodikán Szent Pál híres zárdája állott, s melyeket sűrű
               erdőség takart, a szem csak kerteket, zöld vetést s szőlőket látott, miknek mívelése,
               mióta Mátyás Bourgogne-ból venyigéket hozatván, a budai bor hírét megalapítá,<hi
                  xml:id="_ednref45">[xlv]</hi> mindinkább elterjedett, úgyhogy Ulászló korában már
               Sikán hegyének egy részét is szőlők takarták; míg mindenfelől kisebb s nagyobb kerti
               lakok, majd szőlők közt, majd szép gyümölcsösök közé állítva, a tájnak érdekét még
               inkább nevelék.</p>
            <p>Frusina a kertben ülve, éppen e bájló kilátáson, melyre a leáldozó nap végső sugarait
               veté, jártatá szemeit; Bebek Katalin mellette ült, s egy előtte álló rámán dolgozott.
               Hátul az olasz ízlésben épült ház látszott, melynek ablakait s erkélyét virágok
               ékesíték. - Orbán csak kevéssel ezelőtt hagyá el az asszonyokat, kik, mióta távozott,
               egy ideig hallgatva ültek.</p>
            <p>- Szegény fiú! - szólt végre Katalin, ki a reá nézve oly hosszú hallgatást nem
               tűrheté tovább - nem mondhatom, mennyire sajnálom.</p>
            <p>- Orbánon egy idő óta változás történt - mondá Frusina -, ha máskor gondokba merülve
               láttam, egypár nyájas szóra vala szükség, s a jó fiú ismét víg s derült volt; most
               egész délután fáradok vele, töröm eszemet, csak hogy valami új tréfát gondoljak ki, s
               nem nyerhetek, de csak egy gyenge mosolygást sem. Én nem tudom, mi lelte.</p>
            <p>- Mi lelte?! s ezt te kérded? - szólt Katalin mosolyogva. - Ó, ártatlanság?!...
               Szerelmes beléd, szerelmes angyalom! nem foghatom meg, hogy észre nem vevéd.</p>
            <p>- Te is, kedves nénikém, ahová fordulsz, mindenfelől szerelmet látsz.</p>
            <p>- S tehetek-e róla, ha mindenfelől szerelem van, s kinek az ég szemeket adott,
               mindenütt csak ezt találja? - válaszolt az előbbi. - Apád is sokszor kinevetett, hogy
               eszemet csak ezen töröm, de tudod-e, mit mondott néki az olasz költő, ki Hippolit
               érsekkel akkor az országban volt?... Itt ültünk ugyanezen helyen, még boldogult anyád
               is - Isten nyugtassa meg - köztünk volt, s midőn apád engem gúnyolt, az olasz így
               szólt: - Vitéz uram, a bájló kisasszonynak - ezek voltak tulajdon szavai - igazsága
               van. Lám, e kertből szép kilátás nyílik; erdők, vetések, malmok, szőlőhegyek, minden,
               mi az életre szükséges, e vidéket gazdaggá teszi; de hová fordul tekintetünk
               legtöbbször? nem-e a Dunára? Csillogó felszínén lángoló bor nem terem, nem látunk
               rajta kalászokat, melyek dús aratást ígérnek, s mégis a szem legszívesebben követi
               terméketlen futását, s miért? mert a folyó, melyben a lég tükrözik, egy darab kék
               eget sző a mezőbe. Ilyen a szerelem. Vannak dolgok, melyek hasznosabbaknak látszanak,
               de semmi sincs, mire tekinteni a szívnek oly jólesik. Így szólt az olasz, s mi
               valamennyien, még apád is átlátta szavainak igazságát.</p>
            <p>Frusina, ki ezen elbeszélést nem először hallá életében, mégis látszó figyelemmel
               hallgatá azt végig. - Ha már teljességgel szerelemről kell szólanod - mondá végre -,
               miért nem választasz oly tárgyakat, mikre szavaid illenek? Hisz magad mondád, ahová
               fordulsz, mindenütt szerelmet találhatsz, s szegény Orbánunk...</p>
            <p>- Szerelmes beléd, azt nem hagyom magamtól elvitatni.</p>
            <p>- De Orbán! - mondá Frusina bámulva - s belém?... Láttál-e valaha nyugodtabb,
               komolyabb embert? reggeltől estig dolgozóasztalánál ül...</p>
            <p>- S este szép szemedbe néz - szakítá félbe Katalin -, s boldogságában elfeledi az
               egész napnak fáradságát. Komoly, nyugodt ember! S mit bizonyít ez? Oly embereket
               láttam szerelemre gyúlni, kikről senki sem gondolná. Ki hitte volna, például,
               Kinizsiről? Te nem ismerted őt; még kisgyermek valál, mikor meghalt; soha vadabb
               természet nem fordult meg az udvarnál. Mátyás király azt mondta egy ízben: “Kinizsi
               egy darab vas, melyet véletlenül úton találván, fölemeltem, s melyből e hon védelmére
               legjobb s legfényesebb kardomat csináltam, de mely minden csillogása mellett
               természetét megtartá, s csak még keményebbé vált.” S lám, maga Kinizsi minden vadsága
               s érzéketlensége mellett az asszonyi bájnak nem egészen állhatott ellent. Midőn a
               kenyérmezei ütközet után Budára jött, s az egész udvar csak azon törte fejét: ki
               dicsérje meg szebb szavakkal? magam is néhány finom célzással akartam a vitézt
               örvendeztetni. “Jó, hogy Katalin kisasszony nem jött Kenyérmezőre ütközetünk után” -
               mondá Kinizsi azon különös mosolygással, melyről senki sem tudá, mit jelent; mert ha
               ütközetre vagy táncra készült, mindég egyaránt jókedvű volt; én az illendőséghez
               képest bámulást színleltem, mert belsőképp azt gondolám: Kinizsi bizonyosan azt fogja
               mondani, hogy elájultam volna, ha a sok halottat látom, vagy hogy ő akkor nem holt
               törökökkel, hanem velem táncolt volna, vagy valami ehhez hasonlót; de Kinizsi mást
               mondott: “Ha Katalin kisasszony - így szólt s oly hangosan, hogy az egész udvar
               maghallá, s én nem tudtam, pirulásomban hová forduljak - Kenyérmezőre jön, s e szép
               aranyhímezett bársonyruhában körüljár a halottak között, levágott törökeink mind
               fölkelnek, s nem tudom, hogy bírtunk volna velök, miután egypár óráig a földön
               heverve megpihentek.” Ezeket mondta Kinizsi s oly tekintettel, minőt bizonyosan
               sohasem vetett Magyar Benignára egész életében. A király maga mondta, hogy ezt
               Kinizsiről sohasem gondolta volna; s az öreg Pál mégis más ember volt, mint
               Orbánod.</p>
            <p>- Az éppoly bizonyos - mondá Frusina, ki nénje elbeszélése alatt alig nyomhatá el
               mosolygását -, mint hogy én a vitézre soha ily benyomást nem tettem volna.</p>
            <p>- Ki tudja, kedves Frusim - szakítá félbe az előbbi nyájasan -,te szép, igen szép
               vagy, leányom. Termetedben nincs talán elég méltóság, mi a férfiak véleménye szerint
               fő szépségemet teszi, de tested még valamivel fehérebb; s ha öltözködésnél tanácsomat
               követnéd, s hajadat csak valamivel szorgalmasabban göndöríted, nem mondom...</p>
            <p>- Hogy az öreg Kinizsi fel nem támadna örömében - szólt közbe nevetve a leány -, ha
               tudnám, hogy teszi, mindjárt fodrászért küldenék; apám sokszor mondá: bár Kinizsi
               élne még!</p>
            <p>- Csintalan leány! - szólt Katalin jókedvűen nevetve - szájában elcsavarod az ember
               szavát. De ha szépséged nem is olyan, hogy Mátyás hőseit sírjaikból feltámassza: sok
               árva legénynek esze már kevesebben is odaveszett, főképp, ha vele úgy bántak, mint te
               Orbánnal.</p>
            <p>- Én? - kérdé Frusina bámulva.</p>
            <p>- Te, galambom, te! - válaszolt Katalin szelíden. - Nem különbözteted-e meg őt minden
               többiek fölött? Ha valami kell: hol van Orbán? ő meg fogja szerezni; ha olvasás
               közben valamit nem értesz, Orbán hivatik, hogy megmagyarázza; órákig elmulatsz vele;
               nem is örülsz, ha gyermekes játékaidban részt nem vesz; kedves Orbánnak, leghívebb
               lovagodnak nevezed; szóval: ki vele együtt lát, megesküdnék, hogy szereted...</p>
            <p>- És én szeretem is őt - szakítá félbe Frusina a szólót -, testvéremet sem
               szerethetem inkább.</p>
            <p>- Csakhogy az egész világ tudja, hogy te s Orbán nem vagytok testvérek - folytatá az
               előbbi -, s hogy ez Orbánnak szintúgy eszébe jut, mint másoknak. Hidd el, kedvesem, a
               szegény diák holtig szerelmes beléd.</p>
            <p>- Lehetetlen - mondá Frusina.</p>
            <p>- S miért? - kérdé az előbbi - mert te Telegdi leánya vagy, s ő szegény jobbágyoktól
               származik? ez akadály rád nézve, de nem őreá. A csillag nem vágyódik le az emberhez,
               de azért az ember nem kevésbé kívánkozik fel a csillagokhoz. A hit s reménység a
               szerelemnek gyermekei; ki ezt bírja, nem ismer többé lehetetlenségeket. Családom őse,
               a monda szerint, mint juhász, nyáját a Sajó mellett legeltetve, kincset talált, s
               ebből azután hét várat építtetett: úgy cselekszenek
               a szeretők is. Ha a szív egyszer feltalálta kincsét, nincs ország oly nagy, melyben
               mindazon fellegvárak, miket képzetében fölépít, elférnének. Tudnék én erről érdekes
               történetet beszélni, de ha nem csalódom, elmondtam már. A szegény ember egész életére
               szerencsétlenné lett.</p>
            <p>- Kedves nénike - mondá Frusina, mosolygásra kényszerítve magát, noha Katalin szavai
               nyugtalaníták -, mindég magadról szólsz; az én társaságom nem oly veszélyes; még csak
               egy szót sem váltottunk egymással, mely által Orbán ily gondolatokra jöhetett volna;
               s te nem tudod, mi józan ő.</p>
            <p>- S te ártatlan! azt hiszed, férfiaknak csak az jut eszökbe, mit nekik mondunk? -
               válaszolt Katalin - s mi a józanságot illeti: kit őriz meg józansága attól, hogy ha
               egyszer lerészegedett, oktalanságot ne kövessen el? S a szerelem is részegség: a bor
               - mint nekem egykor valaki mondá - szemeinkből egyenesen a férfiszívbe csepeg. - A
               hasonlatnak folytatását, melyet húsz évvel ezelőtt mindég elmondott, mely abban állt:
               hogy e részegítő asszonyi tekintet a bortól csak abban különbözik, hogy idővel nem
               válik erősebbé, Katalin most csak gondolá. - Mi, leányok, kedves Frusinám, sohasem
               lehetünk eléggé vigyázók.</p>
            <p>- Igazságod van - mondá Frusina sóhajtva -, s követni fogom tanácsodat, ámbár meg
               vagyok győződve, hogy csalódol; s bizony nehezemre esik Orbánnal másképp lennem, mint
               ahogy’ egész életemben valék.</p>
            <p>- Nem vagytok többé gyermekek - szólt Katalin -, az eddigi viszony nem tarthat
               tovább. Orbán pappá lesz, s apád püspököt csinál belőle; ha a Drágfiak jobbágya
               bíbornok lehet, miért ne lehetne a Telegdié is az? S én ismerek valakit, kinek
               társaságában az, hogy Orbán bizodalmát nélkülözöd, talán nem fog olyannyira nehezedre
               esni, mint gondolod. Uramfia! hogy elpirultál - tevé hozzá rövid szünet után, mely
               alatt szemeit Frusinára függeszté -, a fény, melyet az alkony a láthatárra vet,
               halvány arcaid színéhez képest.</p>
            <p>- Gyönyörű est! - mondá Frusina zavartan - látod e felleget, ott, mint tűzsárkány
               száll az égen.</p>
            <p>- Szörnyűség! - vágott szavába Katalin pajkosan - és azon Szent György még mindég nem
               jő, ki e sárkánytól megoltalmazhatna. Azt hiszed-e, kis húgocskám, nem tudom, hogy
               eszed egészen máshol jár, mint e fellegek közt?</p>
            <p>- Bizony nem gondoltam másra - szólt a hölgy mindinkább megzavarodva. - Szebb
               felhőket nem láttam soha. Nézd csak e sötétet ott. Tornyosulva áll a láthatáron,
               roppant hegynek látszik, alol rést törtek a napsugárok, s fényt árasztanak, melyet
               szemeim alig bírhatnak el, mintha a hegy alján aranyakna nyílnék, s mi mélyen
               belátnánk a rejtett kincs közé.</p>
            <p>- S nemde - folytatá Katalin az előbbi modorban -, ha e hegyen még vár volna, szép
               magas, bevehetetlen, s e várban egy bizonyos ifjú s egy bizonyos hölgy...</p>
            <p>- Tréfáid közt nem is élvezed a szép alkonyt - szakítá félbe, kissé neheztelve,
               nénjét Frusina.</p>
            <p>- Élvezem biz én - válaszolt amaz -, és ha a nap lement, feljőnek a csillagok, s
               velök jön még valaki, kit a csúnya, köszvényes nádor ma egész nap magánál
               tartott.</p>
            <p>- Miért kínzasz?</p>
            <p>- Kínzalak! kis makacs, miért előttem e titkolódzás? nem látod-e, hogy mindent
               észrevettem, hogy nem tudom, mit tegyek örömömben, midőn a boldogságra gondolok, mely
               reád vár?</p>
            <p>S Katalin kebléhez szorítá a szép hölgyet melegen, mint hasonló alkalommal csak anyja
               tehetné. Frusina hallgatott; de ki bájló arcának kifejezését látá, ki észrevevé a
               könnyeket, melyek szemeiben csillogtak, s a szenvedélyességet, mellyel nénje ölelését
               viszonzá: meggyőződhete, hogy Katalin nem csalódott sejtéseiben.</p>
            <p>Az asszonyok beszélgetését ez érzékeny pillanatban lódobogás szakítá félbe.</p>
            <p>- Ez ő! - suttogott Frusina, átkarolva tartott nénjét kebléhez szorítva.</p>
            <p>- Ó, angyalom! ó, mennyire ismerem a boldogságot, mely e pillanatban kebledet
               töltheti. - S mindketten a ház felé fordulva, dobogó szívvel várák Ártándit, ki
               délceg paripáját lovászának átadva, feléjök közelített.</p>
            <p>A jámbor Katalin talán még inkább fel vala gerjedve Frusinánál. Telegditől tudá, hogy
               ha leánya Ártándit szereti, hajlandóságának nem fog akadályokat elébe gördíteni; a
               hölgy bevallá szerelmét, azon pedig, hogy vele ez érzeményben Pál osztozkodik,
               Katalin nem kételkedett; s szívét mondhatlan érzés tölté el, midőn ez ifjat most
               Frusinához közelíteni látá, midőn eszébe jutott, hogy e kedves teremtés, kinek ő
               évekig anyja volt - mert hisz nem a szülés, de a szeretet, mellyel gyermekein csügg,
               alapja az anya igényeinek -, tőle megválik, s hogy e férfi karjai közt fogja keresni
               boldogságát. Azonban alig látá a fiatal Ártándit maga előtt, tüstént eltűntek komor
               gondolatai; elfeledte, hogy kedves Frusinája, kinek ereiben Telegdi- s Bebek-vér
               foly, fényesebb sorsot igényelhet, mint mely egy bihari nemes házában vár reá; feledé
               a nyugtalanságot, mellyel néha arról gondolkozott: érdemes-e Ártándi ily szerencsére?
               előtte csak az akkori udvar legszebb ifja állott, s a könny, melyet egy pillanattal
               előbb aggodalom facsart szeméből, mosolygó arcon folyt le.</p>
            <p>Katalin Ártándit szemrehányásokkal fogadta, hogy hívtelen lovag módjára a rábízott
               hölgyekről megfeledkezik; mire ez kötelességével védelmezé magát, mely őt egész nap,
               részint az udvarnál, részint a nádor személye körül tartá vissza. Erre Katalin az
               előbbi nádorokat, Gerébet, főképp Zápolya Istvánt emlegeté, kit fényűzésben senki
               felül nem múlt. Innen Mátyás udvarára ment át, melyről fogalma sem lehet annak, ki a
               királyi lakot csak most látja. S így Katalin, szokása szerint, vegyítve új és avult
               dolgokat, jókedvűen tovább fecsegett; az ifjak, kiket más gondolatok foglaltak el,
               csak egyes kérdések vagy néha rövid észrevétel által szakíták félbe szavait; míg
               végre maga is észrevevé elfogultságukat, s foglalatosságok ürügye alatt a ház felé
               távozván, a szeretőket magokra hagyá.</p>
            <p>Egy ideig Frusina, hogy titkolja a zavart, mely keblét eltölté, az előbbi
               beszélgetést folytatá, s látszólag a legnagyobb érdekkel szólt közönyös dolgokról; de
               Ártándi elfogultabb vala, semhogy rövid válaszoknál egyébbel vegyen részt a
               beszélgetésben, s így az kevés idő múlva lankadott; végre Pál és Frusina hallgatva
               álltak egymás mellett.</p>
            <p>Elesteledett. Nyugot felé csak halvány vonal jelölte még a helyet, hol a nap a hegyek
               megett lenyugodott. A tiszta ég sötétkék ívekben boltozott a táj fölött, csillagok
               ragyogtak, s a berekben énekhez fogott a csalogány. Azon énekhez, melynek fájdalmas
               hangjai a szívnek oly jólesnek, melyet az ember ezredek előtt gyönyörrel hallott, s
               gyönyörrel fog hallani ezredek után, midőn a művészet legszebb dalai feledékenységbe
               merültek: mert csak az, mi a természettől jő, marad fenn örökké. Kelet felé a nagy
               rónaságon szinte gyenge világosság kezdett elterülni. A telő hold első sugárait
               árasztá a sík fölött. Minden világosság akaratlanul magához vonja az ember
               tekintetét; erre fordultak Ártándi s Frusina is. Hallgatva nézék az emelkedő
               csillagzatot, mely fényes golyóként a láthatáron fölmerülve, ezüstsugárait elönté a
               vidéken. Ártándi még sohasem érzé magát annyira elfogulva, mint e pillanatban, ő nem
               volt bátortalan. Sokkal inkább meg vala győződve önérdemeiről, sokkal többször hallá
               dicsértetni szépségét, melynek hatását minden fiatalsága mellett már több ízben
               tapasztalá, semhogy asszonyi körben azon félénkséggel lépne föl, melyet vele egykorú
               fiatalembereknél gyakran találunk. De e pillanatban, midőn magát Frusinával
               magányosan látá, s érzé, hogy szerelmének bevallására kedvezőbb alkalma még nem volt;
               szíve szorulni kezdett. Nem mintha Frusina hajlandóságán kételkednék: mi őt
               elfogulttá tevé, az belső jobb érzete vala. Még tartott a viszony, mely őt Szaleresi
               Klárihoz köté. - Többször föltevé magában, hogy ez édes láncot szét fogja törni, de
               Klári oly szép volt, oly szerető, hogy előre látván a fájdalmat, melyet e lépés a
               szegény leánynak okozand, nem érzett magában arra elég erőt. E viszony még titok vala
               mindenki előtt, s ha titokban marad is: nem kell-e megvetnie önmagát, hogy ez
               ártatlan hölgy bizalmával visszaél, s azon ajkakkal, melyeken még más hölgynek
               csókjai égnek, örök szerelemről szól? - Ez vala az ok, mely Pált eddig a szólástól
               visszatartóztatta, s neki most is lehetetlenné tevé mindazon szép szókötések
               elmondását, mikkel szerelmét Frusinának be akará vallani.</p>
            <p>- Frusina! - szólt végre a hosszú hallgatás után, mialatt azon gondolkozott, miként
               kezdje a beszélgetést - meglehet, hogy rövid idő múlva, hogy talán már holnap
               távoznom kell.</p>
            <p>- Távozni? - kérdé Frusina, s a holdvilág szép arcára elég világot vetett, hogy Pál
               szavainak hatását észrevehesse.</p>
            <p>- A nádortól jövök. Őnagysága, mint mindég, rendkívül kegyes vala irántam, s mondá,
               hogy a napokban valakit az ország alsóbb részeire kell küldenie. A tárgy, mint mondá,
               fontos, s oly embert kíván, ki teljes bizodalmát bírja; s ezt előre bocsátva, kérdé:
               nem volnék-e kész e küldöttséget elvállalni? Ily kérdésre másképp, mint igennel, nem
               lehete felelnem.</p>
            <p>Frusina sóhajtott. - Az nem szép kegyedtől - mondá rövid szünet után, oly hangon,
               melynek enyelgőnek kell vala lennie, de melyben mély érzés hangzott -, hogy ily hamar
               elhagy bennünket, kiket atyám lovagi védelmére bízott.</p>
            <p>- S akarhatná-e kegyed - mondá Pál -, hogy midőn a becsület szava hí, csak szívemet
               kövessem? s mivel társaságukban e föld legboldogabb emberének érzem magamat,
               elfeledjem, hogy szerencsétlen hazának vagyok gyermeke, melynek fenntartása végett
               minden fiai hív szolgálatára van szüksége? Ez egész országban, egyik határától a
               másikig, békétlen minden. A csendes mezőt a keresztesek hadi zaja tölti, s nem tudja
               senki, mi vár reánk? A törökök mindég több s több készülettel ostromolják Tiniát, s
               valószínű, hogy Szelim a vele kötött frigynek megtörését meg fogja bosszulni.
               Maradhat-e magyar ily viszonyok között nyugodtan?</p>
            <p>Az élet későbbi szakaiban a nagyravágyás sokszor haszonvággyal jár; fiatal korunkban
               e szenvedéllyel mindég nemes érzelmek párosulnak; s Pál oly szép vala lelkesedésében,
               hogy e percben minden asszony vonzalmat érzett volna magában iránta. - Ne gondolja -
               mondá remegő hangon Frusina -, hogy visszatartóztatni akarom; Telegdi leánya vagyok,
               s tudom, hogy a hazát szolgálni első kötelessége mindenikünknek, s ha majd dicsőséget
               aratva hozzánk visszatér...</p>
            <p>- És ha dicsőséget aratva térek vissza e házhoz - szakítá félbe szavait Pál elragadva
               -, ha a névtelen ifjú e hon jobbjainak helybenhagyását vívta ki magának:
               remélhetem-e, hogy az, kinek babéraimat köszönöm, mert a küzdés közt neve lelkesíté
               keblemet, ha azokat, mint oltár előtt, lábainál lerakom, nem fog visszataszítani
               magától?</p>
            <p>Frusina hallgatott; de a felelet, melyet Pál kívánt, ki volt fejezve arcán.</p>
            <p>- Ó nem! ugye, Frusina, nem fogja visszautasítani hódolatomat? - mondá lelkesedve -
               szerelmemet? - ...Miért ne nevezzem ez érzeményt, mely e szívet csordultig eltölti?
               Frusina, nemde, ezt szabad reménylenem? nem most, mert mit tettem életemben eddig,
               miért csak vágyódni merhetnék ily boldogság után, én, ki sem nagy nevet, sem dús
               birtokot nem ajánlhatok szerelemmel? de ha e név, melyet viselek, majdan dicső
               tettekre emlékeztet, ha azoknak sorába lépek, kikre a haza büszkeséggel tekint:
               remélhetek-e akkor?</p>
            <p>Frusina sokkal kevésbé ismeré az életet, semmint tudná, hogy asszonynak a
               férfiszívben veszedelmesebb vetélytársa nincs a dicsőségnél, s hogy azok, kik a
               dicsőséget csak mint a szerelem ösvényét akarák felkeresni, a nagyszerű eszköz fölött
               többnyire első célukról feledkeznek meg; s az ártatlan hölgy örült, midőn látá, hogy
               szerelme Pál szívében ennyi dicső vágyakkal vegyül. Remegő hangon válaszolá, hogy
               örülni fog minden babérnak, melyet Ártándi kivívand magának, de hogy soha fény s
               dicsőség vagy hatalom nem lesz befolyással érzelmére.</p>
            <p>- S szerethetne-e Frusina engem - kérdé Ártándi, megragadva kezét -, engem, ki
               mindezekből nem bírok semmit, s ki e hon legbájlóbb hölgyéhez föltekintve, nem
               hivatkozhatom egyébre, mint szerelmemre?</p>
            <p>Frusina egy pillanatig hallgatott.</p>
            <p>- Frusina! - szólt az ifjú esdeklő hangon.</p>
            <p>- Szeretem! - volt a szó, mely a hölgy ajkain halkan, alig érthetően hangzott. Pál
               Frusina lábaihoz borulva, a feléje terjesztett kezet szenvedélyesen szorítá ajkaihoz,
               s a csendes holdvilág két boldog teremtésre önté alá ezüst sugárait.</p>
            
         </div>
         <div type="chapter">
            <head>7</head>
            <p>Mondják, a nap és holdvilág egyenlően öntik el sugáraikat gazdag és szegény, boldog
               és boldogtalan fölött; de kérdezzük a szerencsést, s azt, kit sorsa üldöz: mit
               éreznek az egyenlően ragyogó sugárok alatt? s még ezen egyenlőségi álmot is eltünteti
               válaszuk.</p>
            <p>Közel a helyhez, hol Ártándit és Frusinát oly boldogan láttuk, Orbánnal találkozunk.
               Frusina társaságában töltve a délutánt, alkonyatkor a város felé vevé útját, hol
               Telegdi házábanlakván, ura távollétében dolgaira felügyelt. Az ifjú helyzetének egész
               szerencsétlenségét sohasem érzé inkább, mint e pillanatokban.</p>
            <p>Frusina nyájas vala iránta, mint mindég; de a változás, mely e hölgy belsejében
               történt, nem kerülheté el figyelmét; enyelgéseiben most hiányzott a gyermeki
               elfogulatlanság, bájoló arcai öröm helyett boldogságot fejezének ki, s a szegény ifjú
               jól ismeré e változások okát. Frusina beszélgetés közt, mintegy akaratlanul, mindég
               oly tárgyakra jutott, melyek őt Ártándira emlékezteték; valahányszor ennek nevét
               említették, elpirult; Orbán nem kétkedett többé, s a szerencsétlennek szívét
               mondhatlan fájdalom tölté el, melyet Frusina észrevevén, szívessége által csak
               növelhetett. Szólni akart, de eszébe jutott, hogy ha szól, ez angyali teremtés
               köréből örökre száműzetik, s egy tekintet Frusinára bezárta ajkait. Távozni akart, de
               a nyájas szavak, melyekkel Frusina a távozót visszatartóztatá, leköték lépteit, s óra
               múlt óra után, melyek alatt a boldogtalan a szerelemféltés minden gyötrelmeit
               átszenvedé. Sehol nem érezheté magát a világon szerencsétlenebbnek, mint Frusinánál,
               s mégsem bírt megválni köréből.</p>
            <p>Midőn végre alkonyatkor a házat elhagyá, a kapu előtt Ártándival találkozott, ki
               lóháton éppen a házhoz jött. Orbán alig viszonozva köszöntését, a város felé sietett.
               Száz lépésre menve, még egyszer visszafordult, s midőn a házat látá, nem mehetett
               tovább. Egy padra veté magát, mely a kertkerítés mellett állt, s itt akará bevárni az
               éjszakát. - Itt, itt fogok maradni - szólt elkeseredve magában -, hadd foglalják el
               benn a házban mások helyemet. A főúr termeiben nekem, koldus fiának, nincs mit
               keresni. E hideg kövön, hol minden utas megpihenhet, hol e magas kertfal által arra
               emlékeztetem, melyet köztem s Frusina között szintén emberi kezek emeltek, itt
               helyem! Mint e hárs, mely alatt pihenek, megközelíthetlen helyen áll, de a falon
               átnyúló ágaival a fáradt idegennek is árnyékot ad: ilyen nekem Frusina képe. Nem
               bírhatom; de hogy hozzá áldva ne tekintsek föl, hogy életem enyhét, szenvedéseim
               egyetlen vigasztalását benne ne keressem: azt a büszke Telegdi, azt az egész világ
               sem kívánhatják. - S arcát kezeivel takarva, könnyezett. Benn a kertben csalogányok
               énekeltek, ő nem ügyelt a dalra, mely Ártándinak s Frusinának oly édesen hangzott, a
               holdvilág elönté fényét az egész táj fölött; ő nem látá ezüst sugárait - mert van-e
               fény a természetben, mely a bánatában elsötétedett emberi keblet földeríthetné?</p>
            <p>Szomorú gondolataiból gyenge érintés ébreszté fel. Föltekintett, s Lőrincet látta
               maga előtt, ki kezét vállára tevén, sötét szemeit reá függeszté. Szégyellve, hogy őt
               ember ily állapotban láthatá, Orbán letörölte könnyeit, s a jövevényt rosszkedvűen
               kérdezé: mit kíván?</p>
            <p>- Semmit, minek megadása nem inkább magadnak, mint nekem volna hasznomra - válaszolt
               a pap komolyan, midőn Orbán mellé a padra ereszkedett -, a sors, úgy látszik, nem
               ajándékozott meg annyi adománnyal, hogy bőségedből másnak is adhatnál valamit.</p>
            <p>Orbán rég ismerte Lőrincet. A budai iskolában e pap, ki akkor kizárólag a
               tudományoknak élt, s majdnem egész idejét a nagy királyi könyvtárban tölté, a
               szorgalmas Orbánt nemegyszer segíté tanulásaiban; később Lőrinc külföldre utazott, s
               Orbán csak néhány hónappal ezelőtt találkozott ismét régi ismerősével Cegléden mint
               plébánossal; most, mióta a keresztesek Pestnél összegyűltek, többször látá s hallá őt
               roppant tömegek közt prédikálni. Ez embernek közeledése azonban reá mindég
               kellemetlen benyomást tett; s habár mindeddig csak barátságot s jóindulatot
               tapasztalt tőle, egész valójában valami visszataszítót érzett.</p>
            <p>- Te szomorú vagy, Orbán! - mondá hosszabb hallgatás után Lőrinc.</p>
            <p>- Nem panaszkodtam senkinek.</p>
            <p>- Értelek. Nem panaszkodol, s én miért tolakodom szíved titkaiba? Nemde az indulat,
               melyet arcodon kifejezve látok, ezt jelenti? Lám, Orbán! midőn néhány év előtt itt
               Budán együtt társalkodtunk, te mint víg tanuló, kinek boldog napjait gond nem zavará,
               és a tudomány örömtelen ösvényén tévelyegve, sokszor szomorú valék én is: s nem
               kérdeztél-e akkor, miért búsulok? s ím, e kérdés hasznomra volt; gondolkoztam
               helyzetemről, átlátám, hogy hibás ösvényen járok, s meggyógyultam.</p>
            <p>- Rajtam nem segíthetsz - mondá Orbán, kinek a részvét, mely Lőrinc szavaiból
               hangzott, jólesett. - Vannak emberek, kik hibásnak ismerik az ösvényt, melyen
               haladnak, de kik jól tudják azt is, hogy annak megváltoztatása hatalmukban éppoly
               kevéssé áll, mint a folyónak, mely partjai közé szorítva, meg nem állhat, habár
               érzené, hogy ez út a sötét tenger felé vezeti őt.</p>
            <p>- És akaratunk?</p>
            <p>- Akaratunk! - mondá Orbán keserűen. - De hát van-e valaki e világon, ki e büszke
               szót kimondva, nem érzené, hogy annak értelme nincs, s hogy mit akaratnak nevezünk,
               nem egyéb azon szabadságnál, melyet a szolga akkor élvez, ha ura parancsolni nem akar
               neki. Mutass nekem egy embert, ki éltének irányát szabadon választaná. Az egyiket
               gyengének, a másikat szilárdnak nevezzük; de mi közöttük a különbség? A könnyű tollat
               minden szellő magával ragadja, a szikla nyugodtan áll vészek között; de ha földrengés
               a sziklát helyéből megindítá, nem rohan-e tarthatatlanul a mélységbe, holott a könnyű
               toll nyugodtan ott fekszik a rengő föld fölött, míg ismét szellő jön, s a gyengét
               elviszi szárnyain? Különböző erők határoznak sorsunk fölött; de valamint nincs oly
               ember, ki éppen semminek sem tudna ellentállni: úgy olyan sem létezik, ki minden
               befolyástól függetlennek mondhatná magát. Köszönöm részvétedet, Lőrinc, de velem ne
               fáradj. Felejtsd, hogy keseregni láttál, s ne vesztegesd vigasztalásidat arra, ki
               hasznukat nem veheti.</p>
            <p>- Ki tudja? - mondá Lőrinc, midőn a fölkelni s menni akaró Orbánt visszatartóztatá. -
               Talán az, ki bajod okát ismeri, ki a kínokon, melyek kebledet széttépik, szintén
               átment, s belőlük meggyógyult, vigasztalást is adhat.</p>
            <p>Orbán szomorúan rázta fejét.</p>
            <p>- Nem hiszesz szavaimnak? - folytatá az előbbi nyugodtan - neked úgy látszik, mintha
               a fájdalmakat, melyeket szenvedsz, Isten csak a te számodra teremtette volna, mintha
               felőlük másnak fogalma sem lehetne! Ilyen az ember; átviszi büszkeségét keservei
               közé, ki akar válni embertársai közül, hacsak szenvedései által is; s a koldus
               hiúsággal mutatja szörnyű sebét, melynél mélyebbet, meggyőződése szerint, senki sem
               látott. De csalódol. Szenvedéseid között egy sincs, melyet előtted ezeren nem
               éreztek, melyet ezeren nem fognak érezni utánad, melyen talán én is, ki most oly
               nyugodtan állok előtted, keresztül nem mentem. - Igen - folytatá Lőrinc kis szünet
               után -, én ismerem kínjaidat. Mint te, jobbágyszülék gyermeke vagyok én is; engem is
               szerencsétlen végzetem jókor kiragadott a körből, hová Isten által állíttatám. A
               paraszt helyzete szomorú vala mindég ez országban, s ámbár Mátyás alatt kevesebb
               könnyekkel áztatá földét a földmívelő, szüleim, kik messze a királyi udvartól Báthori
               egyik jószágán éltek, tapasztalásból tudák, mi szűk a legjobb királynak hatalma a
               szegény irányában, ki egyedüli oltalmát tőle várja; éltüknek fő reménye s törekvése
               az vala, hogy egyetlen gyermeköket fölmentsék azon parányi zsarnokok hatalma alól,
               mely alatt ők s minden rokonaik szenvedtek. A jobbágyfi előmenetelt csak az egyháznál
               remélhetett, s Mátyás alatt még senki sem merte akadályozni jobbágyát, hogy fiát
               pappá ne neveltesse. Szüleim hosszú kérés s talán ajándékok által, melyek nekik
               koplalásba kerültek, elérék, hogy tízéves koromban kolostorba vétettem föl. Szüleim
               boldogoknak érzék magukat; pedig e percben vevé kezdetét a szenvedéseknek hosszú
               sora, melyeken átmentem. Kirántva családom csendes köréből, elválasztva azoktól,
               kikhez egykor talán a barátság erős kötelékei láncoltak volna, azon kötelékek, melyek
               gyermekjátékaink között támadnak, és mint a szándék nélkül összebonyolított csomó,
               feloldhatatlanok; magamra hagyva, sötét falak között, hol tízesztendős koromban csak
               múlt boldogabb napjaim emléke maradt vigasztalásomul - egész lelkem egy pontra
               irányzá törekvéseit. Emelkedni akartam. A múltnak emlékei gyermek létemre máris aljas
               születésem szerencsétlen következéseire figyelmeztetének; szüleim szeretete,
               természetes hajlandóságom, szóval: minden nemes s nemtelen indulat, melyet keblemben
               hordottam, erre intett, s oly mértékben váltam nagyravágyóvá, mint csak azon
               szerencsétlenek válhatnak, kiktől a sors minden szebb reményt elzárt. Soha gyermek
               szorgalmasabban nem dolgozott, soha ifjú, fájdalmai között, fényesebb reményekkel nem
               vigasztalá magát. A magyar egyház s ország kormánya, még a pápai méltóság sem volt
               oly valami, mitől merész képzetem visszaijedne... Az életbe léptem, s úgy jártam,
               mint ahogy járni fog mindenki, ha távol célt tűzve ki magának, csak azt tartja szemei
               előtt, s feledi, hogy hozzácsak lépcsőnként juthatni. A legközelebb fekvő az, mit
               elérheték, kisebbnek látszott, hogysem miatta erőmet megfeszítsem, végcélomról
               álmodoztam, s ott maradtam, honnét kiindulék. Szenvedve a kielégítetlen nagyravágyás
               minden kínjait, elátkozva sorsomat, mely alacsony körömből kiragadott, s mégsem
               vágyódva vissza, hanem mindég előre, örökké elérhetetlen célom után... De minek
               szóljak e fájdalmakról? - mondá rövid szünet után - te, Orbán, ismered e kínokat.</p>
            <p>Orbán felsóhajtott.</p>
            <p>- Embergyűlölő lettem, az istentagadó nem átkozhatja többször a sorsot, mint én tevém
               e napokban. De év múlt év után, haszontalan erőlködéseim közben átláttam, hogy a
               magas hely, mely után vágyódtam, erősség, hová az egyes, ki belőle kizáratott, néha
               fortély által belopódzhatik, de melynek erőszakos ostromlására nem bír elég erővel; s
               fájdalommal lemondva ifjúságom reményeiről, új pályát választék magamnak. Mátyás
               kora, melyben a tudományok e hazában nagyra becsültettek, elmúlt ugyan, de tudósokat
               láttam még most is, kik szegény szülőktől eredve, mint én, tiszteletben tartattak,
               befolyással bírtak, s földi javakkal ajándékoztattak meg; s ha mindez nem lett volna,
               nagyravágyó lélek előtt, mint az enyém, a tudomány elég csábbal bír magában is. Nekem
               úgy látszott, mintha a hatalom után szebb bér nem juthatna fáradságainknak, mint a
               tudomány, mely bennünket minden földi hatalom gyengeségének átlátására tanít; s
               mindazon erővel és szenvedéllyel, mellyel egykor emelkedésemen dolgoztam, most a
               tudományok mívelésére vetém magamat. A felkelő nap sokszor a királyi könyvtárban
               talált, hol az egész éjszakát régi irományok között töltöttem, s a nap ismét
               lealkonyodott, s napi munkám nem vala bevégezve, tudásszomjam még nem volt enyhítve.
               Bejártam Francia-, Olasz- s Németország híresebb iskoláit, fölkerestem azon
               férfiakat, kiknek munkái a tudományok sötét ösvényein szövétnekek gyanánt ragyognak;
               homlokomat redők szántották, hajam időnek előtte őszülni kezdett; de mennyivel tovább
               haladtam, annyival inkább érzém, hogy megelégedést nem fogok találni e pályán sem.
               Ismertél éltem ezen időszakában, s tudod, boldog voltam-e? Ó, barátom, a szomorúság,
               melyet arcomon láttál, a lankadtság, melyet beszédimben észrevettél, azon meggyőződés
               eredményei voltak, hogy ennyi évig hasztalan fáradtam, s hogy éltem legjobb erejét
               oly valaminek elérésére fecsérlém el, mi legfölebb hiúságomat kecsegtetheté. Mi
               haszna, hogy megtanultam, miszerint az emberi nem ezredek előtt szintúgy szenvedett,
               mint most? a gyógyszert, mely minden bajainak véget vethet, nem találtam följegyezve
               a régiek irományaiban; mi haszna, ha múlt századok tévedéseit megismerém? a valóhoz
               nem érzém magamat közelebb ezáltal. Kétkedni tanultam azon, mit egykor bizonyosnak
               hittem, s min előbb kételkedtem, nem vált bizonyosabbá tanulmányaim által.</p>
            <p>Nekem a tudomány nem eszköz, de cél vala. Büszkébb voltam, hogysem azok sorába
               álljak, kik nehezen szerzett ismerettöredékeiket keresetforrássá alázva, a csillagok
               között fejedelmek jövőjét kutatják, a történetekben a kor hatalmasainak számára
               hízelgéseket keresnek, a természet titkait kutatják, hogy velök egy zsarnoknak
               napjait meghosszabbítsák. Sérté érzetemet a gondolat, hogy valamint az alkimista,
               aranyat keresve, néha rejtett igazságot talál; úgy én, midőn az igazság
               felfödözésében fáradok, mint a kor számos tudósai, csak aranyat szerezzek; s hosszú
               fáradságomnak azon meggyőződés volt egyetlen eredménye, hogy ismét elvesztegettem
               éltem egy részét.</p>
            <p>- Szegény Lőrinc! - mondá Orbán, ki ez elbeszélés közben mélyen meghatva érzé
               magát.</p>
            <p>- Valóban szegény - folytatá emez -, e földön nem volt nyomorultabb ember, mint én e
               napokban. Elhagyatva mindenkitől, annyira elhagyatva, mint csak a tudós lehet, ki
               életét múlt századok emlékével tölté; remény nélkül, mióta azon egy dicső cél, mely
               után kiindultam, becsét veszté előttem; nem bírva múltamban még csak egy szép tettnek
               emlékét sem, melyre visszatekinteni, szívemnek jólesnék, mely, ha lelkemben a kérdés
               támadt: minek éltem? válaszul szolgáljon; nem volt semmi többé, mi engem az élethez
               kötött. Ekkor Isten megkönyörült rajtam. Panaszaim s átkaim között, melyekkel
               végzetemet s az isteni gondviselést vádolám, felszólalt belső szózatom: Nem te magad
               vagy-e szenvedéseidnek oka? így kérdeztem enmagamat; s minél inkább gondolkodám
               múltamról, annál inkább meggyőződtem, hogy csak magamat vádolhatom. Boldoggá csak a
               szeretet tesz: ki ezt bírja, az nincsen a remény s hit szűkében; s én nem szerettem
               senkit e világon. Elzárkózva önösségembe, előbb földi fény s hatalom, később a
               tudomány terméketlen kincse vala éltemnek célja. Isten az embert arra teremtette,
               hogy életével embertársainak hasznára legyen; s én megfeledkeztem e parancsról, azért
               szenvedtem. Eszembe jutott, mi szép a papnak hivatása e földön; eszembe jutott, hogy
               az, ki, mint én, a nép soraiból emelkedett ki, s minden szenvedéseit ismeri, nem
               választhat magának szebb célt, mint hogy e szenvedéseknek vigasztalójává legyen; s
               mióta Cegléden szerény papi lakomban megtelepedtem, s e jámbor népnek Isten igéjét
               hirdetem; mióta híveimnek barátja, tanácsadója, apja vagyok - megelégedve érzem
               magamat. A nép között születtem, neki szentelem munkásságomat. Kövesd e példát,
               Orbán, s szíved fel fogja találni megelégedését, mely mindenikünknek csak azon pályán
               juthat, melyre Isten által állíttatott.</p>
            <p>- Én megelégedést e pályán nem fognék találni - válaszolt Orbán szomorúan.</p>
            <p>- Csalódol! - mondá Lőrinc. - Isten a fát arra teremté, hogy nőjön, hogy zöld
               lombozattal ékesítse ágait, s virágot s gyümölcsöt teremjen; s az emberi szívet arra,
               hogy megelégedve helyzetével, örömek közt teljesítse kötelességét: de a fa elfonnyad,
               ha idegen földbe ülteted, s az emberszív nem találja nyugalmát, ha, mint a tied,
               természetes köréből kiragadtatott. Te a nép fia vagy. Szerény kunyhóban születtél,
               olyanok közt, kiknek vágyai keskeny körre, kiknek szeretete kevesekre terjed, de
               állandó s termékeny, mint a föld, melyet eldődeik után homlokuk izzadságában
               mívelnek; te a paloták között, hol senkit szeretned nem szabad, mert tőled csak
               hódolatot, csak szolgai alázatosságot követelnek, hol, kiket magad körül látsz, a
               főhatalomért, dicsőségért, hercegi vagyonért küzdenek, s hol neked, a nép fiának, e
               pályafutásnál, melyben részt nem vehetsz, csak azért kell kérned Istenedet, hogy a
               pályázók valamelyike által el ne gázoltassál - te itt megelégedve nem érezheted
               magadat. Nem, nem! Orbán, te megelégedve nem érezheted magadat. Midőn Isten
               embereldődeinket paradicsomából elűzé: “Homlokotok izzadságával fogjátok keresni
               mindennapi kenyereteket”, ezt mondá nekik; de nem azt: hogy szolgái lesznek egyik a
               másiknak, s hogy kenyérért áruba fogják bocsátani meggyőződésöket. Jézus a
               Jeruzsálemi templomból kiűzte a kereskedőket; istenház az emberi kebel is; az, mit
               itt hordunk, nem arra való, hogy vele kereskedést űzzünk!</p>
            <p>Lőrinc ez utolsó szavakat lelkesedve, majdnem szenvedéllyel mondá. - Én
               meggyőződésemmel kereskedést sohasem űztem! - válaszolt Orbán szinte felindulva.</p>
            <p>- Azt hiszed? - mondá Lőrinc, s ajkai keserű mosolyra vonultak. - A telekvásárló soha
               rendes szerződésre nem lépett veled, nemde? nem mondta soha: add el lelkedet, s én e
               jószágot, e házat vagy ennyi s ennyi aranyforintot adok érte. A harminc ezüstpénzt,
               melyekért legszentebb kötelességedet elárultad, nem számolták le tenyeredbe, s nem
               tartod magadat megvesztegetettnek, s talán megvetéssel nézesz le a szolgára, ki
               mégiscsak testi erejét adta el urának? De mi vagy? a tárnok írnoka; s mi van azon
               kincstárban, melynek megtöltésére te s urad éltetek egész gondját fordítjátok? a nép
               véres verítékével szerzett fillérek, melyeknek kizsarolására, te, a nép fia, eszközül
               használtatod magadat; s te nem bocsátottad volna áruba meggyőződésedet?</p>
            <p>- Kötelességemet teljesítem - szólt Orbán komoran. - Adjátok meg a császárnak, mi a
               császáré; ez az úr parancsolatja.</p>
            <p>- Igen, s adjátok meg Istennek, mi az Istené - folytatá az előbbi lelkesülve -, de
               nem jutottak-e hát soha Tertullian szavai eszedbe, ha minden a császáré, mi marad hát
               akkor Istennek? nem jutott-e eszedbe, hogy midőn a
               nép végfillérei azért szedetnek el, hogy ami a hon védelmére s a királyi méltóság
               fenntartására begyűlt, kegyencek s büszke urak zsebébe folyjon: akkor nagynevű
               zászlósaink az országos terhekben részt nem vesznek; nem jutott-e eszedbe, hogy az
               adó, melyet a néptől beszedtek, rendesen összes vagyonát teszi, melyet rablói keze
               között hagytak, s melyet most a törvény ürügye alatt visznek el; mert hisz tudod, az
               adó sok esetben nem a királynak, hanem urainknak fizettetik. Elszedetnek a nép
               rongyai, hogy az urak kegyetlen zsoldosaikat szebb ruhába öltöztessék;<hi
                  xml:id="_ednref48">[xlviii]</hi> a parasztkunyhó lerontatik, hogy helyébe a
               földesúr fiának új kastély építtessék; az erdő
               vadai szabadon legelnek vetéseinken, de a parasztnak tilos az erdőbe menni, hogy az
               úri vadat fel ne verje nyugalmából; mindez nem jut-e
               eszedbe, s a vér nem forr fel ereidben, ha a fényűzést látod magad körül; s ha
               meggondolod, hogy mindez arany és drágakő, melyek uraid ruháin díszlenek, véreid
               ínségén vásároltattak, hogy minden gomb, melyet mentéjökön látsz, egy parasztcsaládot
               tett koldussá?
            </p>
            <p>Orbán felsóhajtva hallgatott.</p>
            <p>- Te nem vagy érzéketlen, Orbán - folytatá, Orbán kezét megragadva, az előbbi -, hisz
               nem úri lakban születtél; Isten a nép fiától a szívet miért tagadta volna meg? A
               napokban láttalak, midőn egy koldusasszonynak s gyermekének alamizsnát adál; arcaidon
               könyörület látszott; a szív, melyre az egyeseknek szenvedése ily hatással van, nem
               maradhat hidegen százezrek kínainak szemléletére. Vesd le magadról a lealázó
               láncokat, miket eddig viseltél; hadd el a szolgaság földjét, hol eddig éltél, nem
               születtél közöttük; mi közöd neked az egyiptomiakkal, kik belőled zsarolásuk eszközét
               csinálták. Jer velem! a Rákoson negyvenezer bajtárs vár rád, kik a legszentebb ügy
               mellett fegyvert fogtak; ott helyed!</p>
            <p>- S mit használhatok - mondá Orbán nyugodtan -, ha tanácsodat követve, a
               keresztesekhez szegődöm? Ott, hol negyvenezer fegyveres áll, ez egy karnak segéde a
               kereszt diadalát nem fogja elősegíteni.</p>
            <p>Lőrinc hallgatott. Orbán rövid szünet után folytatá: - E találkozásunk nem véletlen.
               Többször észrevettem, hogy velem szólni akarsz, s kikerültelek, mert az ösvény,
               melyen járni látlak, olyan, hol mint barátok nem találkozhatunk. Hiszem, hogy
               szándékod jó, de talán azt gondolod, hogy mindazt, mi táborotokban történik, nem
               tudják; hogy nem hallám, mire lelkesíted te és társaid szónoklatok által a népet?
               vagy azt hivéd, hogy szavaid, melyekkel vad tömegeket lázadásra intesz, el fogják
               velem feledtetni kötelességemet, s kiirtani keblemből azon hálát, mellyel uramnak,
               jótevőmnek tartozom?</p>
            <p>- Szolgalélek - mormogott Lőrinc.</p>
            <p>- Szolga, igen, de szolgája annak, ki egész életét a közjónak szentelé, ki a
               szegénynek pártfogója, jobbágyainak atyja volt, kihez nem szolgai érzetek, hanem a
               legtisztább hála köt.</p>
            <p>- Légy háladatos iránta - mondá Lőrinc keserűen -, hisz ruhákat ad, s a posztó még
               finomabb annál, melyből többi cselédeinek köntöseit varratá; jóllakol asztalánál, s
               kutyái csak azt kapják ebédül, mit táladon hagytál; néha a kegyes úr nyájas szót is
               veszteget rád, s mindez neked oly kevésbe kerül. Hogy ennyi kegyelemben részesülj,
               csak egy apától fosztatál meg, ki, Telegdit védve, a harcban elesett; mi szép cserét
               tettél! De lám, odaát, a Duna másik partján, kegyes uradról másképp gondolkozunk -
               folytatá indulattal. - Telegdi a nép ellensége, ő az, ki tanácsával a szent had
               összehívásának ellenszegült.</p>
            <p>- Mert előre látta a következéseket - szakítá félbe a szólót Orbán -, mert tudta,
               hogy a vallás színe alatt összegyülekezett tömeg polgártársai s a haza ellen fogja
               fordítani fegyvereit.</p>
            <p>- Polgártársai ellen? - mondá Lőrinc keserűen - a szolgának nincsenek polgártársai, s
               a haza, melyről szólsz, nem a mienk; eljött a nap, midőn hazát fogunk szerezni
               magunknak mi is.</p>
            <p>- Lőrinc! - mondá Orbán, a papot, ki fölkelve távozni akart, kezénél visszatartva -
               korlátlan hatalmat gyakorolsz a nép között; te vagy az, ki szavaival a nemesek ellen
               gyűlölséget önt a sokaságba, ki e szerencsétleneket lázadásra ébreszti, ki talán még
               lecsillapíthatja vad indulataikat. Az istenért! gondold meg, mit mívelsz! véghetlen
               szenvedések kútforrását nyitod meg, s még a nép is, mely most apostolának tisztel,
               átkozni fogja nevedet, átkozni az órát, melyben közötte először megjelentél, hogy e
               békés országot a polgári háború határtalan szenvedéseivel áraszd el.</p>
            <p>- Te az állapotot, melyben élünk, békének nevezed - válaszolt Lőrinc felindulva -,
               békének azt, ha a földmívelő munkája gyümölcsét nem élvezheti: ha százezrek
               becsülete, nyugalma, élte, néhány száznak önkényétől függ; ha a rablón és zsarnokon
               kívül senki nem biztos, s ha minden panaszszó kegyetlen büntetésekkel nyomatik el. Ha
               ez a te békességed, ám élvezd, s állj elnyomóink közé, én nem félek a harctól. - S
               Lőrinc visszarántá kezét, melyet Orbán a magáéban tartott, s Felhévvíz felé vevé
               útját.</p>
            <p>- Lőrinc, Lőrinc! gondolj a következésekre - kiáltott utána Orbán.</p>
            <p>- Menj uraidhoz, s áruld el rokonaidat - mondá Lőrinc megfordulva -, nem félünk
               haragotoktól. A bajnokok, kik a kereszt zászlója alatt összegyűltek, nyugodtan várják
               be a megtámadást. De ha urad parancsára te is valahogy fegyvert kötsz, tudd meg, két
               nővéred férjestül táborunkban van, s ők elhozták gyermekeiket is, nehogy urok, nemes
               szokás szerint, rajtok bosszulja meg szüleik megszökését. Siess! hídd össze urad
               népét, s támadd meg táborunkat; mi szép érdem, ha kezeidet testvéri vérrel festve
               mutathatod jótevőidnek! De tudd meg, bármit téssz értök, körükben soha nem léssz
               egyéb, mint szolga, soha mást, mint keserűséget, nem fogsz találni házaikban.</p>
            <p>E pillanatban a kertkapu megnyílt, s Ártándi Pál lovagolt el a beszélgetők mellett.
               Orbánnak úgy látszott, mintha a pap szomorú jóslata már teljesülne.</p>
            <p>- Tudd meg, hogy soha nyugalmat s megelégedést nem fogsz találni, mint ha Isten keze
               sok viszontagság után végre körünkbe vezetett, mi bizonyosan történni fog. - S ezzel
               Lőrinc lassú léptekkel eltávozott.</p>
            <p>- Ki volt ez, diák uram? - kérdé az Ártándinak kaput nyitott öreg kulcsár, midőn
               Orbánt megismerve, neki még egyszer jó éjszakát kívánt.</p>
            <p>- Egy régi ismerősöm - válaszolt Orbán, nem akarván a már rossz hírben álló Lőrincet
               megnevezni.</p>
            <p>- Éppen úgy nézett ki az istenadta, mint az az átkozott ceglédi pap - jegyzé meg az
               előbbi. - S most Isten áldja meg kegyelmedet. Vigyázzék magára! oly időket élünk,
               melyekben késő este nem tanácsos gyalogjárni.</p>
            <p>S ezzel a kulcsár becsukta a vaskaput, s nyugodni ment. Orbán, mély gondolatokba
               merülve, a városnak vevé útját.</p>
            
         </div>
         <div type="chapter">
            <head>8</head>
            <p>Azon pillanatban, midőn Telegdinek kerti lakát elhagyá Ártándi, véghetlen boldognak
               érzé magát. Vagyon, magas állás, dicsőség, az ország legszebb hölgyének szeretete,
               szóval: minden, mi után eddig életében vágyódott, mindannak most birtokában látá
               magát, s úgy tetszett neki, mintha a sors egyedüli keservül számára csak azt tartotta
               volna fel, hogy ne legyen semmi, mit ezentúl kívánhasson. Az éj csendes vala; a
               kertekből, melyek között útja átvezetett, felhangzó csalogányok éneke, a toronyórák
               nyugodt ütése s az egyenlő zörgés, mely a Duna-malmoktól áthallatszott, még bájlóbbá
               tevék az általános hallgatást, s Ártándi, egészen boldog gondolatainak engedve magát
               által, lassú léptekkel lovagolt a város felé. Mint az égen, mely fölötte boltozott:
               úgy élete láthatárán számtalan fénypont ragyogott feléje, s még csak egy felleget sem
               látott, mely reá homályt borítana.</p>
            <p>Gondolatai eleinte kizárólag Frusinával foglalkoztak. Ártándi szerette őt, ha nem is
               olyképpen, mint azt e bájló hölgy érdemlé, de legalább mindazon szeretettel, melyre
               hidegebb szíve képes vala; de minden szerelme mellett Pál sokkal inkább függött az
               élet külsőségein, mint hogy Frusina birtokának egyéb kedvező következései figyelmét
               még boldogságának ez első pillanataiban is elkerülhették, s a szerető ábrándjai közé
               sok, látszólag idegen gondolatok nem vegyültek volna, melyek a kedves leány képét
               néha háttérbe szoríták, de csak hogy az még kedvesebbé váljék. Arra, hogy hölgyet
               igazánszeressünk, szükséges, hogy szívünk összes megelégedését csak tőle várhassa, s
               Pál szívének szerelmen kívül még más vágyai voltak. Frusina neve, vagyona,
               összeköttetései, mindezen világi előnyök, mik más, érzékenyebb ifjú előtt talán
               közönyöseknek látszottak volna, valamint Pál szeretetének ébresztésére nem voltak
               befolyás nélkül, úgy most növelék örömét. És soha talán annyi fényes, annyi szelíd
               gondolat, a szerelem s nagyravágyás legszebb álmai, azon élvezetek, miket a szív s
               azok, miket hiúságunk nyújt, nem vegyülhettek emberi kebelben annyira, mint most,
               hogy Pált boldoggá tegyék.</p>
            <p>E lelkiállapota azonban nem tartott sokáig. Midőn Ártándi a zsidóvároson
               keresztüllovagolva a Duna partjához ért, s midőn a folyón átnézve Pestet látá, Klári
               s vele helyzetének minden nehézségei jutottak eszébe. - Föl kell bontania e viszonyt,
               azt érzé, de miként tegye ezt? - Pál, minden önössége mellett, nem vala érzéketlen.
               Szíve fájt, ha valakit szenvedni látott, s mennyiben saját érdeke engedé, enyhíteni
               akart volna minden fájdalmat főképp melynek oka ő maga volt; de mit tegyen? Klári őt
               a bálványozásig szereté. E pillanatban is bizonyosan dobogó szívvel áll ablakánál, s
               kinéz a Dunára: nem jön-e a sajka, mely éjjelenként kedvesét hozza karjai közé? -
               Elmenjen-e hozzá? Ha nem teszi, Klári elmaradását szerencsétlenségnek fogja
               tulajdonítani, s talán maga fog átjönni - szenvedélyességétől minden kitelik -, s
               szerelmének titka napfényre jő; s ha Pál elmegyen hozzá, s ha a bájoló polgárleány
               örömdobogó szívvel jő elébe, fogja-e eltaszíthatni magától? bír-e elég erővel, neki
               nyugodtan elmondani, hogy nem szeretheti többé, mert szívét s kezét egy óra előtt
               másnak ígérte? - Vagy - nem, nem! - mondá magában, midőn e harmadik lehetőségre
               gondolt - még tovább csalni e leányt, szerelmet hazudni e pillanatban, midőn érzem,
               hogy szívem csak Frusináért dobog, a legnagyobb aljasság volna, melyet férfi valaha
               elkövetett.</p>
            <p>Míg Pál ezen nem éppen kellemes gondolatok között a zsidóváros főutcáján
               továbblovagolt, addig hív szolgája, Farkas, ugyane tárggyal foglalatoskodott. Előtte
               urának pesti kalandjai titokban nem maradhattak. Sokszor a parthoz kíséré őt, sokszor
               éjjelre hajósokat rendelt, sőt néha egyes hírt vagy levélkét vitt át Klárihoz, s így
               mintegy segéde volt ura titkos szerelmének, mit minden bámulás mellett, mellyel Pált
               különben tekinté, nem egyeztethetett meg nézeteivel. Ártándi Tamás házában nevekedve,
               hol mint minden régi szokás, úgy a nemzetünket egykor jellemzette erkölcsi szigorúság
               még tiszteletben tartatott, Farkas, kit az öregúr fia mellett Budán hagyott, Pál
               magaviseletét oly szemekkel nézé, mint azt maga Ártándi Tamás tette volna. Könnyelmű
               kacérkodást látott benne, melyet a magyar csak a szerencsétlenségünkre e hazában
               megfordult idegenek példájából tanult, s mely elölve minden való lovagiasságot,
               katonanemzethez nem illik; Klári iránt is, ki által valahányszor urától hírt vagy
               levélkét hozott, jó borral vendégeltetett meg, s kitől nem egy darab aranyat kapott,
               hajlandóságot érzett Farkas; s paraszteszével sokkal jobban látta át e kaland
               szükséges következéseit, mint hogy a szegény leányt ne sajnálta volna. Végre - ez
               vala a legfőbb - az Ártándi családnak meghittebb cselédei jól tudák, hogy urok s
               Telegdi gyermekeik házasságáról más sokszor beszéltek egymással. Frusina az egész
               Ártándi-háznak kedveltje vala, s a gazdasszony már két-három év óta a jövőről sohasem
               szólt másképp, mint: - “Ha majd a szép Frusina kisasszony Pál úrfi felesége lesz.”
               Farkas tehát, ki a jelen pillanatban e közkívánat teljesülésének egyedüli akadályát
               ura pesti kalandjában látá, százszor átkozta a véletlent, mely őt e polgárleánnyal
               érintkezésbe hozá. - Ez este pedig, azalatt, míg ura Frusinánál volt, ő a
               szobaleánnyal igen kellemes órákat töltvén, a jó bor, melyet számára Bebek Katalin a
               pincéből felhozatott, lélekfurdalásait még erősebbekké tevé, s eltökélé magát, hogy
               bármik legyenek következései, urával szólni fog; csak azon törte fejét, miként kezdje
               előadását.</p>
            <p>- Pál úrfi - mondá végre, közelebb lovagolva urához, ki e megszólítás által
               fölébresztve gondolataiból, visszanézett -, túl vagyunk ám már a szombat-kapun.</p>
            <p>- Tudom - volt Pál rövid válasza, s gondolataiba merülve, továbblovagolt.</p>
            <p>- De azon utcán is túl vagyunk ám már - mondá rövid hallgatás után ismét Farkas -,
               mely a János-kapuhoz vezet; meg kell fordulnunk, különben nem jövünk haza.</p>
            <p>- Nem is akarok hazamenni - válaszolt Pál, kissé bosszankodva szolgája
               tolakodásán.</p>
            <p>- Nem? - szólt a másik mintegy bámulva. - S hát hová megy a nemzetes úrfi?</p>
            <p>- Semmi közöd - mondá Pál komolyan -, a Duna partján leszállok, s te a lovakat
               hazavezeted.</p>
            <p>- Tehát megint Pestre?! - sóhajtott Farkas, s úr és szolga egy pillanatig hallgatva
               folytaták útjokat.</p>
            <p>- Hallod-e, Farkas! - mondá végre Ártándi, ki sokkal kellemetlenebb gondolatokkal
               vala elfoglalva, mint hogy örömest meg ne ragadna minden alkalmat, mely által azokat
               háttérbe szoríthatá - te egy idő óta különös magaviselethez szoktál; úgy látszik,
               mintha inkább tanácsadómnak, mint szolgámnak tekintenéd magadat.</p>
            <p>- Ments Isten! - válaszolt a másik - csak azt gondolám, hogy...</p>
            <p>- Gondolj arra, hogyan teljesítheted kötelességedet legjobban - mondá Ártándi, ki
               valamint más ember is, minél elégedetlenebb vala önmagával, annál indulatosabbá vált
               szolgája ellen -, minden egyéb gondolat fölösleges; rosszkedvemben találhatnál, és -
               megbánhatnád merészségedet.</p>
            <p>- Már biz én sohasem voltam merész a nemzetes úrfival szemközt; oly valamit sem
               tettem egész életemben, mit később meg kellett volna bánnom, s pedig jó harminc
               esztendeje, hogy a nemes Ártándi család kenyerét eszem.</p>
            <p>- Helyesen fogsz cselekedni - mondá Pál -, ha nemcsak azon időre, melyet már
               házunknál töltél, de arra is gondolsz néha, melyet még ezentúl itt akarsz tölteni,
               különben...</p>
            <p>Pál önmaga is érezte szavainak kíméletlenségét, és sajnálva, hogy azokat kimondá,
               félbeszakasztá beszédét. Farkas szívét fájdalom tölté el, minőt eddig még nem ismert.
               - Nemzetes uram - mondá remegő hangon -, én szegény cseléd vagyok, azt jól tudom; de
               lássa a nemzetes úrfi, gazdasszonyunk most hat esztendeje egy tojást tett el;
               közönséges tyúktojás volt, nem ért semmit, de nem tudom, kitől hallá, hogy ha a
               tojást hét esztendeig szekrényben tartja, s addig nem fogja bántani: sárgájából
               drágakő lesz, s higgye el az úrfi, most tíz tehénért nem adná ide. Sokszor gondoltam
               magamban: így van velünk szegény cselédekkel is. Bármi kevés becsben tartsák
               szolgálatunkat első pillanatban, ha valamely háznál évekig laktunk, ha mintegy
               megkeményedtünk a gazda kezei között, nem vetnek ki az utcára, mint hasztalan
               rongyot. Látom, ostoba gondolat volt, és...</p>
            <p>Pál fiatalabb volt, és sokkal inkább szereté vén huszárját, semhogy szavainak hatását
               észrevevén, érzéketlenül maradhatott volna. - Ne neheztelj, öreg! - mondá meghatva -
               s föl se vedd, amit mondtam. Vannak pillanatok, midőn az ember ingerlékenyebb:
               ilyenkor legjobb, ha magamra hagysz: magam is megbánom, amit haragomban
               mondhattam.</p>
            <p>Farkas e nyájas szavakra azonnal megbocsátá a rajta elkövetett sértést; de nem
               feledkezett meg föltételéről, s azért kinyilatkoztatva, hogy Pál úrfira nem volna
               képes neheztelni, ismét visszatért előbbi tárgyára: nem volna-e jobb, ha Pestre nem
               menne?</p>
            <p>- Becsületes cseléd - így szólt - nemcsak kezét, de minden tehetségeit urának
               szenteli; ha a dolog úgy hozzamagával, neki, ha mindjárt rossz néven venné is ura,
               beszélni is kell; s így vagyok én most. A nemzetes úrfi talán újra megharagszik, s
               kipirongat, de ha elkergetne is, visszajönnék, s újra kérném, ne menjen többé
               Pestre.</p>
            <p>- Bohóc - mondá Pál -, s miért ne menjek soha életemben Pestre?</p>
            <p>- Ki mondta, hogy életében soha ne menjen Pestre? Ments meg Isten! hisz Biharba is
               arra megyünk, a détát is ott tartják. De az úrfi jól ért; én csak azt szeretném, ha
               ahhoz a bizonyos házhoz, hol az a bizonyos leány lakik, nem menne többé; másképp akár
               mindég Pesten lakjunk, biz én nem bánom. - Nemzetes uram! - folytatá Farkas rövid
               hallgatás után, midőn észrevevé, hogy ura nem felel - az nem jó, amit mi ott Pesten
               cselekszünk. Klári csak polgárleány, igaz, s ha esze volna, tudhatná, hogy a nemzetes
               úrfi bizony őt sohasem fogja elvenni; azt is mondják, kissé könnyelmű s szívesen
               kacérkodik a nemes urakkal; de jó leány mindamellett, aki a cselédet is megbecsüli; s
               ha látom, mint szereti a nemzetes úrfit, megesik szívem, hogy úgy bolondnak tartjuk.
               Bizony, nem szép tett!</p>
            <p>- Ki mondja azt?</p>
            <p>- Én mondom - folytatá az előbbi -, vagy talán nem igaz, talán nem tartjuk bolondnak
               a szegény leányt: a nemzetes úr, midőn szép szerelmes levélkéit írja, én mikor
               átviszem? Hisz Pál úrfi úgyszólván jegyese Frusina kisasszonynak, miért nem mondja
               ezt Klárinak?</p>
            <p>- Éppen azért akarok átmenni Pestre - szólt Pál -, mindezt, amit mondál, sokszor
               mondám enmagamnak. Ideje, hogy e kétes helyzetnek vége szakadjon.</p>
            <p>- Nem volna-e talán jobb - jegyzé meg Farkas -, ha a nemzetes úr inkább engem
               küldene? Egy levélke megteszi, s habár ezért, jól tudom, szerémi borral nem kínálnak
               is meg, legalább könnyebben esünk át rajta.</p>
            <p>- Nem volna-e ez részemről gyávaság - mondá Pál -, ha könnyelműségem által e szegény
               leánynak keservet okoztam: nem kell-e elkövetnem mindent, hogy azt, mennyire tőlem
               függ, enyhítsem? s nem eszközölhetem-e ezt jobban, ha magam szólok? Ami írva van,
               írva marad: történetből éppen oly szavakat választhatok, melyek szívének leginkább
               fájnának; s ha egyszer soraimat átadtad, nincs mód, mely által fájdalmát enyhíthetem,
               holott, ha szólok, oly pillanatot választhatok s oly szavakkal élhetek talán, melyek
               félig elveszik keserűségét a mondottaknak.</p>
            <p>- Csakhogy annyira ne vegyék el - szakítá félbe Farkas -, hogy végre Klári nem is
               veszi észre, mit a nemzetes úr neki mondani akar. Én nem tudom, de ha valaha
               ilyhelyzetbe jönnék, s ha írni tudnék - mi, úgy hiszem, egyaránt lehetetlen -, én
               bizony sohasem szólnék ily dolgokról. Aztán Klári tűzrőlpattant leány, nem fogja
               nyugodtan venni az egész dolgot.</p>
            <p>- Éppen mivel szenvedélyes, azért szükséges, hogy vele magam szóljak - válaszolt Pál.
               - Szerelmén nincs okom kételkedni, ő jó, nemeslelkű teremtés. Ha vele nyíltan szólok,
               s ha neki egész helyzetemet bevallom, talán szenvedélyes panaszokra fakad, de benne
               annyi nemeslelkűség és józanság lakik, hogy teljes meggyőződésem szerint, végre ki
               fog békülni helyzetével. Ha csak írok, nem állhat senki jót szenvedélyességéért.
               Talán egyenesen hozzám jönne, talán Frusinát keresné föl. Indulatában mindenre képes.
               Soha életemben kínosabb helyzetben nem valék: de át kell gázolnom.</p>
            <p>Ezalatt Ártándi hív követőjével a révhez ért. Farkas ura okoskodásának helyességét
               átlátta, de, mint nehéz sóhajtásaiból látszott, nem volt megnyugtatva aziránt, hogy
               Pál föltételének kivitelére elég szilárdsággal bírand; érzé azonban, hogy minden
               további beszéd hasztalan volna, s csak arra kéré urát, hogy minél előbb jöjjön
               haza.</p>
            <p>Ártándi leszállva lováról, a már készen váró csónakba sietett, s kevés perc után
               Farkas az evezőütéseket hallá, melyekkel ifjú ura a partot elhagyá. - Nem tudom -
               mondá magában -, de azt hiszem, ha Klári engem szeretne, életemben nem tudnám szemébe
               mondani, hogy nem szeretem. De Pál úrfi úr - így vigasztalá magát - olvasni, írni
               tud, deákul is tanult, s azt mondják, a misét is megérti: neki több bátorsága lehet.
               - S ily gondolatokba merülve, Farkas lovaival lassan hazafelé indult.</p>
            <p>Azalatt Pál csónakában Pest felé haladva, korántsem vala oly elhatározott, mint hív
               követője reménylé: sőt minél közelebb ért a parthoz, annál több kétkedést s
               bizonytalanságot érzett ébredni szívében. Egy percig Klári könnyelműségével
               vigasztalta magát. - Könnyen s meggondolás nélkül adta nekem szívét - így okoskodott
               -, ha magát csalatva látja, hasonló könnyűséggel fogja azt másnak adni. Nem mondta-e
               sokszor önmaga: tudja, hogy őt nem fogom nőül venni; ha végre azt mondom neki, hogy
               nőmnek Frusinát választám, ő el van készülve rá. - De Pált ez okoskodás nem
               nyugtathatá meg. Tudta ő, hogy Klári, elhíresztelt könnyelműsége mellett is, mélyen
               érez, hogy határtalanul szeret; s mennyivel forróbb s önzetlenebb vala az érzés,
               melynek jutalmául csak viszonszeretetet igényelt, annyival menthetetlenebbé vált Pál
               magaviselete, ki őt megcsalá. - De mit tegyek? - így gondolkozott tovább, s mivel
               csak kellemetlen lehetőségek között választhatott, pillanatról pillanatra
               határozatlanabbnak érezte magát. - Nyíltan kell szólanom: a dolog nem szenved
               halasztást. Más úton tudhatná meg helyzetemet... s mi történnék akkor? De hol
               találjak szavakat, kifejezni azt, mit gondolni is pirulok: hogy őt megcsaltam? honnan
               vegyek erőt, hogy szenvedélyes fájdalma kitöréseit magam nézhessem?... Kímélettel
               kell szólanom - így enyhíté előbbi feltételeit, midőn sajkáját a parton megállani
               érzé. - Klári oly nemeslelkű, ha neki azt mondom, hogy Frusinát csak apám kedvéért
               választám nőmnek, talán meg fog bocsátani. Ez legjobb: hazudnom kell; de vannak
               pillanatok, melyekben az egész igazságot megmondani embertelenség, s ez azok közé
               tartozik.</p>
            <p>Midőn a város kapuja melletti kis ajtó, melyen az elkésett polgárok csekély
               borravalóért éjjel beeresztettek, melyet a kapus Pálnak is mindég nehézség nélkül
               nyitott meg, most bezáratott utána: ingadozni kezdett e föltétele is, s mikor
               Szaleresi házához ért, már azon határozattal állott meg előtte, hogy ma még nem fog
               szólni, hanem Farkas tanácsa szerint, kellemetlen nyilatkozatát levélben teendi.</p>
            <p>Pest - ha egykori kapuinak helyeit, melyeket ismerünk, s azon egyes, most magas
               házakkal eltakart bástyadarabokat tekintjük, melyek régiebb korából fennmaradtak -
               távolról sem volt oly kiterjedésű, mint napjainkban. Mintegy a természet által arra
               teremtve, hogy ipar s kereskedés színhelyévé legyen, mely már Zsigmond korában a
               városnak éltet adott. Pest oly viszonyok között,
               minőkben hazánk Ulászló idejében élt, rendkívüli terjedésre nem számíthatott, s a
               vastag falakkal kerített várost lépésben mindenki egy óra alatt kényelmesen
               körüllovagolhatá. A város belseje nem díszlett ugyan fényes palotákkal, minőket a
               királyi lak közelében a budai hegyen látánk, de a tekervényes s kövezetlen s őszi és
               tavaszi napokban sáros és kellemetlen utcákban sok díszes polgárház állott, melyek
               szépségre s nagyságra nézve Németország kereskedővárosaira emlékeztettek. Ezek közé
               tartozott Szaleresi háza is. A város legszebb piacának szegletén, egy részről a nagy
               templomnak, másikról a Duna felé építve, e ház felső, a bástyánál magasabb
               emeleteiből a Dunára, Szent Gellért hegyre s Budára kellemes kilátás nyílt. Maga az
               épület, nagy erkélyén kívül, mely a háznak a templom felé álló oldalán kinyúlt s némi
               kőfaragásokkal ékesíttetett, nem bírt ugyan különös díszítményekkel, de a fagerendák
               közé rakott s a felső emeletekben kifelé nyúló falak oly tisztán s jó karban
               tartattak, az egész oly lakható alakban állott a néző előtt, hogy gazdája
               vagyonosságán senki sem kétkedhetett.</p>
            <p>Ártándi dobogó szívvel állt meg e ház előtt. A piacra a holdvilág önté el sugarait, s
               mély hallgatás terült el az egész város fölött. Pál egy ideig bizonytalanul állott.
               Nem volna-e jobb, ha Klárit nem is látja többé - gondolá magában -, el kell válnia
               mégis: minek ez utolsó élvezet, mely csak vesztének fájdalmát nagyíthatja? De ily
               közel ahhoz, kinek karjai között annyi boldog órát töltött, kinek keblén annyi
               élvezet vár reá most is!... Frusina ártatlan képe háttérbe szorult. Pál érzé, hogy
               Klári birtoka nem oly közönyös szívének, mint azt egy órával előbb gondolá; vére
               felforrt, erei dobogtak, s reszkető kézzel már kocogni akart, midőn a Klári ablakából
               felhangzó ének határozatát még egyszer megingatá:</p>
            <p>Miért dobog, miért feszül,</p>
            <p> Miért zajog, miért örül</p>
            <p> Ma ekként kebelem?</p>
            <p> Hisz a világ nem változott,</p>
            <p> Nincs új virág, új csillagot</p>
            <p> Sehol nem lát szemem.</p>
            <p>Te eljövél és szívemet,</p>
            <p> Mint nap, ha kél a bérc felett,</p>
            <p> Sugár hatotta át.</p>
            <p> Olyan sötét volt életem,</p>
            <p> Most üdv a lét, a szerelem</p>
            <p> Elűzte bánatát.</p>
            <p>De jaj nekem, ha elhagynál!</p>
            <p> Mint ha a nap nyugodni száll,</p>
            <p> Éj födné létemet,</p>
            <p> A szerelem napom vala,</p>
            <p> S egy napnak nincs két hajnala;</p>
            <p> A szív egyszer szeret.</p>
            <p>- Ennyi szeretet! s én megcsaljam őt? - szólt magában - a keblet, hová az ég
               legnemesebb érzelmének kincsét rejté, én puszta élvezet eszközévé alázzam? el innen,
               el! - S Pál csakugyan távozni akart, de Klári a holdvilágban meglátta őt, s halkan
               nevénél szólította.</p>
            <p>Mintegy elvarázsolva e szó által Pál egy percig megállott. Fellázadt érzékeinek
               viharában lelkiismeretének szava, nemesebb föltételei, Frusina képe, minden eltűnt
               lelke előtt. Kopogott, s midőn az ajtó Szaleresi gazdasszonya által megnyittatott,
               örömittasan rohant Klári karjai közé.</p>
            <p>Az órát, mely alatt a szeretők múltról s jövőről megfeledkezve, csak jelen
               boldogságuknak éltek, nem fogjuk leírni. Ki egy szerető s szeretett lényt kebléhez
               szorítva, azt, mit élte egyetlen üdvének hitt, remegő karokkal hacsak egy ízben is
               körülfoghatta, ki azt első ifjúsága hevében teheti, midőn érzelmeink melegebbek, mint
               később szenvedélyeink: képzelni fogja Ártándi helyzetét; szó nem írhatja le, mit
               híven festeni még ecsetnek sem sikerült soha. Klári gyönyöre közé nem vegyült keserű
               érzemény. S Pál, ha szívében szemrehányást érze támadni, kettőzött szenvedéllyel
               szorítá kebléhez kedvesét, s a gyönyör között, melynek magát átengedé, a szívben
               halkan felszólaló nemesebb érzemények elnémulának.</p>
            <p>- Az istenért! menjenek el attól az ablaktól - e szavakkal szakítá félbe a szeretők
               boldog andalgásait, a legnagyobb ijedtség jeleivel, a szobába rohanó gazdasszony -,
               éppen most jő haza uram s pedig mintegy tizedmagával, s ha Pál úrfit itt találják,
               végünk van.</p>
            <p>- Jerünk a második emeletbe - szólt Klári, megragadva Pál kezét.</p>
            <p>- Késő! - sóhajtott a gazdasszony, a hölgyet visszatartva - már a lépcsőn vannak. De
               ki is gondolta volna! Ambrus gazda kétszer mondta, hogy ne várjuk vacsorával, mert
               éjszaka a táborban marad, s mégis most hazajön s pedig annyi emberrel; ha tudtuk
               volna, hazaküldhettük volna Pál úrfit, de így...</p>
            <p>- Istenem! ha itt találják, megölik - mondá Klári, s a szegény leány egész testében
               remegett.</p>
            <p>- Miattam ne aggódjál - biztatá Pál, bámulattal nézve az ijedtséget, mely Klárinak
               egyébként oly bátor magaviseletével ellentétben állott.</p>
            <p>- Ó, te nem ismered a veszélyt - sóhajta a hölgy, s Pált szenvedélyesen karjai közé
               szorítva, dobogó szívvel hallgatá a lépéseket, melyek a lépcsőn mindég közelebb
               jöttek. A gazdasszony becsukván az ajtót, mely e szobát a mellékszobától elválasztá,
               szintén hallgatózott. - Hála Istennek! - mondá néhány perc múlva, midőn a
               mellékszobában lépések s több férfihang hallatszott - nem vettek észre semmit,
               különben már zajt ütöttek volna. Pedig ha csak egy néz fel közülük, lehetetlen, hogy
               a holdvilágban Pál úrfit meg ne látta volna az ablak mellett. De ne menjenek az
               ablakhoz többé; lenn a kapunál négy fegyveres áll őrt, s azok felnézhetnének.
               Vonuljanak a legsötétebb szögletbe, s Pál úrfi, ha életét szereti, ne mozduljon. Ha
               bátorságban vagyunk, visszajövök, s kieresztem; de addig az istenért! maradjon
               nyugodtan.</p>
            <p>S ezzel a gazdasszony csendesen a szobát elhagyva, másik ajtaját is bezárá maga után.
               Ártándi, nem értve ennyi rémülés okát, de különben is félve, hogy valaki őt Klárinál
               találhatná, kedvesével halkan a szoba egyik szögletébe vonult.</p>
            <p>Hogy olvasóim Klári s hív gazdasszonyának magaviseletét érthessék, szükség néhány,
               elbeszélésünk kezdete óta történt dolgot röviden előadnom. A közügyek kifejlődése oly
               nagy befolyással volt e regény személyeire, hogy azoknak rövid megérintése e helyen
               elkerülhetetlen.</p>
            <p>Már a keresztes had előtt, főképp azon évben, midőn a bíbornok Rómából visszatért,
               egyes főurak s püspökök parasztjai több ízben fellázadtak, s ámbár ez egyes
               kísérletek könnyen elnyomattak, a nemesség részéről nem nagy jósló tehetségre lett
               volna szükség, hogy a keresztes had következéseit előre láthassa. De hatalmunk
               korlátoltságának érzetét csak tapasztalás által szerezzük meg magunknak; s így nincs
               okunk bámulni, ha jobbágyaival szemközt, kikkel még soha meg nem mérkőzött,
               nemességünk legyőzhetlennek gondolá magát. E gyáva, fegyvertelen csoport, mely
               gyermeksége óta remegni tanult urainak pálcájától; e gyülevész sokaság, melyet
               vallásos vakbuzgalom vagy munkakerülés az ország minden részeiből összehozott, s mely
               tíz különböző nyelven szólván, semmi kötelék által össze nem tartatik, melyet papok
               vezetnek, s melyre még az ellenség is csak könyörülettel nézend: Magyarország fényes
               nemességének miként válhatnék veszélyére? sőt a bíbornok dicséretet érdemel, hogy
               midőn keresztes hadát kihirdeté, a jobbágyok legbékétlenebb részét zászlói körül
               gyűjté egybe, s azokat a törökök elébe vezetve, az országot tőlük megszabadítja.</p>
            <p>Ezek valának a nemesség nézetei mindjárt a keresztes had kihirdetése után; azonban,
               főképp mióta Dózsa vezérnek kikiáltatott, e nézetek megváltoztak. Egyes békétlenek
               helyett sok falunak egész népessége költözött a keresztes táborokba; a sokaság, mely
               Pest, Eger és Nagyvárad mellett összegyűlt, fennhangon vádolá egykori urait; sa rend,
               melyet Dózsa a pesti táborba behozott, a szorgalom, mellyel ő s vezértársai
               bárdolatlan seregeiket fegyverviselésben gyakorlák, eléggé mutaták, hogy benne e
               tömeg, ha nem is kitűnő, legalább oly vezért talált, ki roppant erejét összetartva,
               egy cél felé irányozhatá. A nemesség sejdíteni kezdé, hogy e gyülevész sokaság, mely
               egymást nem értheti, közös szenvedéseiben s a gyűlölésben, mellyel elnyomói iránt
               viseltetik, a nyelvnél erősebb kötelékeket talál, s a legbüszkébb úr is aggodalommal
               nézé e mindég növekedő szolgacsoportot. - Azok, kik előbb a keresztes had legbuzgóbb
               pártolói valának, most keserű panaszt emeltek az ellen, ki a hadat kihirdette volt; a
               bíbornok maga is átlátta, hogy az erő, melyet szavával cselekvésre támasztott, olyan,
               melynek kormányzása nem az ő hatalmától függ.</p>
            <p>De habár mindenki átlátta e veszélyt, elhárítására nem történt semmi. A király most,
               mint mindég életében, sóhajtva várá a történetek kifejlődését. Bakács, ki a
               keresztesekben hatalma támaszát keresé, nem léphetett fel ellenök. A nádor
               köszvényben szenvedvén, a közdolgokban csekély részt vett. A tanácsosok a létező
               veszélyt kölcsönös szemrehányásokra használák; s Zápolya, kiben a nemesség nagy része
               egész bizalmát helyezé, Erdélyben várá a dolgok kifejlődését. A közügy - minek e hon
               történeteiben, fájdalom, sok példáját látjuk - a véletlennek engedtetett által; s
               amit egyesek a közveszély elhárítására tettek, inkább növelé a bajt, hogysem rajta
               segített volna.</p>
            <p>A kegyetlenség, mellyel egyes földesurak jobbágyaikat a keresztes had követésétől
               visszatartóztaták, az urak s jobbágyok között létező elkeseredést még nevelé. Dózsa
               serege, melyhez már több megyék szegényebb sorsú nemessége is csatlakozott, mindezen
               akadályok mellett napról napra nagyobbra nőtt, s a józanabbak máris átlátták a
               veszélyt, mellyel ily sereg, a nemességet annyira gyűlölő vezér alatt, minő Dózsa
               volt, hazánkat fenyegeté.</p>
            <p>Az, kit a sors nagy történetek eszközéül választott, félistennek vagy ördögnek
               szokott tekintetni a jövő kor által. Dózsa egyik sem vala e kettő közül. Sem annyira
               aljas s vérszomjúzó, mint azt nemes vagy nemesek zsoldjában álló történetíróink
               velünk elhitetni szeretnék; sem oly nemes érzelmekkel eltelt, minőnek újabb
               korunkban, midőn a nép szenvedései több rokonszenvre találnak, a népmozgalom
               vezetőjét gondolni szoktuk. A keresztes had vezére vitéz, de közönséges és csak
               helyzete által kitűnővé vált férfinál nem vala több. Megtörhetlen lélekkel, mit
               halála bizonyít, de előrelátás s minden nagyobbszerű vállalat vezetésére szükséges
               képesség nélkül, mit a paraszthad egész története bizonyít. Dózsa személyességében
               nem vala semmi, mi az első pillanatban, midőn a parasztok vezéréül választatott, a
               nemességnél aggodalmakat gerjeszthetett volna. Ulászló kormánya alatt, midőn önkényes
               főuraink semmi jogot s kiváltságot nem tiszteltek, a szabad székely nemzet sem maradt
               megkímélve elnyomástól, s főképp a büszke Báthori István vajdasága idejében hallatlan
               kegyetlenségeket tűrt, melyek Dózsának is eleven emlékezetében maradtak; de ő, ki
               életének nagy részét hadban tölté, s minapában szolgálataiért oly fényes jutalmat
               nyert, kétségen kívül soha a nép jogainak védelmére s megbosszulására fegyvert nem
               ragadott volna, ha erre más körülmények által nem buzdíttatik. Miként Budára
               érkeztekor csak tett szolgálatainak jutalmát s nem azt várá, hogy a keresztes had
               vezérének választassék: úgy mikor Bakács a szent zászlót kezeibe adá, a gondolat,
               hogy seregeit e lobogó alatt nem a törökök ellen fogja vezetni, távol vala lelkétől.
               Élete a mozlimok elleni csatákban folyt el eddig; az egyetlen dicsőség, mely után,
               midőn váratlanul e roppant sereg vezérének látta magát, vágyódott: az vala, hogy
               tetteiben Hunyadit s e hon minden nagy vezérét felülmúlja. Hogy Dózsának ezen
               nemesebb iránya megváltozott, az csak a nemesség iránti viseletének
               tulajdonítható.</p>
            <p>Minden arisztokrácia, mely a hon védelmét s a közjó fenntartására szükséges
               kötelességek teljesítését másokra hárítja, s így önmagát szükségtelenné teszi, önmaga
               ingatja meg hatalmának alapjait; s így a magyar nemesség részéről meggondolatlanabb
               lépés alig vala képzelhető, mint az, hogy a török elleni hadviselést jobbágyainak
               engedé által. A nemesség ezenhatározata ürügyéül a Szelimmel kevéssel ezelőtt kötött
               béke használtatott, mely az országrendek helybenhagyásával s részvétével történvén, a
               nemességet a fegyverforgatástól visszatartóztatá. A Julián bíbornok tanácsára I.
               Ulászló alatt történt frigyszegés következéseire még elevenen emlékezett a nemzet; s
               Bakács midőn Rómából visszatért, a királyt is csak azáltalbírhatá a töröknek adott
               hit megszegésére, hogy elhiteté vele, miszerint szavát éppen nem szegi meg, mert nem
               a magyar király, hanem a pápa nevében indíttatik a háború; nyomorult okoskodás, mely
               csak egy Ulászló lelkiismeretét nyugtathatá meg, a nemesség által azonban örömmel
               elfogadtatott, minthogy magát általa költséges hadiszolgálataitól fölmentve látá. Ily
               viszonyok között a nemességnek legalább arra kell vala törekedni, hogy az óriási
               hatalmat, mely vigyázatlansága által mellette támadott, magával kibékéltesse, vagy
               hogy azon esetre, ha az nem történhetnék, legalább oly vezért adjon neki, ki a nemesi
               érdekeket pártolja, mi Dózsánál, ki rövid idővel ezelőtt szintén az országos nemesség
               soraiba emeltetett, nem vala nehéz. Arisztokráciánk éppen ellenkezőleg cselekedett.
               Jobbágyait mi illeti, rémrendszerhez nyúlt, noha állapotuk szerencsétlenebbé már alig
               válhatott; s így az új fenyegetések félelem helyett csak kétségbeesést
               gerjeszthetének; láttuk a módot, mellyel Dózsával bánt, s csak ennek köszönhető, hogy
               a keresztes hadak vezére a főbb nemesség iránti gyűlöletben rövid idő lefolyása után
               seregeit csaknem felülmúlta.</p>
            <p>Dózsa lelkülete, Budára érkezése óta, roppant küzdelmeken ment által. Kitüntetve
               egyrészről legbüszkébb reményein felül, s oly sereg vezéréül választatva, melynél
               nagyobbat magyar még nem vezetett a török ellen; másrészről megvetve látá magát. A
               haza egyetlen reményének, a nép megváltójának hirdetve táborában, félistenként
               tisztelve a zászlói körül összesereglett nép által, a nemesség között gúnytárgyul
               látá magát kijelölve: mi csoda, ha a rokonszenv, melyet a nép fia a népnek egykor
               saját magán tapasztalt szenvedései iránt érzett, ily viszonyok között még inkább
               növekedett; ha azok iránti gyűlölsége, kik megalázására minden alkalmat fölkerestek,
               még lángolóbbá vált, s ha az őt környezők, az ennyi fény s ennyi megalázás közt
               elvadult férfiban céljaiknak kivitelére kész eszközt találtak? E férfiak, kevés
               kivétellel, azért választattak a nép által vezetőiknek, mert a nemesség iránti
               gyűlölésöknek már bizonyságát adák. Nekik egyedüli céljok a nemesség megalázása vala:
               Dózsa miként ne osztozkodnék terveikben, melyeknek kivitele által annyi sértésekért
               bosszút állhat?</p>
            <p>Két férfiú vala a keresztesek táborában, kik a lázadás kitörését eddig hátráltaták, s
               Dózsát az ország több részein már kitört erőszakoskodások nyílt pártolásától
               visszatartóztaták. Az egyik Dózsa Gergely, a másik Szaleresi Ambrus vala. Az első
               azon szeretetnél fogva, mellyel iránta viseltetett, Dózsa Györgyre nagy befolyással
               bírt; a másik mint Pest egyik leggazdagabb polgára és a pesti keresztesek vezetője
               oly férfiú vala, kinek megegyezése nélkül valamit elhatározni nem látszott
               tanácsosnak; s e kettő egyesült erővel elkövetett mindent, hogy Dózsát erőszakos
               szándékaitól visszatartóztassa. De előre vala látható, hogy az ellenzés, melyre
               minden erőszak e két férfiúnál eddig talált, a többieket az iránynak követésétől,
               mely felé minden rohanni kezdett, nem sokáig fogja visszatarthatni. Gergely a
               táborban csúfnevekkel illetvén, s mint pulya, fonóba s nem táborba való ember
               festetvén le bátyja előtt, napról napra kevesebb hatással volt reá; s Szaleresi,
               jelleménél fogva, mindég inkább engedett a körülötte levők befolyásának, főképp
               miután látá, hogy azon esetre, ha eddigi ösvényét követi, a serege fölött még
               gyakorolt hatalmat, melyet ügyesebb vetélytársa, a mészáros, máris félig kirántott
               kezéből, egészen elvesztheti. A titkos tanácskozásokban, melyeket a keresztes had
               vezetői majdnem naponként tartottak, azoknak szava, kik a pártütés zászlójának
               kitűzését kívánták, mindég parancsolóbbá, Gergely kérései s Szaleresi ellenokai
               gyengébbekké váltak, s e két férfiú önmaga érzé, hogy fáradozásaik hasztalanok
               leendenek.</p>
            <p>Klári mindezen viszonyokat ismeré. Tudta apjától, hogy a keresztesek vezetői közül
               néhányan az összes nemesség kiirtását tűzték ki célul, s hogy a nemesség között
               senkit sem gyűlöltek inkább, mint Telegdit s Ártándit; amazt, mert a keresztes had
               kihirdetését ellenzé; emezt, mert a nádor által Dózsa helyébe fővezérnek ajánltatott;
               s a gondolat, hogy kedvese e vérengző emberek kezébe kerülhetne, a hölgy lelkét
               borzadással tölté el.</p>
            <p>- Mi lelt, kedvesem? - mondá Pál suttogva, midőn remegő kezét ajkaihoz szorítá -
               nincsenek-e fegyvereim?</p>
            <p>- Az istenért! ne szól, ne mozdulj - suttogott Klári -, ha életedet, ha engem
               szeretsz, maradj nyugodtan.</p>
            <p>Pál bátrabb vala, hogysem Klári félelmében osztoznék; minél nyugodtabban érzé azonban
               magát a veszély iránt, annál inkább fölébreszté kedvese félelme kíváncsiságát, s
               sorsa úgy akará, hogy ezt teljesen kielégíthesse.</p>
            <p>Azon szobában, hol a szeretők együtt voltak, egykor Klári anyja lakott. Közte s a
               másik szoba között, hol Szaleresi pénzét s legdrágább áruit tartá, a falon egy kis
               négyszög nyílás vala készítve, mely rendesen fatolóval bezárva, arra használtatott,
               hogy a háziasszony munkájának félbeszakítása nélkül szólhasson férjével, vagy ha ez
               kiment, a boltoslegényekre felvigyázhasson. E készület, minőt kisebb városokban a
               bolt s a kalmárok lakószobái között néha még most is találunk, Klári anyjának halála
               után nem használtatott senki által, de a nyílást betakaró deszka kissé vissza lévén
               tolva, Pál az átsugárzó világosságból észrevevé, hogy a másik szobába átláthat, s
               Klári halk könyörgései nem tartóztathaták vissza, hogy ne éljen az alkalommal, mely
               kíváncsisága kielégítésére oly váratlanul nyílt.</p>
            <p>A szoba, melybe Pál e nyíláson átlátott, egészen hasonló vala ahhoz, melyben ő maga
               Klárival volt. A falakat s a mennyezetet tölgydeszkázat borítá, mely minden
               egyszerűsége mellett azon korban, mikor jó mesteremberek, de főképp ügyesebb
               asztalosok e hazában ritkák valának, remekműnek
               tartatott; homályos színe azonban az egész szobának komor kinézést kölcsönzött,
               főképp miután e falak sötét egyszerűségét kép s tükrök helyett - miket napjainkban
               szegényebb házakban is találunk - csak egy cédrusból faragott feszület ékesíté,
               melyet Szaleresi még neje életében Nürnbergből magával hozott. A szobának egyik
               szegletét nagy négyszög kályha foglalá el, melynek többszínű cserepein, domború
               munkában a tulajdonos polgári címere, nevének első betűi s az ótestamentomból
               választott egypár előadás vala nappal látható, de most csak a kályhát egész
               kiterjedésében körülfogó pad vonta a néző figyelmét magára; nem messze ettől
               fafaragásokkal díszlő kis pohárszéken néhány ezüstbillikom, csésze és tál vala
               felállítva, s mindjárt mellette nagy, a padozathoz srófolt vasláda állott, melyben
               Szaleresi, hír szerint, tömérdek pénzét tartani szokta, s mely ennélfogva minden
               egyszerűsége mellett a látogatók irigy vagy legalább sóvár tekintetét talán
               leggyakrabban vonta magára. Az egész bútorzat egyszerű volt, s a felhozottakon kívül
               egy hosszú tölgyasztalból s tíz vagy tizenkét magas támaszú bőrszékekből állott, de a
               kor fogalmai szerint kényelmes, s olyan, melynek készítésénél inkább célszerűség s
               állandóság, mint külső csín vétetett tekintetbe. Ki e szobába lépett, vagyonos
               augsburgi vagy nürnbergi polgár házában gondolhatá magát; hisz városi életünk egészen
               a külföld, főképp Németország szokásait ábrázolá, s Szaleresi e tekintetben csak
               polgártársait követé, kik mindenben, mi az élet kényelmeihez tartozott, szinte a
               külföld példáit tarták szemeik előtt.</p>
            <p>De minél szokottabbnak mutatkozott e szoba elrendezése, annál inkább vonta magára a
               nagy asztal körül összegyűlt társaság a néző figyelmét, főképp miután a mennyezetről
               lefüggő rézlámpának két ága Szaleresi által meggyújtatván, Pál e gyülekezetben a
               keresztes had fővezetőire ismert. Az emberek annyit beszéltek a keresztesek
               szándékairól, hogy Pál most, midőn véletlenül - mint az órából s jelenlevők állásából
               gyaníthatta - egyik fontos tanácskozásuknak tanúja lett, helyzetének veszélyességéről
               s minden egyébről megfeledkezve, egész figyelmét az előtte történőkre fordítá, s
               szemét a nyíláshoz tartván, csak hallgató kézszorítással viszonzá Klári halk
               kéréseit, ki, hogy meg ne láttassék, őt onnan elvezetni iparkodott.</p>
            <p>Az egész gyülekezet hét személyből állott, kik, midőn Pál a nyíláson benézett, éppen
               az asztal körül fogtak helyet. Középen Dózsa György, mellette jobbról Lőrinc, Dózsa
               Gergely, s Márton, egy a keresztesekhez szegődött szerzetes, ki parasztosabb
               szónoklata által a nép között roppant befolyással bírt; a vezér bal oldalán
               Szaleresi, a pesti mészáros s Imre vitéz, kivel Szent György terén már találkoztunk,
               s ki nyugtalan természeténél fogva most szintén a keresztesekhez állott. - Egy ideig
               az egész társaság hallgatva ült az asztal mellett. Minden arcon a legnagyobb
               elfogultság látszott, bármi különbözők voltak is az érzelmek, melyek annak okul
               szolgáltak, mit Pál, Szaleresi s Dózsa Gergely levertségéből, ha ezt a többiek
               fölgerjedésével összehasonlítá, könnyen észrevehetett.</p>
            <p>E hosszú hallgatást, mely alatt Dózsa György már türelmetlenségének jeleit kezdé
               adni, végre Lőrinc szakítá félbe. - Kedves bajtársak! - így szólt a plébános, mély,
               férfias hangjával, mely valamint mindég, úgy főképp most, midőn azt fölgerjedése
               rezgőbbé tevé, hallgatóira nagy hatással volt, s mely még Pál szívét is dobogtatá - a
               pillanat eljött, midőn az ezentúl teendőkre nézve valamit határoznunk kell. Ez az ok,
               melynél fogva az egyház dicső bajnoka, György vitéz minket összehívott.</p>
            <p>- Úgy van, úgy! - szólt közbe, fejével helybenhagyást integetve, György. - Lőrinc
               helyesen mondja, azért hívtalak össze benneteket, hogy határozzatok. Figyeljetek jól
               szavaira, ő pap, s jobban ért a papoláshoz, mint mi, katonaemberek, s amit mond,
               vegyétek, mintha magam mondtam volna.</p>
            <p>Lőrinc meghajtá fejét, s folytatá: - Távol a tábortól gyűltünk össze, hogy
               tanácskozásunk nyugalmát senki se zavarja; csak kevesen, hogy annál könnyebben
               közölhessük egymással nézeteinket, s annál hamarabb határozzuk el magunkat; mert hogy
               e határozatot továbbra halasztanunk nem lehet, az bizonyos. Dicső vezérünk ma
               harmadszor vevé a király parancsát, mely szerint seregeit a törökök ellen kellene
               vezetnie; még egy nap, s az utolsó királyi parancs szavai szerint, mint engedetlen,
               hívtelenség vádja alá esik. A nemesség az ország több részében fegyvert fogott, s a
               temesi gróf körül csoportozik; azalatt, míg az erdélyi vajda fenyegetve közelít
               seregeivel, s míg testvéreink Eger s Nagyvárad táján a szabadság zászlóját kitűzték:
               a király által Cseh- s Morvaországból hítt hadak már átjöttek határainkon.
               Választanunk kell! Görnyedni akarunk-e ezentúl is a nehéz nyűg alatt, melyet a
               nemesség nyakunkra vetett s vetni fog ezentúl is; mert ha eloszlottunk, mindaz, mit a
               jobbágyok az ország bármely részén uraik ellen vétettek, minden, mit néhányan
               közülünk talán tenni akartak, szintúgy fog büntettetni, mintha azt elkövettük volna,
               - vagy ki akarjuk-e tűzni mi is a szabadság lobogóját?</p>
            <p>- Atyó! - mondá a mészáros, ki Lőrincet, mint a többiek, a legnagyobb figyelemmel
               végig hallgatá - a választás, melyre felhívsz, nem kíván hosszú megfontolást. Rakja
               le fegyverét, akinek tetszik, én e jó vasat nem teszem félre, míg nem használtam...
               Igen, igen, szomszéd uram! - folytatá, midőn észrevevé a rosszallást, melynek jeléül
               Szaleresi fejét rázá - akár megesküszöm rá, ha úgy tetszik. Én nem leszek bolondja
               senkinek, habár maga a városbíró kérne is. Most rakni le fegyvereinket, e
               pillanatban, midőn a nemességet ennyire megsértettük, csak oly józan tett volna, mint
               ha a bikát, kire előbb kutyáimat uszítám, s kit nagy fáradsággal felkötöttem,
               ahelyett hogy levágjam, midőn dühe legmagasabb fokra emelkedett, szabadon bocsátanám.
               Tegye, akinek tetszik, én nem.</p>
            <p>- Én sem! - kiálta Imre vitéz, az asztalra csapva, miközben Márton barát fejét rázva
               megjegyzé, hogy ha ez történnék, ő, Márton, kétségen kívül gvárdiánja által sötét
               lyukba záratnék, és víznél s kenyérnél egyéb eleséget sohasem ízlelne többé
               életében.</p>
            <p>- Úgy látszik - mondá remegő hangon, melyből belső fölgerjedése észrevehető vala,
               Dózsa Gergely -, vannak közöttünk, kik ez úgynevezett tanácskozásban eleve
               elhatározott szándékkal jelentek meg.</p>
            <p>- Úgynevezett tanácskozás?! - kiálta Márton barát mérgesen - ki meri azt mondani? mi
               nem úgynevezett, de valóságos tanácskozásra gyűltünk össze; a szent keresztes
               seregeknek más törvényes tanácsosai nincsenek, s ha Júdás volna közöttünk...</p>
            <p>Itt Lőrinc a szenvedélyes szónokot, ki hallgatói között főképp Imre vitéz s a
               mészáros teljes helybenhagyására számolhatott, azon megjegyzéssel szakítá félbe, hogy
               György vezér különös parancsára senkit sem szabad véleményének előadásában
               akadályoztatni. - Ki tudja - tevé hozzá színlelt alázattal, mely hatását, főképp
               Dózsa Györgyre, el nem téveszté -, talán mi hibáztunk, s miket Gergely barátunk
               mondani fog, visszavezethetnek az igazi útra; hisz vezérünk után kinek szava bírhatna
               több hatalommal, mint azé, ki hozzá legközelebb áll?</p>
            <p>- Adja Isten - mondá fohásszal Gergely -, mert azon út, melyen most járunk, a hazát
               véghetlen szenvedésekhez, magunkat csak gyalázatos halálhoz vezethet.</p>
            <p>- Aki haláltól fél - szólt Lőrinc komolyan -, ne nyúljon vashoz; dicsőség lángként
               nem ragyog anélkül, hogy a tárgyat, mit körülfogott, föl ne emésztené.</p>
            <p>E szavak igen jól valának arra számítva, hogy a befolyásnak, melyet Gergely bátyjára
               gyakorolt, ellensúlyul szolgáljanak. - S te félsz, öcsém? - mondá György, szemeit
               Gergelyre függesztve, míg sötét arcai pirulni látszottak. - Dózsa Gergely, s a
               haláltól remeg!</p>
            <p>- Én nem félek a haláltól - mondá Gergely nyugodtan -, nincs s nem lesz soha mit
               pirulnod öcsédért; adja az ég, hogy ha majdan végzetünket betöltöttük, s ha
               megtörtént, mit azon úton melyen haladunk, el nem kerülhetni - adja az ég, hogy te
               öcsédet a bakó kezei között éppoly nyugodt szívvel lásd, mint én a bárdot, mely fejem
               fölött emelkedik.</p>
            <p>- Öcsém, te a bakó kezei között?! - kiálta György felugorva székéről, s öccsének
               kezét megfogva - soha! soha!... inkább tépjenek szét darabokra, kínozzanak, hogy
               szenvedéseimet borzadással mondja el fiának az apa még századok után is, hogysem csak
               egy hajszáladat bántsák.</p>
            <p>- S mi más, mint ocsmány halál várhat reád, reám s mindazokra, kik zászlóidhoz
               álltak, ha e szörnyű ember tanácsát követed? - mondá Gergely, szemeit Lőrincre
               függesztve. - Mit remélhetünk a lázadás büntetésénél egyebet?</p>
            <p>Lőrinc észrevevé e szavak hatását. - Azzal vádoltok - így szakítá félbe Szaleresit,
               ki éppen hasonló értelemben nyilatkozott -, hogy tanácsaim által vezérünket rossz
               ösvényre térítem. György vitéznek, kit eddig senki sem tartott mások kényére mozgó
               bábnak, talán több oka volna azért neheztelni, mint magamnak; de ha tanácsaim
               csakugyan olyan rosszak: miért nem mond hát Dózsa Gergely és más valami lehetőséget,
               mint melyet én felállítottam?</p>
            <p>- Igen, mondd el tanácsodat - szólt György, kinek arcai e szavaknál szokott komor
               kifejezésöket visszanyerék, midőn ismét székére ült -, csalódol, ha akárki vak
               eszközének tartasz, vagy ha testvéri szeretetemben bízva, nekem mások előtt ily
               szemrehányásokat mersz tenni. Mondd el tanácsodat! én azt teszem, mit legjobbnak
               tartok; s ne feledje senki, hogy az egész hadnak vezére én vagyok, és senki más.</p>
            <p>Gergely szomorú, majdnem könyörületes tekintetet vetett bátyjára, s ámbár gyanítá,
               hogy most, miután keblének legérzékenyebb húrja, mely hatalmának féltése vala,
               megpendíttetett, hasztalan szól, lelkesedéssel folytatá beszédét. - Más lehetőséget
               mondjak, mint melyet te állítál fel? - szólt Lőrinchez fordulva. - De szükség-e, hogy
               azt elmondjam? nem érzi-e köztetek mindenki, miszerint helyzetükben csak egy
               lehetőség van, s az: hogy a király parancsa szerint hadainkkal holnap a török ellen
               induljunk, s hogy az esküt, melynek emlékére e vörös kereszt ruháinkra varratott,
               teljesítsük. Eloszlani, mielőtt a törökön győzedelmeskedtünk, ezt eskünk tiltja; a
               nemesség ellen fordítani fegyvereinket, valóságos őrültség, mely csak vesztünkhez
               vezethet. Ott az ország határain, e haza s az egész keresztyén világ esküdt
               ellenségeivel szemközt, ott vár dicsőség reánk, oda hí kötelességünk, ott szerezhetsz
               te, bátyám, oly nevet magadnak, melyet a jövő kor Hunyadi Jánoséval fog említeni.</p>
            <p>- Hogy míg mi az ország külső ellenei ellen küzdünk, addig az ország belső ellenei
               feldúlják házainkat, és hátrahagyott testvéreink üldözése, nők s hölgyek
               megbecstelenítése, ártatlan gyermekek kínzása által bosszulják meg abátorságot,
               mellyel, ahelyett hogy földeiket míveljük, e hazát védelmezni merészeltük - szólt
               Lőrinc keserűen. - Gondolj vissza azokra, mik a lefolyt hónapban történtek. Alig
               hirdettetett ki a kereszt, s roppant tömegek tódultak zászlóinkhoz, főképp miután
               vezérünk neve az országban megtudatott, a lelkesedésnek nem volt határa. Nemcsak
               jobbágyok, de több vármegyének majdnem egész nemessége csatlakozott hozzánk, sok
               ezerre gyűltek seregeink, de az urakat nem bántotta senki. Sok volt közöttünk, kiket
               csak jelen helyzetének szerencsétlensége vezetett sorainkba, s ki, habár lelke
               halhatatlanságán kétkedett volna, már abban, hogy küzdve s ellenség keze által fog
               meghalni, oly célt látott, mely őt vággyal tölté; de az urakat nem bántotta senki. A
               táborba költözők éhségét s az ínség minden nemeit tűrték; nejeikkel s gyermekeikkel
               hajlék nélkül kóboroltak a mezőn; de az urakat nem bántotta senki - s mégis, nem
               támadtattunk-e meg általok száz helyen? nem hurcoltattak-e egész csapatok erőszakkal
               vissza lakhelyeikbe? nem követtek-e el hallatlan kegyetlenséget azoknak szülein s
               gyermekein, kik zsarnokaik felszólítására a kereszt szent táborát elhagyni
               vonakodtak? S ha az urak ezt tevék, mielőtt általunk sérttettek vagy megtámadtattak:
               most, miután testvéreink egyes helyeken fegyvert fegyverrel vertek vissza, miután,
               mint tudjátok, egyes földesurak jobbágyaik előtt megfutamodtak, s itt-ott egy úri
               zsiványbarlang lángokba borult; most, miután őket remegni láttuk: mit várhatunk
               tőlük?!... Fellázadni, őrültség; az ország békéjét felzavarni, iszonyatos bűn, melyre
               csak gyalázatos halál várhat!... De ki az, ki először fellázadott, ki az ország
               békéjét felzavarta? Nemde azok, kik miután a keresztes had a pápa nevében s a király
               és az egész tanács helybenhagyásával kihirdettetett, minket attól, hogy ezen
               felhívásnak engedjünk, erőszakosan visszatartóztatni akarnak, kik jobbágyaik ártatlan
               családjait kegyetlenül kínozzák, kik nem engedelmeskedve a törvénynek, nem hallgatva
               királyunk szavára, megvetve az egyház parancsait, e hazát maholnap a végveszély
               örvényébe merítendik? - Azon szenvedésekről szólsz, melyek érni fogják a hazát, ha az
               urak ellen feltámadunk? Tekints körül, Gergely, s mondd: hiszed-e, hogy ha a jelen
               pillanatban, mielőtt az ország belső viszonyai megváltoztak, a törököt visszaűzzük
               határainktól, egyebet teszünk, mint azon rabok, kik saját börtönük megerősítésére
               munkásokul használtatnak?</p>
            <p>Lőrinc szavai, melyeket a legbensőbb meggyőződés ellenállhatlan szónoklatával
               előadott, mélyen hatottak az egész társaságra; s maga Gergely, válaszolni akarván,
               azzal kezdé beszédét, hogy a jobbágyok szenvedései csakugyan a legfőbb fokra
               hágtak.</p>
            <p>- Még ha csak a jobbágyok szenvedéseiről kellene panaszkodnunk! - vágott szavába
               Márton barát - isten neki! A paraszt csak könnyebben tűr el ily dolgokat, megszokta;
               de nem látjuk-e, hogy ez istentelen nép az úr felszentelt szolgáival sem bánik
               jobban? Nem tapasztalhatjuk-e, hogy a legjobb apát- s prépostságokat maguknak
               tulajdonítva, a szegény szerzeteseket valóságos szolgáiknak tekintik? Ha a dolgok így
               maradnak, maholnap kikergetnek kolostorainkból, s mint a szentgotthárdi barátok,
               patrónusaink lovait, kopóit és sólymait őrizhetjük.
            </p>
            <p>- Ne említsük most egyes sértéseinket - mondá Gergely -, ha valaki, mi, székelyek,
               bizonyosan tapasztaltuk az urak kegyetlenségét; de a nép sorsa még sohasem vált
               jobbra lázadás által. Emlékezzél vissza, György, ötszázötre, midőn Lajos király
               születésekor tőlünk a szokatlan marhaadó kívántatott, s midőn az egész székelység
               feltámadt. Látszólag kedvezőbb körülmények szabadságunk visszaszerzésére sohasem
               mutatkoztak; az első csatában meggyőztük minden vitézsége mellett Tomori Pált, s mi
               volt a végső eredmény? még nagyobb elnyomatás. Apánk ott veszté életét, s drága
               vérének béréül nemzetünk még nagyobb szolgaságba süllyedett.</p>
            <p>- Ha békére intesz - mondá György vad kifejezéssel arcain -, ne szólj apámról, ne
               ints, hogy vére, mely nemzeti szabadságunk védelmében ontatott, még megbosszulva
               nincs.</p>
            <p>- És mily összehasonlítás - szólt Lőrinc élénken - az akkori és a mostani viszonyok
               között. Akkor a kis székely nemzet a királynak egyes s többek nézete szerint
               törvényes rendelete ellen támada fel; most az egész nemzet, Magyarország egész
               jobbágysága, Erdélyben a székelyek s szászok, sok vármegyében az összes nemesség
               föltámadt, nem egyes törvénytelenség, de a legiszonyatosabb elnyomás következésében,
               nem a király, de egyes urak ellen, kiknek égbekiáltó vétkeik rég túlhágták türelmünk
               mérlegét. A városi polgároknak egy része velünk van, a többiek csak az első kedvező
               pillanatot várják, hogy hasonlót tegyenek. Senki az urakat ellenünk segíteni nem
               fogja. A hatalmas bíbornok mellettünk nyilatkozik; s maga ájtatos királyunk e szent
               ügy diadaláért imádkozik Istenhez; mert hisz azok, kik ellen fegyvert fogánk,
               ugyanazok, kik hatalmát lábaikkal tiporják, kik ellen maga többször életében a pápa s
               a lengyel király segedelmeért folyamodott, sőt kik
               ellen, mint tudjuk, az angyali türelmű fejedelem fegyvert fogni kényteleníttetett.<hi
                  xml:id="_ednref56">[lvi]</hi> Ily viszonyok között ki álljon ellent szent
               zászlóinknak, mely alatt nem törvényes királyunk ellen, hanem a királyi hatalom, a
               nép, a haza közös ellenségei ellen fogunk küzdeni?</p>
            <p>- Minek ennyi haszontalan beszélgetés?! - mondá az asztalra csapva a mészáros - mi el
               vagyunk határozva; akinek nem tetszik, maradjon el; kikergetjük mi az urakat egypár
               pulyának segedelme nélkül is.</p>
            <p>Kire célzott legyen e szavakkal a szóló, mindenki észreveheté, ha látá a megvető
               tekintetet, melyet a mészáros Szaleresire s Gergelyre vetett; az utóbbi
               azonbanmegvető hangon csak azt jegyzé meg, hogy katona létére életében többször
               tüntette ki bátorságát, semhogy magát egynyomorú pesti mészárosnak ily szemrehányásai
               által sértve érezhetné.</p>
            <p>- S nekem mered azt mondani, gyáva fickó?! - kiáltott a mészáros, felugorva dühösen
               székéről s megragadva fegyverét. - Nekem?! - s talán vérontás lett volna e szóvita
               következése, ha Dózsa György, felpattanva székéről, a vetélkedők közé nem ugrik, s a
               mészárost visszalökve, öccsének pártját nem fogja.</p>
            <p>- Neked! igen, neked! - kiálta dühösen. - S miért ne mondja öcsém neked ezt?... Gyáva
               fickó! s te Dózsa Gergelyt mered így nevezni, tulajdon testvéremet?!... hát ki itt a
               vezér? ki parancsol? kitől függ életed?... még egy szó, s a ház küszöbére
               akasztatlak!</p>
            <p>E szenvedélyes kitörés, melynél Dózsa, mint mindig, csak vad indulatát követé, a
               mészárost hihetőleg nem ijesztette volna el további válaszolástól, ha a többiek, s
               főképp Lőrinc, ki hasonló vitatkozások káros következéseitől félt, közbe nem vetik
               magokat.</p>
            <p>- Bárcsak főbe ütötte volna bátyád a haszontalan csendzavarót! - mondá Szaleresi, ki
               az általános zavar közt, melyet e jelenet okozott, halkan Gergelyhez közelített. - Az
               istenért! ne tágíts; ha bátyádat jobb útra nem bírod hozni, elveszünk.</p>
            <p>- S el fogunk veszni! - válaszolt Gergely sóhajtva, midőn ismét az asztalhoz
               visszatért, hol a többiek is helyeiket újra elfoglalák. - Ily társak segedelmével
               reméled legyőzhetni a nemesség s a király hatalmát? - mondá Györgyhöz fordulva az
               előbbi. - Gondold meg helyzetünket. Bármit óhajtson titokban Ulászló, nyíltan
               ellenünk fog fellépni. Sőt nemcsak a magyar király s a magyar nemesség, de minden
               szomszéd országok hatalmával kell szembeszállanunk. Valamint Cseh- s Morvaországból
               máris hadak közelednek ellenünk. A császár s még a pápa is, mihelyt a lázadás kitört,
               örömmel fogják a nemességnek ajánlani segédöket.</p>
            <p>- Attól ne félj! - vágott szavába Lőrinc - Csehországban a pikardok, kiknek főtanuk:
               az emberi nem egyenlőségé, szent harcaink hírére
               újra fel fognak támadni az urak ellen, kik által újabb időben elnyomattak; a németek
               újra előveszik a bocskort, s mint a múlt
               esztendőkben történt, vártól várhoz vonulva, lerombolják zsarnokaik fészkeit.
               Stiriában s az ország nyugati szélén le a tengerig, a krajni parasztság fölkelt; ne
               féljetek! a nemességnek mindenütt több dolga lesz otthon, mint hogy elnyomóinknak
               segítségére jöhetne. Egy új kor küszöbén állunk; az igazságtalanság kelyhe csordultig
               tele van, s az emberi nem le fogja rázni százados láncait. Eljött a nap, midőn a
               természetelleni különbség, mely embert embertől elválasztott, meg fog szűnni; kiket
               szeretet összevezetett, azokat üres név s haszontalan címek nem fogják többé
               elválasztani egymástól.</p>
            <p>- Hallottad ezt? - suttogá Klári a másik szobában, Ártándihoz hajolva.</p>
            <p>Az ifjú elmerülve hallgatásban, észre sem vevé az örömsugárt, mely a hölgy bájló
               arcán e pillanatban átfutott, s gyengén megszorítva kezét, figyelmét ismét Lőrincre
               fordítá, ki ekképp folytatá: - S ha mindez nem lenne is: nem hátrálhatunk többé. A
               jobbágyok egy része fellázadt; ha nem követjük példáját, a nemesség már azért is
               büntetni fog, mivel árthattunk volna neki. Soha láncaink lerázására hasonló alkalom
               nem fog nyílni; most kell kivívni szabadságunkat, vagy soha! S ha te, Dózsa, a szent
               munkát, melyet Isten reád bízott, elhagynád; én magam vezetném az úr népeit elnyomóik
               ellen.</p>
            <p>- Ó, hadd őket vesztökbe rohanni, bátyám - mondá Gergely, felugorva székéről, s
               Györgyhöz közelítve, kinek kezét megragadá -, ha már nem lehetett a bajt hazádtól
               elhárítani, legalább ne légy e szerencsétlenség eszközlője. Nevünk szerény s
               fénytelen vala eddig; vitézséged ismeretessé tette azt; ne eszközöld, hogy e név,
               mely apád sírjára íratott, e haza átkainak tárgya legyen!</p>
            <p>Gergely szavai hatással voltak Györgyre, ez megszorítá testvére kezét, s szemei
               szelídebb kifejezéssel függtek testvérén.</p>
            <p>- Menj - mondá Lőrinc, midőn a Dózsán történt változást észrevevé, keserűn -, kövesd
               öcséd tanácsát; te, százezer fegyveresnek vezére, könyörögj bocsánatért! koldulj
               irgalmat azoktól, kiktől egész élteden át csak megvetést tapasztalál. Áruld el
               testvéreidet, kik hozzádhatártalan bizalommal ragaszkodtak: talán a büszke urak
               egyike, a fiatal Bebek vagy Drágfi felfogad csatlósai közé; megteszi már a ritkaság
               kedvéért is. Hogy találna egyhamar más valakit, ki a legnagyobb sereg vezérségéből,
               melyet századok óta e hazábanegyütt láttunk, azon dicsőség után vágyódnék, hogy nagy
               úrnak inasa lehessen?</p>
            <p>Lehetetlen leírni a hatást, mellyel e szavak Dózsára voltak. Ha e pillanatban kígyó
               szúrását érzi, arcának kifejezése nem változhatik rögtönebben, nem lehetett volna
               szörnyebb, mint most, midőn Gergely kezét magától eltaszítva, Lőrincet dühében remegő
               hangon kérdé: hogy merészel így szólni vele?</p>
            <p>A pap, ki céljai kivitelének legjobb eszközét Dózsában látván, hetek óta minden
               gondját arra fordítá, hogy rá befolyást szerezzen magának, sokkal jobban ismeré e vad
               lelkületnek minden mozdulatát, hogysem most, miután indulatosságát fölébreszté,
               hangulatát meg nem változtatná. - Mint merészlek így szólni veled? - mondá
               méltósággal - azért merészlem ezt tenni, mert nem én, az egyes, de általam ezerek
               szólnak hozzád; mert náladnál, György vezér, egy magasabb úrnak vagyok szolgája; s ha
               a nyáj, mely gondjaimra bízatott, hanyagságom miatt, vagy mert gyávaságból hallgaték,
               eltéved: Isten tőlem fog számot kérni veszteért; mert testvérként szeretlek, mert
               nevednek híre, jóléted s a dicsőség, mely, ha kötelességedet híven teljesíted, reád
               vár, mindennél, mit önösségem tanácsolhatna, inkább szívemen fekszik. Én szeretlek,
               György - folytatá kezét megragadva, érzékenyen -, a kötelék, mely hozzádköt, nem
               olyas, mint az, mely Gergelyt szívednek kedvessé teszi, de erősebb. Nem egy anya
               szült, de szívünket egy hit tölti el, egy lelkesedés dobogtatja, egy szent akarat
               köti össze. Csak idegen vándorokként találkozánk utainkon, de egy cél felé
               törekedünk; s valamint életünk, úgy nevünk örökre elválaszthatatlan egymástól. Igen,
               György, én szeretlek, mint csak azt szerethetem, kit az úr azon ügy kivívására
               eszközének választott, melyet legszentebbnek tartottam egész életemben; s nézhetem-e
               nyugodtan, ha dicső ösvényedet elhagyva, tévutakon látlak? ha látom, miként te, kit a
               gondviselés a nép soraiból csudálatosan csak azért emelt ily hatalomra, hogy
               szenvedéseit előbb tenmagad érezve, most annál jobb bosszulója lehess, s hogy a nép
               felszabadítását ne zsarnokai könyörületének, de saját fiának köszönje; te, kire
               százezrek határtalan bizalommal tekintenek, az ügyet, melyhez esküdtél, elhagyod, s
               elnyomóink eszközének árulod magadat el, hogy a nép áldása helyett átkát vídd ki
               magadnak. A nép ezentúl neked fogja tulajdonítani szenvedéseit. Ha vezérünk maradsz,
               a név, melyet magadnak szereztél, s vitézséged biztosítják győzelmünket; de ha
               elhagysz, seregeink egy része, melyet csak híred gyűjtött össze, követni fogja
               példádat, s mi kevesen, kik eskünkhöz hívek maradtunk, vérünket onthatjuk s fogjuk
               ontani szent ügyünk mellett, de a győzelem reménye veled elhagyá zászlóinkat.</p>
            <p>E beszéd közben, mely egészen Dózsa lelkületére vala számítva, s melynek főképp
               utolsó része uralkodó szenvedélyét, a büszkeséget, annyira kecsegteté, György
               eltökélése világosan ki volt fejezve arcán; s midőn a többiek, Szaleresit kivéve,
               most vezéröket körülvevék, s kérék, hogy ügyöket ne hagyja el: Gergely, bátyjára
               nézvén, érzé, hogy minden további ellenállás haszontalan.</p>
            <p>- Legyek elátkozott - kiálta Dózsa vad lelkesedésben lángoló arcokkal -, ha valaha
               elhagylak, ha valaha fegyvereimet leteszem, ha valaha békéről csak szólok, mielőtt
               elnyomóink az utolsóig kiirtva nincsenek!</p>
            <p>- Ki kell őket irtani a végsőig! - kiálta a mészáros, fölemelve öklét - ha egy
               maradna, megszaporodnék, mint a gaz, újra elfoglalná az egész országot.</p>
            <p>- Én hagynálak el?! - szólt ismét Dózsa indulatosan fel s alá járva a szobában. - Nem
               vagyok-e én székely, a szabadság földén születve, de hol a szabadság agg regévé vált,
               melyet Báthori s Drágfi pálcája alatt a legbátrabb is felejteni kezdett? nem
               veszett-e a szabadságért küzdve apám? nem tapasztaltam-e kevély udvari bábok
               megvetését, gúnyját, büntetlen sértéseit enmagam?... s én velök kibékülnék?!</p>
            <p>- Semmi kibékülés! - mondá Márton - míg egy büszke apátúr vagy prépost marad az
               országban, ki szegény szerzetesei fölött zsarnokoskodik, szavam hangozni fog, mint
               Jánosé a pusztaságban: keresztelkedjetek meg, híveim, de ne vízben, hanem vérben!</p>
            <p>Nem fogjuk a tanácskozókat indulataik vad kitöréseiben tovább követni. A történet
               megmutatta, milyenek valának azon vezérek, kik a szerencsétlen nép szenvedéseinek
               megbosszulását Ulászló alatt célokul tűzték ki. Lőrinc maga borzadott, midőn mindazon
               iszonyú föltételeket hallá, melyekkel a mészáros s főképp Márton barát a harchoz
               készülének, s mihelyt lehetett, e vad jelenetnek véget vetett.</p>
            <p>- El vagyunk határozva - így szólt, midőn Dózsát az asztalhoz vezetve mellé állott -,
               vezérünk szavát bírjuk. Most tanácskozzunk. - S ezzel Lőrinc, Dózsa mellé leülve,
               miután a többiek is előbbi helyeiket elfoglalák, azon dolgok előadásához fogott,
               melyeket föltételök elérésére szükségesnek gondolt. Ezen előadással, mely Dózsa
               részéről csak néha egyes szó, a többiektől helybenhagyó felkiáltások által
               szakíttatott félbe, nem fogjuk olvasóinkat untatni. Az egész terv az ország
               helyzetének tökéletes ismeretére s azon semmit nem kímélő elhatározottságra mutatott,
               mely e rendkívüli férfit jellemzé. Sikerét egy részről az urak közt létező
               viszongások, a másikról az biztosítá, hogy a megtámadás az ország minden részében
               egyszerre intéztetvén ellenök, egyesülésök lehetetlenné tétessék. A kereszteseknek a
               Rákoson összegyűlt roppant seregén kívül kisebb, de mégis ezrekre menő csapatok
               gyűltek össze Eger és Nagyvárad körül, míg Bácsban s Veszprém környékén szinte
               nagyobb tömegek mutatkoztak, melyek még vezető nélkül, nagyrészint kénytelenségből,
               máris kicsapongásokat követtek el, s lassanként Pest felé nyomultak. Mindezen egyes
               seregek, még ez éjjel szétküldetni rendelt hírnökök által fel valának szólítandók,
               hogy a környékükben lakó nemeseket azonnal megtámadják, s lerontván és fölégetvén
               kastélyaikat, azokat oly helyzetbe hozzák, hogy többé ne árthassanak. - Azon hangból,
               mellyel e szavak ejtettek, borzadva fogá fel Ártándi szörnyű értelmöket. - Mihelyt ez
               megtörténendett, a pesti sereg egy részén s a Veszprém táján összegyűlt kereszteseken
               kívül, kik a budai vár bekerítésével bízatnak meg, a többiek Szeged felé vonulandnak.
               A lázadók győzelme itt is csak akkor lehetett kétséges, ha Báthorival, ki Csanád
               környékén táborozott, az erdélyi vajda egyesülne; ennek megakadályoztatását Lőrinc,
               részint a Báthori s Zápolya között létező ellenségeskedéstől, részint Erdély
               nyugtalan állapotától várá, nem lévén kétséges, hogy a szászok, oláhok s székelyek,
               mihelyt a Magyarországban kiütött lázadás híre hozzájuk jutott, szintén fegyvert
               fognak elnyomóik ellen, úgyhogy a vajdának sokkal több dolga lesz saját
               tartományában, mintsem hogy valakinek segítségére lehetne. - Nem mások elnyomására,
               hanem saját jogaink védelmére támadtunk fel - így végzé Lőrinc előadását -, nem a
               király ellen, hanem a király s népe elnyomói ellen fogtuk fegyvereinket; ne
               fertőztessük nemes ügyünket kegyetlenség által. A nép, azok is, kik elcsábítva talán
               fegyvert fognának ellenünk, segédökre jött testvéreket s ne elleneket találjanak
               bennünk. Aki jobbágyot bánt, vagy tőle a legcsekélyebb élelemszert fizetés nélkül
                  elrabolja, azt érje a legiszonyúbb büntetés; csak
               így fogja Isten megáldani törekvéseinket.</p>
            <p>- És a nemességgel s az apáturakkal mit csinálunk? - kérdé Márton.</p>
            <p>- Semmi kegyetlenség! - válaszolt a mészáros gúnyolva - üsd agyon, ha lehet
               egyszerre, vagy ha nem lehet, valamivel lassabban, de mindég minden becsülettel és
               emberséggel, sőt, jó, ha nagyságolod mellette. Kegyetlenség lenne őket a másik
               világba küldeni anélkül, hogy itt még egyszer egész címöket ne hallanák.</p>
            <p>- És azzal a rémséges sok jószággal, mi kezünkbe esik - kérdé ismét Márton -, mit
               csinálunk?</p>
            <p>- Elosztjuk - válaszolt Imre vitéz.</p>
            <p>- Majd bizony! - folytatá az előbbi - egypár százezeren vagyunk, ha elosztjuk, mi jut
               egyre, s nekünk vezéreknek ne jusson több, mint bármely parasztnak?</p>
            <p>A mészáros, úgy látszott, osztozott e nézetben. Imre válaszolni akart, de Lőrinc,
               átlátva ily vitatkozások veszélyességét, a beszélgetésnek azon megjegyzéssel vetett
               véget, hogy erről majd a győzelem után szólhatnak. - Már éjfél elmúlt, s szükséges,
               hogy az ország különböző részeibe küldendő hírnökök még hajnal előtt induljanak el. -
               S így azokban, miket elhatározánk - kérdé Lőrinc ünnepélyes hangon -, egyetértünk
               valamennyien?</p>
            <p>- Egyetértünk! - válaszoltak, Szaleresit és Gergelyt kivéve, a többiek.</p>
            <p>- Isten mindenikünket úgy segítse életében, úgy irgalmazzon neki végső órájában -
               folytatá, kezét esküvésre fölemelve, Lőrinc -, amint e szent ügyben híven eljárunk,
               vezérünknek engedelmesek, föltételünkben tántoríthatatlanok leszünk. Aki, mielőtt a
               győzelmet kivívjuk, fegyvereit leteszi, azt érje örök átok.</p>
            <p>- Esküszünk! - kiáltának feltartva kezeiket, ismét Szaleresit és Gergelyt kivéve, a
               többiek.</p>
            <p>- Én nem esküszöm! - kiálta az utóbbi - én becsületes székely módjára híven
               szolgáltam hazámat, s árulóvá nem leszek soha.</p>
            <p>- Én sem! - kiáltá Szaleresi, ki minden gyengesége mellett érzé, hogy határozott
               föllépését nem halaszthatja továbbra.</p>
            <p>- Csak heten vagyunk, s közöttünk két Júdás! - ordított Márton, tőrt rántva ki
               csuklyája alól; s az indulat, melyet e két férfinak váratlan ellentmondása
               gerjesztett, talán veszélyessé válhatott volna, főképp Szaleresire nézve, mert
               Gergelyt bátyja védelmezé, ha Lőrinc a dühöngők közé nem veti magát.</p>
            <p>- Békesség! az úr nevében parancsolom, kinek zászlóihoz esküdtetek - így szólt, s e
               férfi föllépésében annyi méltóság vala, mely előtt még Márton s a vad mészáros is
               visszatartóztatva érzék magokat. - Az idő közel van, midőn e megvakított társaink s
               mindannyian, kik még most is nyugodtan viselik láncaikat, mintha szemeikről fátyol
               esnék le, át fogják látni eddigi tévedésöket. Addig is biztosak lehetünk, hogy
               titkunkat, ha mindjárt nem adnak is nekünk kezet, elárulni nem fogják. - Szürkülni
               kezd. Jerünk a táborba.</p>
            <p>- Jerünk a táborba! - ismétlé Dózsa; s míg a többiek, követve a vezért, ki testvérét,
               hogy őt senki se bánthassa, karjánál vezeté, a szobát elhagyák; Lőrinc, Szaleresit
               visszatartva, még egyszer kéré, hogy venne részt harcaikban.</p>
            <p>- Soha, soha! - mondá Szaleresi szokatlan elhatározással.</p>
            <p>- Hát tudd meg, szerencsétlen férfiú - válaszolt az előbbi -, hogy azon nemesség,
               mely ellen nem akarsz fegyvert fogni, míg te a bosszuló kart, mely feje fölött
               emelkedik, visszatartod, megbecsteleníti házadat. Egyetlen leányod Ártándi Pál
               rimája, s Ártándi, nevetve a szerencsétlent, kit hiúsága elkábított, Telegdi Frusinát
               jegyezte el magának; hisz a polgárleány mi egyébre szolgálhatna az úrnak, mint
               időtöltésre?</p>
            <p>- Lehetetlen! - kiálta Szaleresi.</p>
            <p>- Menj szobájába, talán kedvese karja között találhatod leányodat; talán szívedet,
               melyet annyi ezerek szenvedése hidegen hagyott, ten gyalázatod fel fogja rázni
               álmából. - S e szavakkal Lőrinc a szobát elhagyá; Szaleresi mintegy elkábulva nézett
               utána.</p>
            <p>- Igaz-e, hogy Frusina jegyese vagy? - suttogott Klári, görcsösen megszorítva Pál
               kezét, midőn Lőrinc végszavait hallá.</p>
            <p>- Mily kérdés! - válaszolt Pál nem kis zavarban, melynek elrejtésére a bájló leányt
               magához voná.</p>
            <p>- Pál, meg ne csalj! - mondá Klári, ölelésének ellenállva - tied vagyok, nem tagadtam
               meg tőled semmit; nem kívántam mást, mint szerelmedet; de ha valaha...</p>
            <p>Pál szenvedélyesen kebléhez szorítá kedvesét, s csókjaival elnémítá panaszát;
               szerencséjére - mert érezve aljasságát, alig folytathatta volna tovább szerepét - a
               gazdasszony most a szobába rohant, s Pált távozásra inté.</p>
            <p>- Ha valaha megcsalnál - szólt Klári, kibontakozva karjai közül, s szemét szemére
               függesztve -, megölsz, de nem magam fogok meghalni.</p>
            <p>- Jöjjön, jöjjön az úrfi - mondá a gazdasszony, Pált karjánál ragadva -, van is most
               ily haszontalan beszélgetésre idő; Ambrus gazda, midőn szobájába ment, kétszer is
               kérdezősködött a leányasszony után.</p>
            <p>S ezzel a gazdasszony Pált látszólag akarata ellen, de belsőképp nagy örömére,
               kitolta a szobából, s Klári kevéssel később hallá a kapu csörgését, mely utána
               bezáratott.</p>
            <p>- Ha mégis megcsalt volna! - mondá halkan, s mély gondolatokba merülve fölment
               szobájába, hol már apja várt reá.</p>
            
         </div>
         <div type="chapter">
            <head>9</head>
            <p>Midőn Pál, kínos helyzetéből szabadulva a Duna partjához ért, s ismét csónakán találá
               magát: lelkét számtalan gondolat tölté el. Sohasem volt inkább meggyőződve Klári
               szerelméről, mint e pillanatban, de nem is érzé soha annyira a válaszfalak
               áthághatatlanságát, mely közte s e hölgy között emelkedett. Ha a kötelék, mely őt ez
               este óta Frusinához láncolá, nem léteznék is, ha meg volna is győződve, hogy élte
               boldogságát csak Klári karjai között találhatja: engedhetne-e szívének? Gyermekei két
               osztálynak, mely, miután századokig megvetéssel s gyűlölettel nézett egymásra, most
               fegyvert ragad, s harcra készül: nem választá-e el őket már végzetök örökre? s a
               szerelem gyenge ölelése hogyan álljon ellen az óriási hatalomnak, mely őket
               szétválasztja? Mint a folyó s a parton álló virágszál, ilyen vala találkozásuk. Amazt
               a nagy tenger felé ragadja végzete, s az illatos kelyhet, mely habjaiban tükrözött,
               földhöz kötik gyökerei. Az meg nem állhat; ez nem követheti kedvesét. A sors akarta,
               hogy idegenek maradjanak. - Szegény Klári! - sóhajta Pál, midőn csónakából
               visszanézve, Szaleresi házának felső emeletében világot látott - miért nem engedi
               végzetem, hogy boldogítsalak; de ki állhat ellent végzetének? Vérző kebellel válok el
               tőled; de el kell válnunk, azt érzem. - Ezek valának Pál gondolatai, s meg kell
               vallanunk becsületére, hogy ámbár a fájdalom meggondolása, melyet hűtlensége e
               szerencsétlen leánynak okozni fog, mindent fölkerestetett vele, mi saját
               magaviseletének mentségeül szolgálhatott: mégis könnyelműsége miatt nehéz
               szemrehányásokat tett magának. - Ó, ha gyanítottam volna, hogy ekképp fogsz szeretni!
               - így szólt magában - ha nem tartottalak volna ledérnek s csapodárnak, minek az egész
               világ hirdetett: sohasem közelítek hozzád; de legalább most szerelmem nem fogja
               zavarni lelked nyugalmát többé; bármi boldognak érzém magamat karjaid között,
               lemondok rólad, s más, szerelmedre érdemesebbnek engedem át a helyet, melyet magam
               többé be nem tölthetek.</p>
            <p>Oly pillanatokban, midőn magunkkal elégedetlenek vagyunk, semmi sem szolgál inkább
               vigasztalásunkra, mint ha magunkviseletében oly valamire akadunk, mit nemes tettnek,
               önérdekeink feláldozásának magyarázhatunk. Ilyen vala Pálra nézve a gondolat, hogy
               ámbár Klárit még tovább ámíthatná, s karjai között sok boldog órát élvezhetne, mégis
               önként le fog mondani ez örömekről. S mennyivel tovább gondolkozott e föltételéről,
               annyival szebb színekkel festé azt magának, míg majdnem azon meggyőződéshez jutott,
               hogy bármennyire hibázott is eddig, azt jóváteheti az önmegtagadás által, melyre
               magát elhatározta. Azok, kik Pálnak könnyűségét, mellyel önvétkeit megbocsátá,
               fölötte rossz néven veszik: ha saját éltökre visszagondolnak, talán át fogják látni,
               hogy lelkületük ezen tulajdona Ulászló korával ki nem veszett; s hogy, miután nincs
               vétek, melynek ne lenne mentsége, az esetek ritkák, hol el ne fogadtatnék e mentség,
               ha maga a vétkező bíráskodik.</p>
            <p>De Ártándit szerelmén kívül még más dolgok is érdeklék, s habár Klári helyzete volt
               az első tárgy, mely gondolatait elfoglalá: azon jelenetek, miknek Szaleresi házában
               tanúja volt, a bájló hölgy emlékét hamar háttérbe szoríták, s Pál gondolatai egészen
               arra fordultak: mit tegyen e pillanatban? Az ifjúkornak szüksége van szenvedélyre; de
               csalódik, ki úgy vélekedik, hogy e szükség csak a szerelem által találhatja
               kielégítését. Vannak egyéniségek, kik már első ifjúságukban szerelem dolgában oly
               ildomosak, mintha egy egész élet tapasztalásait bírnák, s ilyeseknél a
               szenvedélyesség más térre, közönségesen dicsvágyra veti magát. Ezek közé tartozott
               Pál is. Nagy névnek s hatalomnak birtoka, ez volt az álom, mely szívét már
               gyermekkorában dobogtatá. Élénk érzékekkel megajándékozva a természet által, Pál azon
               szerencsés emberek közé tartozott, kik soha kizárólag egy tárgyhoz nem ragaszkodnak,
               s élvezni tudnak száz módon. Mint a vándor, ki az ösvénye mellett nyíló virágokat
               leszakítani el nem mulasztja, de azért tarthatatlanul továbbhalad a magas bérc felé,
               mely szemének a legterjedtebb kilátást ígéri: úgy őt a jelen élvezet nem zavará a
               magas cél követésében, melyet jövőjének kitűzött; örömeinek közepette érzé, hogy való
               megelégedést csak a lehetőleg legmagasabb polcon találhat. A sors, úgy látszott,
               főképp a jelen pillanatban segíté büszke terveit. A hazát nehéz veszély fenyegeté; ha
               volt, mi ezt elháríthatá, az csak a lázadók tervei megelőzése lehetett. S kinek fogja
               a haza e legfőbb szolgálatot köszönni, mint neki? A sors különös kedvezésének kelle
               tulajdonítania, hogy a lázadók terveinek fölfedezésére éppen őt választá eszközéül;
               hogy e kedvezésre érdemtelen nem lesz, s a közfigyelmet, melyet e fölfedezés által
               magáravont, dicső tettek által magához fogja láncolni, azon nem kétkedett. Pál
               fejében, midőn a várhegyen fölfelé sietett, száz nagyszerű terv követé egymást. Már a
               csata közepében, a legvitézebb bajnokok közt látá magát, fülében bajtársainak
               magasztaló szavai csengtek, már arról gondolkozott: mit mívelne, ha az egész nemesség
               által vezérnek választatnék? s neki úgy látszott, hogy ha a terv, melyet egy
               pillanatban kigondolt, végrehajtatik, a győzelem nem lehet kétséges. Huszonegy
               esztendős korunkban mennyire nem ragadnak csak egy óranegyed alatt képzelmeink!</p>
            <p>Midőn Szent György terére ért Pál, egy pillanatig megállt, s meggondolá: kivel
               közölje fontos híreit? Ha valamely országban, mint hazánkban Ulászló alatt, a legfőbb
               hatalom csak a király nevében, de mások által gyakoroltatik: akkor a kormányzók
               között élénk vetélkedés támad; s ki emelkedni akar, büszke vágyainak kielégítését
               csak úgy remélheti, ha a személyt, kivel szövetkezik, jól megválasztá; ha a pártszín
               választásában tévedett, a legnagyobb szolgálat, melyet hazájának tett, előmenetelét
               áthághatlanul akadályozhatja. Pál tudta ezt, s elég ideig tartózkodott Budán, hogy
               átlássa, hogy ha a hírt Frangepán Györggyel közli, Zápolya pártját ugyan lekötelezné
               magának, de Bakácsot s mindazokat, kik hozzá ragaszkodnak, örök ellenségeivé teszi,
               mit ellenkező esetben Zápolya híveitől várhatna; s akár a kalocsai, akár az
               esztergomi érsekkel szól, igen kétesnek látszott: nem fogná-e mindkettő e híreket
               inkább saját pártja, mint a haza érdekében használni, mi által Pál, érdemétől
               megfosztva, csak e pártok kémjeként tűnnék föl a világ előtt. A kancellárral, kit
               mint a német párt fejét, apja gyűlölt, Pál szólni sem akart; a nádor beteg, s mi
               több, azon emberek egyike vala, kit minden párt magához számít, de csak mert
               tulajdonképpen egyhez sem tartoznak, s ki majd Bakáccsal s Szakmárival Zápolya ellen,
               majd a nemességgel a bíbornok ellen tartva, több látszó népszerűséggel, mint
               valóságos befolyásolással bírt, s ki hatalmának korlátlanságáról meggyőződve, mert
               annak fenntartására semmit sem tett, azt napról napra inkább elveszté. Aztán Perényi
               inkább el vala foglalva saját érdekeivel, semhogy mások előmenetelével sokat
               gondolna, s Pál meg vala győződve, hogy ha vele közli titkát, ez a hazának tett
               fontos szolgálatot fölöslegesen megjutalmazottnak gondolandja, ha ő, a nádor,
               Ártándit érte három szóval megdicsérte.</p>
            <p>- Elmegyek Bornemiszához - mondá végre magában, hosszabb megfontolás után -,
               Bornemisza semmi párthoz sem tartozik, de mindenik előtt egyenlő tiszteletben áll.
               Telegdinek legjobb barátja, s ő maga, midőn elment, azt tanácsolá nekem, hogy ha
               valamiben felakadok, Bornemiszához menjek, a királynak nincs kedvesebb embere, s ki
               tudja, ha Ulászló meghal, nem lesz-e Bornemiszának legtöbb befolyása Lajos udvaránál,
               kit úgyszólván ő nevelt? Hozzá megyek, s azt teszem, mit ő tanácsolni fog. - S ezzel
               Pál egyenesen a királyi palota felé vevé útját.</p>
            <p>Mátyás kormányának utolsó szakában, midőn Beatrix a pompát s a formaságot, mely a
               királyságot a külföldön környezé, nálunk is behozta, a királyi udvarba való bemenet
               ily késő éjszaka sok nehézségekkel lett volna összekötve. A várként falakkal
               környezett palota éjjel bezáratott, a kapuk csak a király udvarmestere vagy a várnagy
               különös parancsára nyittattak meg; s Mátyás ezen elzárkózása egyike vala azon
               okoknak, melyek sok magyarnak szívét kormányának vége felé tőle elidegeníték.
               Valamint Mátyás udvarának fénye, úgy ezen a király személyes biztonságára célzó
               szabályok Ulászló alatt rég abbamaradtak. A kincstár szegénysége nem engedé, hogy két
               virágzó országnak fejedelme életmódjában más kisebb tartományok uralkodóit utánozza;
               s Pál, mihelyt szavára Zsigmond palotájának kapuja megnyílt, az árkon átvezető
               csapóhidat a kapus leeresztette, a királyi lak magányos udvarain szabadon folytatá
               útját, anélkül hogy egyetlenegy őrrel találkoznék. S
               úgy látszott, hogy valamint Mátyást kormánya kezdetén csak a nép szeretete: úgy
               Ulászlót egyedül a közmegvetés, mely életét mindenkinek közönyössé tevé, őrzené
               megtámadásoktól. Csak midőn a palotának azon részéhez érkezett, hol Lajos, az ifjabb
               király lakott, s hol ennek udvarmestere, Bornemisza parancsnokolt, csak akkor talált
               több rendet és felügyelést. Itt is azonban a lépcsőknél s a folyosókon álló őrök az
               előttük ismeretes Ártándit könnyen átbocsáták, s az ifjú nemsokára Bornemisza
               lakásában s néhány perc múlva, melyek az ősz katonának elkészülésére elégségesek
               voltak, jelenlétében találá magát.</p>
            <p>Bornemisza egyike volt azon embereknek, kiket Mátyás - a közönséges szójárás szerint
               - a porból, vagy mint helyesebben mondhatnók, kiket az alsóbb néposztályok ismeretlen
               aknáiból, hol minden hazának kincsei hevernek, kiemelt, s magas polcra állított.
               Mátyás, ki koronáját nem eldődei hosszú sorának, hanem csak roppant érdemeinek
               köszöné, kormánya kezdetén a főbb nemességnél annyi ellenszegülést talált, hogy
               később, midőn magát a királyi polcon biztosnak érzé, a főbb hivatalokat szívesen bízá
               oly férfiakra, kik emelkedésöket csak érdemeiknek köszönék. Ez részint következése
               volt azon természetes vonzalomnak, melyet minden, valóban kitűnő egyéniségben magához
               hasonlók iránt találunk; részint politikájának hitágazata, mely szerint úgy
               vélekedett, hogy azoknak hívségére, kiket - saját szavai szerint<hi
                  xml:id="_ednref61">[lxi]</hi> - a sárból ő emelt ki, legbiztosabban számíthat. De
               bármint legyen is ez, s ámbár a tapasztalás a nagy királynak számításait később
               meghazudtolta, s ámbár valamint Mátyás önmaga és szeretett János fia számára - régi
               uralkodó családokból keresett nőket: úgy az általa alkotott arisztokrácia, királyának
               példáját követve, a régivel összeolvadni iparkodott, s aljas származását jótevője
               iránti háládatlansága akará elfeledtetni - bizonyos marad az, hogy Mátyás s családja
               ugyan nem, de a haza mégis tetemes hasznát vevé ez úgynevezett új embereknek; s
               Kinizsi és mindazok, kik emelkedésöket Mátyásnak köszönék, a nagy király
               emberismeretének sohasem váltak szégyenére.</p>
            <p>Ezek közé tartozott Bornemisza is. Érdemei nem voltak annyira kitűnők, mint például
               Kinizsié, de ha valaha ember hosszú életen át lelki s testi erejének minden
               tehetségeit a hazának szentelé, ha valaha volt, ki a helyet, melyre állíttatott, akár
               a csatamezőn, akár a tanácsasztalnál vagy a főkincstári akkor oly nehéz hivatal
               viselése közben híven betölté: senkit Bornemiszánál inkább nem illethet e dicséret.
               Maga az irigység elnémult, midőn látá, hogy azon férfiú, ki Tolna vármegyében szegény
               szülőktől eredve, az ország legfőbb hivatalait viselé, soha származásáról meg nem
               feledkezett, és hazájának nemcsak leghívebben, de bizonyosan legolcsóbban is
               szolgált. - Midőn Mátyás halála után a magyar koronának annyi követelői léptek fel,
               Bornemisza Miksa császár mellett nyilatkozott. Ha tekintetbe vesszük a férfiúnak
               egész életén át kitüntetett következetességét, úgy látszik, miszerint már akkor az
               vala meggyőződése, hogy hazánk csak a némettel való szövetség által menekedhetik meg
               az ozmánok hatalmától; de mihelyt Ulászló megkoronáztatott, s mihelyst azokat, kik
               előbb ellene nyilatkoztak, kegyelmébe fogadá, Bornemiszánál hívebben senki sem
               ragaszkodott királyához, olyannyira, hogy azon számos pártok közül, melyek Ulászló
               udvaránál léteztek, e férfiút megkísérteni egy sem tartá tanácsosnak. Baráti nem
               voltak számosak; Telegdit kivéve, kihez jelleme s még inkább nézetei vonzották, talán
               senkit sem mondhatott barátjának. Bornemisza személyessége nem vala olyas, mely
               kivált ennyire megromlott korban közkedvességre számolhatna. Külsejében nem volt
               semmi kitűnő, sőt az egész személyben hiányzott azon méltóság, mely fényes
               születésűeknél, ha magas hivatalokra emeltetnek, más lényegesebb tulajdonokat pótol;
               magaviselete komoly s kellem nélküli volt; s mert természetes jósága s lágyszívűsége
               mellett is a szigorú elveket, miket éltében maga követett, mások tetteinek
               megítélésénél is szokta alkalmazni: ez őt Ulászló udvaránál kellemetlen erkölcsbíró
               színében tünteté fel, de tiszteletét nem tagadta meg tőle senki, s talán sohasem éré
               Ulászlónak valamely tettét általánosabb helybenhagyás, mint midőn őt választá fia
               nevelőjének. Bornemisza magában egyesíté mindazon tulajdonokat, miket e fontos
               hivatal kívánni látszott, hosszú élettapasztalást s mégis vidor életerőt, a hadi s
               minden közigazgatási tárgyak teljes ismeretét s ezeken kívül a legtisztább jellemet s
               tántoríthatlan hűséget.</p>
            <p>Ilyen vala a férfi, kit Ártándi e fontos pillanatban tanácsadójának választott, s ki
               most szokott elevenségével tőle azt kérdé: miért jött? - Bizonyosan rossz hírek Telegditől - mondá élénken ‑, a parasztok az
               ország alsóbb részeiben fellázadtak, s tudjuk, hogy vannak, kik a népet az ország
               legbecsületesb embere ellen felingerelni iparkodnak.</p>
            <p>Pál, miután Bornemiszát Telegdi iránt megnyugtatá, a lehetőségig röviden előadá
               azokat, miknek - mint mondá - véletlenül tanúja volt.</p>
            <p>Bornemisza élénk figyelemmel hallgatá szavait, homloka mindég komolyabb redőkbe
               vonult.</p>
            <p>- Ezek józan eljárásunk következései - mondá végre, miután Pál előadását bevégzé,
               nyugtalanul fel s alá járva szobájában -, addig zsaroljuk a népet, míg
               kétségbeesésében szinte irigyli azon tartományok lakóit, kik a török rabigába
               jutottak, s miután ezt tettük, fegyvert adunk kezébe, s azt mondjuk neki: menj, s
               védelmezd hazádat! ontsd véredet értünk, hogy mi ezentúl még biztosabban
               zsarolhassunk! átkozott vakság! S te azt mondod, öcsém - szólt rögtön megállva Pál
               előtt -, hogy ez iszonyú föltételben a keresztesek fővezérei mind megegyeztek?</p>
            <p>- Szaleresit s Dózsa Gergelyt kivéve, valamennyien - válaszolt Pál -, s nekem úgy
               látszik, e kettő nem soká fog ellentállhatni társainak.</p>
            <p>- Kétségen kívül, ez a világ sora - mondá Bornemisza -, a fennálló rendnek mindég
               vannak védelmezői, csakhogy azok mindég a nemzet leggyávábbjaiból állanak. Talán még
               nem forgattak fel soha államot anélkül, hogy ezeren sóhajtva nézték volna a
               felbomlást; de mit használ, ha avégett, hogy fenntartassék, szólni vagy inkább tenni
               nem mernek semmit. S te azt gondolod - kérdé ismét Pálhoz fordulva -, hogy minden
               hatalmokat az ország alsó részeire irányozandják, s hogy nem minket támadnak meg
               azonnal?</p>
            <p>- Jelenleg ez tervök - válaszolt emez -, s nem hiszem, hogy azt megváltoztatnák. Az
               egésznek kormánya Lőrinc kezében van, s a fortélyos pap azt akarná elhitetni
               seregeivel, hogy merénye a király által pártoltatik, s azért fog kerülni mindent, mi
               őt a király seregeivel összeütközésbe hozhatná.</p>
            <p>- Adja Isten, hogy számításaidban ne csalódjál! - mondá Bornemisza, kinek arcai Pál
               végszavainál földerültek - ha csakugyan ez szándékuk, talán megmenthetjük a hazát. Ha
               ők csupa ildomosságból a kedvező alkalmat elmulasztják, s minket itt s e pillanatban,
               hol nekik ellen nem állhatnánk, meg nem támadnak, elkészülhetünk a harcra. S ha a
               nemesség egész erővel egyesül, ha Báthori a közelgő megtámadásról tudósíttatik, ha a
               cseh s morva seregek, melyek e napokban itt lesznek, célszerűen használtatnak, s
               Zápolya arra bíratik, hogy a haza végveszélyében, feledve személyes viszályait, a
               temesi gróf segítségére siessen: akkor a pórlázadás elnyomathatik, még mielőtt annak
               egyes hadai egyesülhetnének. De sietnünk kell. Várj egy percig, míg a legszükségesebb
               ruhát magamra veszem, aztán a nádorhoz jössz velem. - S ezzel Bornemisza, segítve
               Ártándi által, a legnagyobb sietséggel öltözködéshez fogott.</p>
            <p>- De hogy-mint - szólt egyszerre, szemét Pálra szegezve -, mily véletlen eset által
               jöttél te ily késő éjszaka Szaleresi házához?</p>
            <p>Ártándi elpirult.</p>
            <p>- Öcsém - mondá Bornemisza komolyan -, nem szükség, hogy fejedet hazugságokon törd,
               én ismerem az utat, melyen e titokhoz jutottál, s reménylem, hogy bármily nagy legyen
               a szolgálat, melyet a hazának most véletlenül téssz, ezentúl más, reád nézve
               díszesebb módon fogod szolgálni hazádat. Becsületes polgárok leányai nem arra valók,
               hogy ily úrfiaknak időtöltésül szolgáljanak. De figyelmessé fogom tenni apját, ki
               mint magad mondád, becsületes s jóakaratú ember. - S ezzel Bornemisza, követve Pál
               által, kinek haragja e feddésnél felforrt, de ki, magát mérsékelve, hallgatott, a
               várból Perényi házához vevéútját.</p>
            <p>Hosszabb idő múlt, mielőtt Bornemisza a nádor cselédeit arra bírhatá, hogy urokat
               felköltsék. Perényi, ki ez időben még inkább szenvedett köszvényben, mint máskor, s
               ki pár hét óta a közdolgokban semmi részt sem vett, cselédeit kivéve, senkit maga
               elébe nem bocsátott; s miután Bornemisza tekintélye s azon állítás, hogy a dolog,
               mely iránt a nádorral szólni akar, halasztást nem szenved, a komornyikot végre
               lefegyverezték, s miután ez ura hálószobájába ment, a szitkok, melyekkel beteg ura
               által fogadtatott, s melyek a teremig, hol Bornemisza Ártándival helyet fogtak,
               kihallatszottak: meggyőzték ezeket, hogy a cselédek, Perényi rossz kedvéről szólva
               csak igazat mondának.</p>
            <p>Bornemisza csak maga ment be a nádorhoz, s Pál, fél óránál tovább magára hagyatva,
               ismét személyes helyzetére fordítá gondolatait. Miután Bornemisza Klári apjával
               szólni akar, Pál átlátá, miszerint azt, hogy neki írjon, nem halaszthatja továbbra, s
               ezért míg az öreg országférfiak a mellékszobában a jelen körülményekben teendőkről
               tanácskoztak, addig Pál, elméjének minden tehetségeit megfeszítve, formát keresett,
               melyben Klárinak a keserű hírt a lehetőségig kíméletesen adhassa elő.</p>
            <p>Midőn a nádorhoz behívatott, ez neki röviden azt parancsolá, hogy azonnal útra
               készüljön. - Fél óra múlva - így szólt, fájdalmában néha feljajdulva, s lábait
               dörzsölve - levelet küldök. Aztlóhalálában elviszed fiamhoz Nagyváradra. Onnan elmégy
               Telegdre István barátunkhoz s apádhoz. Elbeszéled a történteket, s megmondod nekik,
               hogy még mielőtt hivatalosan felszólíttatnak, a lehető legnagyobb számú sereggel
               vonuljanak össze Nagyváradnál. Minél hamarább támadják meg a pórhadat, annál jobb.
               Mondd nekik, hogy mind a temesi grófhoz, mind Zápolyához veled egy időben más
               hírnökök indultak el, s hogy a cseh seregek elébe s a felföldi városokhoz Ferenc
               öcsémet fogom küldeni. - E rövid, parancsoló hangon adott rendelések után a nádor
               meghajtá fejét, s Ártándi távozni akart. - Hallod-e, öcsém! - mondá az előbbi, őt
               visszaintve - ha máskor hasonló fontosságú híreid vannak, a nádorhoz mégy, érted-e?
               Nem azért mondom, mintha most az egyszer nem bocsátanám meg, hogy az öreg barátomat,
               kit mint a fiatal király udvarmesterét, az egész dolog nem illet, felzavartad
               álmából: csak hogy máskor tudjad mihez tartani magadat. Mindennek megvan a maga
               rendje a világon, s az ország kormánya a nádort illeti. S most Isten veled!</p>
            <p>Ártándi hallgatva meghajtá magát,távozni akart. Bornemisza feltartva őt, miután a
               nádortól szinte búcsút vett, vele ment.</p>
            <p>- Öcsém! - mondá, midőn a kapuhoz jött - sohasem ismertem fiatalembert, kit a sors
               annyira pártolna. Alig pelyhesedik állad, s már a véletlen úgy hozá magával, hogy a
               hazának nagy szolgálatot tehess, s most a legfontosabb meghagyással bízassál meg:
               reménylem, meg fogod érdemelni a végzet kedvezéseit, s nem feleded el soha, hogy a
               szerencse mezőt ad, de a győzelmet rajta csak erény vívhatja ki. S most Isten veled,
               öcsém! köszöntsd Telegdit, s mondd neki, hogy családjára s minden dolgaira gondom
               lesz. Orbánnak, mielőtt elmégy, megmondod, hogy azonnal hozzám jöjjön; még a tanács
               előtt szükséges beszédem lesz vele; s most még egyszer, Isten veled!</p>
            <p>Bornemisza a vár felé indult. Pál Telegdi házáhozsietett. - Leült, s mindenekelőtt
               néhány sorban Frusinát a létező veszélyről tudósítva, kéré őt, hogy még aznap
               nénjével együtt kerti lakát városi lakával cserélje fel, hol teljes biztosságra
               számíthat: azután hozzá fogott nehezebb kötelességéhez, s rövid levelet írt Klárihoz,
               melyben tőle búcsút vett, s tudtára adá, miszerint arra, hogy őt nejének válassza,
               soha apja megegyezését nem remélhetvén, tőle vérző kebellel örökre elválik. Miután e
               leveleket Farkasnak a szükséges utasítás mellett átadá, s Orbánt távozásáról s
               Bornemisza parancsáról tudósította, más ruhát öltvén fel, s fegyvereit
               összeigazítván, még csak a nádor levelére várt. Mihelyt ez neki átadatott, lovára
               ült, s a felkelő nap már a nagy pesti rónán találta őt, hol, míg vágtatva előbbre
               haladott, a fényes dicsőségi álmok, melyeknek magát átengedé, mind Klári, mind
               Frusina képét hamar háttérbe szoríták.</p>
            
         </div>
         <div type="chapter">
            <head>10</head>
            <p>Azon éjszaka, midőn Ártándi a keresztesek összeesküvésének hírét Bornemiszával közlé,
               a királynak nyugalmát nem zavará senki palotájában. Rég elmúlt az idő, mikor minden
               fontos dolognak a királlyal közlése - még leghívebb tanácsnokai által is, minő
               Bornemisza vala - szükségesnek tartatott; s míg Ártándi Pál Biharba, Perényi István
               kamarás a felföldi városokhoz sietnek, s a nádor, Bornemisza, Bakács és Szakmári, a
               kancellár, mindenfelé parancsokat küldenek szét, hogy az egyes megyék nemesei azonnal
               fegyvert fogjanak: azalatt Ulászlót magát nyugodtan találjuk szobájában, hol,
               elvégezvén az isteni szolgálatot, reggelijénél ül, s szokott egykedvűséggel hallgat
               Vencel beszédeire, melyekkel e hív szolga urának unalmát elűzni iparkodik.</p>
            <p>- Észrevette-e felséged, hogy új malvoisierünk van? - mondá ez, látszó érdekkel
               követve ura mozdulatait, midőn amaz kiürített poharát az asztalra tevé - sokkal jobb
               az előbbinél.</p>
            <p>- Jobb! - volt a király rövid felelete, inkább Vencel szavai visszhangjának, mint
               saját véleménye kifejezésének látszó.</p>
            <p>- Hiszem, hogy jobb! - szólt Vencel, ki a király rövid feleleteit megszokva, a
               beszélgetést azért hanyatlani nem engedé - ezt az olmützi érsek küldötte felségednek,
               s annak más pincéje van, mint minőket itt Magyarországban tartanak.</p>
            <p>- Hallod-e, Vencel - szólt a király, egy, azalattújra megtöltött ezüstpoharat
               megízlelvén -, jól kell gazdálkodnunk.</p>
            <p>- És miért gazdálkodnék felséged? - kérdé Vencel szinte neheztelve, hogy ura ily
               gondolatokkal keseríti el a jó bor ízét.</p>
            <p>- Hát elfelejtetted - mondá a király szomorúan -, hogy mivel nem gazdálkodtunk, már
               többször másoktól kelle kölcsönkérni borunkat? még nemrégiben, ha a jó pécsi püspök
               ki nem segít, talán nélkülözni kellett volna megszokott italunkat;<hi
                  xml:id="_ednref63">[lxiii]</hi> hisz a csaplárosok és kereskedők sem kölcsönöznek
               már szívesen királyi asztalunkhoz.</p>
            <p>- Elég gyalázat! - mondá az előbbi haraggal - dicsőségöknek kellene tartaniuk, ha
               felséged határtalan leereszkedésében tőlük valamit kölcsönvenni kegyeskedik. De ez
               nem fog többé történni. Szerencsére minapában éppen főtisztelendő Dubrav úr volt
               nálunk, az megmondta az olmützi érsek őnagyságának, s ezentúl bor nem fog hiányzani.
               Fogadom, egész Csehország kiürítené inkább pincéjét, mintsem tűrje, hogy a cseh
               király ne a legjobb borral éljen.</p>
            <p>A király felsóhajtott, hihetőleg, mert eszébe jutott, hogy állása Csehországban sem
               kedvezőbb annál, mely miatt Vencel a magyarok ellen panaszkodik.<hi
                  xml:id="_ednref64">[lxiv]</hi>
            </p>
            <p>- Ó, felséges uram - folytatá az előbbi, szintén sóhajtva -, bárcsak otthon volnánk
               ismét! Prágában szeretik felségedet igazán;s mennyi ideje, hogy már nem voltunk
               ott!</p>
            <p>- Mit tehetek róla? - mondá Ulászló - a magyarok nem tűrik, hogy országukon kívül
               lakjam. Tudod, mit tettek, midőn utolszor Csehországban voltam. Itt pestis
               uralkodott, s csak gyermekeimet akartam Kremsirben hagyni: még azt sem engedték.
               Eljött a szepesi gróf, s mondá: ha nem jövök vissza gyermekeimmel, engem sem
               eresztenek többé az országba, s vissza kelle jönnöm. S még ezt is örömmel tűrném,
               csak legalább azt hihetném, hogy az erőszakolásnak oka szeretet, de így...<hi
                  xml:id="_ednref65">[lxv]</hi>
            </p>
            <p>A király, oly hallgató s elzárkózott mindenki iránt - mit gyenge embereknél sokszor
               tapasztalunk ‑, cselédje előtt kitárta szívét, s csak Vencel ismeré a fájdalmak egész
               súlyát, melyet Ulászló mások előtt látszó közömbösségével eltakart; csak ő tudá,
               mennyire érzi ura megaláztatását, mennyire szenved erőtlensége érzetében - s a
               szerencsétlen fejedelemnek ő volt egyetlen vigasztalója. Most is, a legmélyebb
               részvét kifejezésével tekintve urára, arról kezde szólni, hogy a nép csakugyan
               szereti őt. - Nem mondom, a szepesi gróf - szólt -, az, úgy hiszem, nem bánná, ha
               felséged sohasem jött volna vissza prágai útjából; de a nép, mely az utcákon jár s
               szánt és dolgozik, az imádja felségedet. Ha valami parancsolat jön, melynek örül,
               vagy ha azok közül, kik az ország nyugalmát felzavarják, valamelyik megbüntettetik,
               “ezt a király tette!” szól mindenik, s áldja felségedet; ha ellenben a nép valamivel
               elégtelen, azt a rossz tanácsnokokra fogja.
            </p>
            <p>A nép imádja felségedet, nem annyira, mint Prágában - tevé hozzá, hogy semmi alkalmat
               el ne mulasszon Csehország kiemelésére -, mert királyt így talán nem szerettek még
               soha. A magyaroktól azonban ez is sok. De hogyisne szeretnék felségedet, hisz van-e
               kegyesebb úr a föld kerekségén?</p>
            <p>- Bár igaz volna, amit mondasz - szólt a király, ki Vencel szavaira a legnagyobb
               érdekkel hallgatott -, hisz mi egész életünkben nem kívántunk egyebet, mint népeink
               szeretetét. Megmondtuk nekik, hogy miután velök egyenlően születve, gyenge halandó
               embernek érezzük magunkat is, nekik inkább használni akarunk, mint fölöttük
                  uralkodni, de mi sikere volt? népeink nem
               szerencsések.</p>
            <p>- Dehogynem szerencsések, felséges uram! - mondá Vencel megindulva, midőn észrevevé a
               bánatot, mellyel a király ez utolsó szavakat mondá - sohasem volt nép szerencsésebb,
               főképp, ha az urak nem bántanák szüntelenül. De hisz tudja mindenki, hogy az felséged
               akarata ellen történik, és...</p>
            <p>- Ne hidd, Vencel - szakítá félbe a király meghatott hangon, s mint életének ezen
               szakában annyiszor, könnyekkel teltek el szemei -, a nép szenvedéseit nekem
               tulajdonítja. Isten látja lelkemet, soha tudva nem sértettem senkit; éltemet adnám
               oda, ha általa népeimet boldogokká tehetném; de az ég nem hallgatja meg kéréseimet, s
               amerre nézek hanyatlást, igaztalanságot, szenvedéseket látok magam körül.</p>
            <p>Vencel meghatva, mindent elmondott, mi urának fájdalmát vigasztalhatá; ez szomorúan
               rázta fejét. - Te szeretsz, szegény Vencelem, azt elhiszem - mondá sóhajtva -, de a
               nép utál. Nem voltál-e tanúja csak minap, midőn Zsigmond templomából gyalog jöttem
               vissza palotámba, mily dolgokat kelle hallanom? Nem merek kilépni udvaromból, hogy
               hasonló sértéseknek ne tegyem ki magamat.
            </p>
            <p>- Igen, itt! - vágott szavába Vencel - de Csehországban?</p>
            <p>- És elfeledted, mik Csehországban történtek? - folytatá Ulászló szokatlan
               élénkséggel - nem találtam-e lázadást és ismét lázadást, valahányszor oda mentem? nem
               volt-e minden fáradságom örökké sikertelen, hogy Csehország felbomlott állapotát
               helyrehozzam? nem kellett-e bujdosnom saját jobbágyaim előtt s elhagyva városi
               palotámat, a várba vonulnom, hogy biztosítsam életemet, mely fővárosom közepette
               veszélyben forgott? Csak az isteni gondviselésnek köszönöm megmentésemet, mely a reám
               irányzott nyilat felfogta pajzsával.</p>
            <p>- Az, aki felségedre istentelen kezét emelte - szakítá félbe Vencel a szólót -
               lengyel volt, felséged jól tudja ezt, sohasem fog
               cseh fölkent ura ellen ily pokolbeli merényre vetemedni.</p>
            <p>- Cseh vagy lengyel - mondá a király szomorúan -, a merény fővárosom közepette ezer
               jobbágyom szemei előtt történt, s a vakmerő szitkozódva, nyugodtan ment tovább,
               mintha fegyverét a legrosszabb gonosztevő ellen irányozta volna. Csehek voltak, kik
               őt minden büntetés ellen védelmezék, s ki tudja, talán igazuk volt. Életünk, úgy
               látszik, nem hoz áldást népeinkre. Magyarország Hunyadi Mátyás alatt hatalmas volt; a
               cseheket, midőn határaikon mint választott királyuk átléptem, virágzó állapotban
               találtam: most a föld kerekségén nincsenek nyomorultabb tartományok. - Jobbágyaim
               javára talán csakugyan legüdvösebb volna meghalnom.</p>
            <p>Vencel szemeiben könnyek remegtek; de jobban ismeré urát, hogysem őt tovább
               vigasztalta volna. Ulászló azon emberek közé tartozott, kikre vigasztalások nem
               hatnak. Ha valamely tárgy iránt bármily meggyőződésre jutott, elméjének lassúsága nem
               engedé, hogy azt ismét könnyen megváltoztassa; s Vencel jól tudá, hogy a jelenhez
               hasonló pillanatokban legjobb, ha a beszélgetés félbeszakíttatik. Ekkor a király
               lelke, ugyanazon tárgynak említése által munkásságra nem ébresztve, szokott
               tétlenségébe süllyedett, s Ulászló nem győzé ugyan le, de elfeledé bánatát. A jelen
               alkalommal a királyt, Vencel mondhatlan örömére, bús gondolataiból gyermekei ragadták
               ki, kik űzve egymást, a szobába rohantak, s apjoknak jó reggelt kívánva, víg zajgás s
               kedves öleléseik által vele minden egyebet elfeledtetének. A gyenge Ulászló a
               történetíró által méltán azon uralkodók közé számíttatik, kiket a végzet egy nemzet
               vesztére emelt magas polcokra, de azon tulajdonokat, melyek az embert a magános
               életben szeretetre méltóvá teszik, kitűnő mértékben bírta; soha férj nejét, soha apa
               gyermekeit nem szerette melegebben; s ha őt házi körében látták, legnagyobb
               ellenségei megfeledkeztek a szelíd családatya előtt az uralkodónak vétkeiről, vagy
               csak a végzetet vádolhaták, mely e férfiút, kiragadva természetes köréből, hol oly
               szépen díszelhetett volna, magas tetőre állítá. - Különösen hangzik, de nem kevésbé
               való: Ulászló csak azáltal fosztatott meg az emberek tiszteletétől, mivel fejére
               koronát tettek; azért vált nyomorulttá, mert végzete, középszerű birtok helyett, két
               nagy királyságot adott kezeibe.</p>
            <p>Ulászló, gyermekeivel víg játékba ereszkedve, midőn magát majd kisfia ellen, ki
               térdére felmászni iparkodott, védelmezé, majd leányával kötekedett, ki, a szék körül
               futkározva, kezeivel apjának szemeit befogta, elfeledé koronáját, s csak az apa
               örömeit élvezé. Vencel, elragadtatva e jelenet látásától, a pajzán gyermekeket
               játékaik folytatására biztatá. Bornemisza, ki éppen ekkor, nem vétetve észre
               senkitől, a szobába lépett, meghatva nézé e házi boldogság képét, s felsóhajtott,
               midőn meggondolá, hogy azon kevés derült pillanatot kell zavarnia, melyek Ulászlónak
               oly gyéren jutottak.</p>
            <p>Legelőször a kis Anna vette észre Bornemisza jöttét. Félbeszakasztva játékát, a
               kedves leány feléje szaladt, s azon nyájassággal, mely őt már akkor nemcsak atyja,
               hanem az egész udvar előtt is kedveltebbé tevé öccsénél, jó reggelt kívánt a
               belépőnek.</p>
            <p>- Jöjjön csak kigyelmed - mondá a király vígan -, alig bírom magamat védelmezni e
               hamis gyermek ellen; felmászik székemen, mintha erővel fejemre akarna hágni, s e
               pajzán kislány megfogja szememet, hogy ne tudjak ellenállani.</p>
            <p>- Miért koronáztattad meg öcsémet? - mondá Anna nevetve. - Mióta Lajos két ország
               királya, semmi helyet sem talál eléggé magasnak.</p>
            <p>- Ó, te pajkos kis tündér! - szólt a király, szelíden magához vonva leányát, s piros
               arcait veregetve; - nem koronáztattalak-e meg Prágában, szintúgy, mint öcsédet?</p>
            <p>- Igen, de engem csak a szobában kevés ember jelenlétében koronáztál meg - folytatá
               jókedvűen Anna, ki, mint minden gyermek, a beszélgetést szívesen vezeté vissza azon
               történetre, melyért magát sokszor dicsértetni hallá -, Lajosnál az egész nép jelen
               volt, a papok s püspökök hosszan énekeltek hozzá, soly éljenrivalgások hallatszottak
               a városban, hogy szinte féltem.</p>
            <p>- De nem vagy-e azért királyném? - szólt a király jókedvűen. - Midőn öcsédet Prágában
               megkoronázták, sírtál, hogy fiatalabb testvéred annyira megtiszteltetik, s rólad nem
               gondoskodunk. Szobánkba hozattuk a koronát, s minden cseh és magyar főurak előtt
               fejedre tettük. Azóta kis házi királyom te vagy, s
               nem parancsolsz-e korlátlanul, kis zsarnok?</p>
            <p>- Igen, de királyságom titok - válaszolt a lányka, viszonozva apja édelgéseit.</p>
            <p>- És az rendén van - szólt mosolyogva Bornemisza, ki e pillanatban rossz híreinek
               elmondására nem érzett erőt magában -, a férfinak uradalma a világ, uralkodási
               eszköze a hatalom; zajjal s pompával koronáztatik meg, hogy a nép ismerni s félni
               tanulja urát. Az asszony birodalma a házi kör, hatalma a szeretet; koronája hol s kik
               által tétethetik helyesebben fejére, mint szerető kezek által, s azon birodalom
               körében, hol uralkodni fog?</p>
            <p>- Az uralkodás nem asszonynak való - szólt itt a kis Lajos kevélyen -, a birodalom
               mienk, férfiaké, nemde János bácsi?</p>
            <p>- Azaz, ha a birodalomra érdemesekké tesszük magunkat - mondá Bornemisza, ki mint
               Lajos nevelője soha nem mulasztott el alkalmat, királyi növendékének nemes hajlamaira
               hatni -, a király csak akkor érdemli valóban hatalmát, ha azt alattvalóinak javára
               használja.</p>
            <p>- S magát mások által eszközül használtatni nem engedi - folytatá a gyermek, látszó
               megelégedéssel ismételve azt, mit nevelőjétől sokszor hallott. - A királynak önnön
               szemeivel kell látnia, önnön füleivel hallania. Trónjának legbiztosabb támasza abban
               áll, ha az nem egyes hatalmas jobbágyok által tartatik fel, hanem erős,
               rendíthetetlen alkotmányon áll. Koronáját nem védi senki jobban, mint saját kara.
               Nemde, János bácsi, én tudom, mi szükséges a kormányzásra, s jó király leszek?</p>
            <p>Bornemisza észrevevé a hatást, melyet a gyermek szavai apjára tettek, s ámbár csak
               kötelességét teljesíté, midőn királyi növendékét ily elvekre oktatá: most, midőn azok
               Ulászló előtt mintegy szemrehányásként ismételtettek, nem kis zavarban látá magát.
               Részint, hogy a kellemetlen helyzetből szabaduljon, részint mivel érzé, hogy híreinek
               közlését tovább nem halaszthatja: a királynak tudtára adá, miszerint azért jött, hogy
               vele a legfontosabb s halasztást nem szenvedő országos dolgokról szóljon.</p>
            <p>- Ismét országos dolgok! - szólt a király sóhajtva. - De menjetek, gyermekeim, a
               király nem mentheti fel magát kötelességei alól. Ha majd egykor uralkodni fogsz -
               folytatá szomorúan, midőn fiát megcsókolá -, meglátod, a korona nem oly könnyű teher.
               Egy egész nép teszi fejedre, s el kell viselned egymagadnak.</p>
            <p>- Én elviselném minden nehézség nélkül - mondá Lajos, ki e szavak értelmét nem fogá
               fel -, és a korona oly szép!</p>
            <p>A gyermekek Vencellel távoztak; Ulászló, hátratámaszkodva székén, szomorúan nézett
               utánok. - Boldog gyermek! - mondá végre sóhajtva - mennyi reménnyel tekint az élet
               elébe! Ő nem tudja még, hogy kinek a szerencse születésénél koronát adott, az tőle
               többé semmit sem várhat. Derék, lelkes fiú - tevé hozzá -, gyermeki vonásai anyjára
               emlékeztetnek; ó, bár lelkülete is olyan volna. - Itt a király tekintete mintegy
               akaratlanul neje képére fordult, s midőn Bornemisza Lajos nemes hajlamait dicséré, az
               apa szemei ismét könnyekkel teltek el.</p>
            <p>- Bár teljesülnének e remények - mondá a király -, hogy fiam kipótolja azon
               veszteséget, melyet születése okozott. A legjobb nő, a legszeretőbb anya,
               legerényesebb királyné, Annám! - A király szavait elfojtották könnyei. Bornemisza
               mélyen meghatva állott mellette.</p>
            <p>- Felséges uram - szólt végre, midőn a királyt ismét valamivel nyugodtabbnak látá -,
               soha senki nem érdemlé inkább e könnyeket, mint boldogult királynénk, kinek emléke
               minden hív alattvalónak szívében örökké élni fog; de vannak pillanatok, midőn annak,
               kit Isten királyi polcra ültetett, háttérbe kell szorítania legnemesebb érzelmét is.
               Felséged valamint a legszeretőbb férj volt, úgy a legjobb apa is, s hol gyermekeinek
               java kívánja, bizonyosan erőt fog venni bánatán.</p>
            <p>- Az istenért! mi történt újra? - kérdé a király ijedten. - Zápolya fegyverben áll,
               nemde? s miután megfosztott egyetlen támaszunktól, miután nőm gyilkosává lett, meg
               akar fosztani koronánktól? Vegye el, mi nem fogjuk
               védelmezni magunkat!</p>
            <p>Bornemisza itt a királynak elbeszélé azokat, mik az előbbi fejezetekből tudva vannak
               olvasóink előtt, egyszersmind elősorolva azon rendeléseket, melyek a fenyegető
               veszély elhárítására eddig tétettek. Ulászló meghatva hallgatá végig előadását.
               Istenem! mi lesz belőlünk? - sóhajta, midőn Bornemisza elhallgatott, s leeresztve
               fejét mozdulatlanul ült ott székén.</p>
            <p>- Felséges uram! - szólt végre Bornemisza hosszabb hallgatás után, mialatt szemei a
               királyon függöttek - a pillanat fontos. Felségednek határozottan, cselekvőleg kell
               föllépni.</p>
            <p>- Cselekvőleg föllépni? - kérdé a király bámulva. - Úgy van, határozottan kell
               föllépnünk. Minden eddig történt rendelést helybenhagyok. Meg fogom kérni a
               bíbornokot, hogy kegyelmeddel, a nádorral s kancellárommal tanácskozzék, s ha még más
               valami szükséges volna, azt nevemben parancsolja meg.</p>
            <p>- Az a jelen pillanatban nem elég - válaszolt Bornemisza, ki Zápolya pártjának
               terveit ismerve, átlátá, hogy a jelen körülményt a nagyravágyó szepesi gróf
               szándékainak elősegítésére használhatná, s ki azért szükségesnek tartá, hogy Ulászló
               legalább ez egyszer kiragadtassék szokott tétlenségéből. - A bíbornok - folytatá -
               mint a keresztes hadnak megindítója, bár, teljes meggyőződésem szerint, ártatlanul, a
               nemesség által azzal fog vádoltatni, hogy a lázadást tudva idézte elő. A kancellár
               egyházférfi. A nádor, betegségénél fogva harcra képtelen. Én, ki magam is a nép
               soraiból léptem ki, a nemesség bizodalmára nem számíthatok; itt csak felséged maga
               segíthet.</p>
            <p>- Én?! - szólt a király ijedten.</p>
            <p>- Felséged - folytatá az előbbi lelkesedve -, ha van erő, mely e szerencsétlen
               elcsábított népet az engedelmesség ösvényére visszavezetheti: felséged szava az. A
               királyi hatalom, melyben eddig védelmezőjét keresé, még szent a nép előtt. Ha
               felséged maga a dolgok élére áll: a lázadás lecsillapíttathatik, még mielőtt
               valósággal kiütne.</p>
            <p>- Istenem! miért nem fogadtam Telegdi tanácsát - sóhajtott a király.</p>
            <p>- Telegdi nézete, melyet én is pártoltam, kétségen kívül helyes vala - mondá
               Bornemisza -, de miután ez nem fogadtatott, a jelen viszonyokra kell fordítani
               figyelmünket, s én, mindent meggondolva, azt hiszem, hogy ha felséged ez alkalommal
               élni akar, az királyi hatalmának megerősítésére vezethet. Mind a nemesség, mind a
               jobbágyok felségedtől várják viszályaik eligazítását. Minden osztály a királyi
               hatalomban keresi oltalmát. Azon seregek, melyekkel e pillanatban rendelkezhetünk,
               számban csekélyek; de ha felséged maga vezeti azokat a lázadók ellen, sem Dózsa, sem
               más nem fog ellenök fegyvert ragadni. A királyi kegyelem a pártütőktől háladattal
               fogadtatik el, s felséged mint közbenjáró lépve föl, a fellázadt jobbágyokat s a
               veszélytől megrémült nemességet arra bírhatja, hogy amazok túlzó követeléseikkel,
               ezek már tűrhetlenné vált elnyomásukkal hagyjanak fel: s egyedül királyának fogja a
               haza köszönni, ha azon véres s talán a nemzet vesztéhez vezető összeütközés, mely a
               jelen viszonyok között előbb-utóbb bekövetkeznék, elkerültethetett.</p>
            <p>- Jó lesz, igen jó - mondá a király -, de - folytatá sóhajtva - én nem vagyok többé
               hadviselésre alkalmas.</p>
            <p>- Nem felséged kara s testi ereje - folytatá az előbbi biztatólag -, csak jelenléte
               kívántatik. Ha a pórság, melyet most azzal ámítanak, hogy királya eddigi tetteit
               helybenhagyja, őt magát fegyverben látja a lázadók ellen, erőszak helyett térden
               állva fog kegyelemért esdekelni.</p>
            <p>- Jó lesz, jó - mondá ismét a király, kinek arcán a legnagyobb határozatlanság jelei
               mutatkoztak ‑, de ha kigyelmed csalódik, s a nép nem fog kegyelmünkért esdekelni?</p>
            <p>- Higgye el felséged - válaszolt Bornemisza -, én, ki a nép szellemét s azon majdnem
               vallásos tiszteletet, mellyel a király iránt viseltetik, ismerem, meg vagyok
               győződve, hogy az, mitől felséged tart, a lehetetlenségek közé tartozik. De még azon
               esetben is, ha csalódnám, s ha a lázadók ellen fegyverhez kellene nyúlnunk, a király
               jelenléte seregeinknek könnyű győzelmet biztosít. Valamint akkor, midőn a hatalmas
               Ujlaki ellen fegyverben álltunk, nem Drágfi Bertalan vitézségének, hanem egyedül
               annak köszönhettük diadalunkat, hogy felséged jelen volt a háborúban: úgy most
               személyes jelenlétének következményei kiszámíthatlanok.</p>
            <p>A király leeresztve fejét, felsóhajtott. A szerencsétlen érezé e tanács helyességét,
               nem gyávaság volt az, ami őt annak követésétől visszatartóztatá, mert hisz senki sem
               bírt több szenvedőleges bátorsággal, s Ulászló nyugodtan állt meg a legnagyobb
               veszélyek között, de erőt nem érzett magában.
            </p>
            <p>Ekkor, a bíbornokot bejelentve, Vencel lépett a szobába; s miután általa a reggelinek
               maradványai kivitettek, Bakács jelent meg a király előtt.</p>
            <p>- Jó, hogy eminenciád jön - mondá a király, felé terjesztve kezét, midőn a belépő
               előtte magát meghajtá -, éltünk legnehezebb pillanatában állunk; ha nem segít, el
               kell vesznünk. Szegény gyermekeim!</p>
            <p>Bakács elfogultabb vala, mint máskor; szavai azonban nem árulák el benső
               fölgerjedését. Elmondá, hogy teljes meggyőződése szerint, azoknak, miket Dózsa
               összeesküvéséről s a keresztesek szándékairól beszélnek az emberek, nagy része
               koholmány, s csak azért terjesztetik, hogy ő maga mint a keresztes had megindítója az
               egész ország előtt gyűlöletessé tétessék; s midőn e nézet támogatására felhozá, hogy
               az egész hír Ártándi Pál által terjesztetett, ki mint Telegdinek híve a keresztes had
               ellenei közé számítható, csak az, ki Bakácsot oly tökéletesen ismeré, mint
               Bornemisza, vehette észre, hogy az érsek nem meggyőződésből szólott.</p>
            <p>De a megnyugtatás, melyet Ulászló Bakács szavaira talán érezhetett volna, nem soká
               tartott. Vencel jelentésére, a főlovászmester Báthori György kíséretében, ki őt bal
               felől vezeté, míg jobb kezével botjára támaszkodott, Perényi, a nádor lépett a
               szobába, s első szavai a királyt új rémülésbe hozák. - Az egész haza lángban áll -
               szólt a szokottnál is erősebb hangon -, a lázadás kiütött mindenfelől! Adj széket,
               Vencel - szólt visszafordulva ehhez -, nem bírnak lábaim! őfelsége nem fogja rossz
               néven venni.</p>
            <p>- Nekem is - mondá Bakács, ki sohasem akarta elfeledtetni, hogy az országban
               méltóságra nézve senki sem áll előtte, s ki még e pillanatban is megegyezhetlennek
               tartá helyzetével, állva maradni a bíbornoknak ott, hol a nádor ül.</p>
            <p>Perényi haragos tekintetet vetett a büszke érsekre. A hiú férfi, ámbár csak
               köszvényének köszönheté, hogy oly helyeken, hol mások álltak, ülni szokott,
               mindazáltal, mint ellenségei mondák, ezen látszó kitüntetésnek is örült, s mindég
               bosszankodott, valahányszor Bakács ily alkalommal szintén széket kívánt. - Igen,
               felséges uram - folytatá beszédét ugyanazon hangon -, minden lángban van! Abaúji
               tiszteim jelentése szerint jobbágyaim mind háborúba költöztek. Két helységben vissza
               akarták őket tartóztatni, ott felgyújtották mindenemet. Saját házaikat leégették,
               mondván, hogy azokra többé szükségük nem lesz, mert ezentúl ők fognak palotában
               lakni.</p>
            <p>Bakács a fenyegető veszély nagyságát oly helyesen ítélé meg, mint bárki más; de
               részint, mivel meg vala győződve, hogy az csak neveltethetik, ha a nemesség félelmet
               mutat, részint, mert még nem mondott le azon reményről, hogy befolyása által a
               megzavart rendet erőszakos eszközök használása nélkül helyrehozhatja, azon volt, hogy
               némileg megnyugtathassa Ulászlót. - Amit nagyságod mond - szólt a nádorhoz fordulva,
               minden lehető udvariassággal -, igen fontos, s őfelsége kétségen kívül meleg
               részvéttel hallá, mennyi kárt vallott egyik legkitűnőbb jobbágya; azonban engedje
               megjegyeznem, miszerint azon körülmény, hogy nagyságod abaúji jószágain tűz volt,
               korántsem bizonyítja még, hogy az egész haza lángokban áll.</p>
            <p>A nádor viszonya Bakáccsal sohasem volt barátságos. 1510-ben az ország teljes hatalmú
               kormányát együtt vitték, s mindketten inkább vágyódtak az első hely után, hogysem
               közöttük valódi egyetértés létezhetett volna. Voltak pillanatok, midőn a gyűlölség,
               mellyel Zápolya iránt viseltettek, közöttük kapcsul szolgált, vagy midőn közös célok
               a vetélytársakat egy időre közremunkálásra bírák; de mihelyt e viszonyok megszűntek,
               mint például a jelen időszakban, hol Bakács mint bíbornok, a császártól többé semmit
               sem várhatván, ennek érdekei iránt közönyössé vált, holott Perényi még leghívebb
               pártolói közé tartozott: a közöttök létező frigy megszakadt ismét, s a nádor és
               bíbornok újra ellenséges távolságban álltak egymástól, inkább oly egyéniségek között
               keresve barátaikat, kikben, mint Szakmáriban, vetélytársat nem láthatának. A jelen
               pillanatban, midőn Perényit még érzékenyebbé tevék a hosszú betegség fájdalmai s
               vagyonbeli kárának híre, melyet azonképpen, mint a keresztes had egyéb következéseit,
               Bakácsnak tulajdonított: kettősen indult fel régi ellene szavainak hallására.<hi
                  xml:id="_ednref73">[lxxiii]</hi> - Ha eminenciád jó kedvében, melyet kétségen
               kívül éreznie kell, midőn bölcs rendeléseinek következményeit látja, tréfára keres
               tárgyat, méltóztassék azt valami kolostorban választani - szólott, haragosan
               összevonva homlokát -, Magyarország nádora nem arra való.</p>
            <p>Bakács halvány arca lángba borult; de mérsékelé magát, s látszólag nyugodtan jegyzé
               meg, hogy szavaitól minden sértési szándék távol volt, s most is azt hiszi, amit
               mondott.</p>
            <p>- Ha az ország nádorának tulajdon parasztjai nem engedelmeskednek többé - vágott amaz
               indulattal szavába -, s ha a jobbágyok önmaguk gyújtják fel falvaikat, s a nemesség
               ellen fegyverre kelnek: akkor az ország állapota, eminenciád nézete szerint,
               megnyugtató, sőt mit mondok, nem megnyugtató, hanem olyas, hogy örvendetesebb s szebb
               állapotot képzelni sem lehet. Hisz egészen eminenciád fáradozásainak köszönhető
               minden, mit a jelen pillanatban tapasztalunk. De szólj, te, György - folytatá, a
               mellette álló főlovászmesterhez fordulva -, mily hírt vevél éppen most, szeretett
               sógorunktól, a temesi gróftól?</p>
            <p>- A hírek csakugyan aggasztók - mondá emez, kire most a jelenlevők egész figyelme
               fordult -, bátyám tudósítása szerint az ország alsó részeiben az egész pórság
               fölkelt. A lázadók, kiknek elismert hatalmú vezérök, szerencsére, még nem támadt,
               eddig kisebb csapatokban s mint látszik, biztos terv nélkül űzik merényeiket; de e
               csapatok napról napra nagyobbakra nőnek, s miután máris egyes úri házak támadtattak
               meg, attól tarthatni, hogy ha az ország részéről e pártütők elnyomására semmi sem
               történik, a baj legyőzhetlenné válhatik. Maga István bátyám, mint írja, Csanád felé
               vonult, hol, minden valószínűség szerint, a püspök megtámadása vétetik célba.</p>
            <p>- Mindez csekélység - mondá a nádor keserűen -, nemde? Míg Verestorony, Monyorókerék
               vagy Szarvaskő bántatlanul marad, addig nincs mit búsulni.</p>
            <p>Bakács a nádornak válaszolni akart, de Vencel által akadályoztatott, ki a szobába
               lépve jelenté, hogy a kalocsai érsek s a kancellár, több főurak s püspökök
               kíséretében, a királlyal igen fontos ügyben kívánnak szólni.</p>
            <p>- Bocsásd be azonnal - mondá Ulászló. - Istenem, mi szerencsétlen új híreket fogunk
               hallani! - sóhajtott, midőn Vencel elment, éghez emelve szemeit. - Mi lesz
               belőlünk?!</p>
            <p>Az ajtók megnyíltak, s a nevezetteken kívül, Péter, a bazini s szentgyörgyi gróf,
               akkor országbíró, Buzlai Mózes főajtónálló, Palóczi Mihály főkamarás s a váci püspök
               Zalkán László léptek a szobába.</p>
            <p>- Mi újságot hoznak nagyságtok? - kérdé a nádor a belépőket.</p>
            <p>- Bizony szomorúakat - mondá Szakmári. - Éppen most érkeztek levelek hozzám,
               melyekben az ország különböző részeiről a fellázadt parasztok ellen segítséget
               kérnek.</p>
            <p>- Bácsban több nemes ház, sőt saját tiszteim lakásai támadtattak meg - folytatá a
               kalocsai érsek.</p>
            <p>- Ugyanazon hírt hozá ma éjjel egy csatlósom Zemplénből - mondá Palóczi -, a nép nem
               míveli többé földeit.</p>
            <p>- Vác környékén annyi fegyveres csapatok kószálnak, s oly törvénytelenségeket
               követnek el - sóhajta Zalkán -, hogy magam is biztosabbnak tartám a városba
               vonulni.</p>
            <p>- Bizony én sem jelenthetek jobbat - szólt Buzlai -, tolnai jószágaim
               elpusztíttattak; szerencse, hogy feleségem még Simontornyára menekedhetett, s hogy
               lányom, férje házánál, itt a városban van.</p>
            <p>- Nem kell búsulni, urak - mondá Perényi, előbbi keserű modorában -, az esztergomi
               érsekség jószágait, úgy látszik, még nem bántották; s ha mi egyenként mind elvesznénk
               is, őeminenciája ebben nem nagy veszélyt lát.</p>
            <p>- Nagyság megfeledkezik magáról - szólt Bakács indulattal -, ha őfelsége jelenléte
               nem tartóztatna vissza...</p>
            <p>- Lássuk, lássuk, ugyan mi történnék akkor? - kiáltott a nádor - ne méltóztassék
               magán erőszakot venni! Hisz tudjuk, eminenciád hatalmában vagyunk. Méltóztassék
               kimenni a Rákoson összegyűlt seregei közé. A nagy vezér, kit a pápa nevében a
               haramiatábor kormányzásával megbízott, azonnal ellenünk fogja vezetni hadait, s ki
               fogja irtani e haza nemességét, mindaddig, mígnem az Erdődi család a legrégiebbé
               válik, azaz, míg valamennyien elvesztünk.</p>
            <p>- Ki mer ellenem ily vádakat mondani? - kiálta a bíbornok felugorva székéről.</p>
            <p>- Igen megfoghatom, ha eminenciád ily vádak hallására felindul - vágott szavába a
               kalocsai érsek, alig titkolva el az örömet, melyet ellensége megaláztatásán érzett -,
               de azok után - mondá folytatólag -, mik mindenfelől történnek, nincs mit bámulnia. A
               keresztes hadat Telegdi, Bornemisza s több mások tanácsának ellenére eminenciád
               hirdetteté ki. Mi, főleg, kik az egyházi rendhez tartozunk, a pápa iránti
               tiszteletből nem mondhattunk ellent. Nem természetes-e, ha ezen sokak által rosszallt
               határozat következményei annak tulajdoníttatnak, kitől az eredt, főképp miután a
               lázadók minden merényeiknél a király s főképp eminenciád helybenhagyására
               hivatkoznak?</p>
            <p>- Az én helybenhagyásomra? - kérdé az érsek haragtól elfojtott hangon.</p>
            <p>- Eminenciádéra - válaszolt az előbbi hidegen. - A Rákoson összegyűlt lázadók szemünk
               láttára az esztergomi érsekség magtáraiból láttatnak el; ámbár azok, mint tudva van,
               különben nemigen szoktak megnyílni másnak, mint a jó vevőnek.</p>
            <p>- Ez több, mint amennyit tűrhetek - szakítá félbe Bakács a szólót.</p>
            <p>- Távol legyen tőlem - folytatá emez -, hogy eminenciádat vádolni akarnám, csak arra
               akarom figyelmessé tenni, miszerint azok előtt, kik személyes jellemét nem ismerik,
               szükségképp feltűnőnek látszik, hogy akkor, midőn a csanádi püspök jószágai
               elpusztíttatnak, midőn én magam annyi kárt szenvedek: oly püspökök javai, kik
               szerencséjükre nem a Csáki, Frangepán vagy ezekhez hasonló családokból származnak, a
               lázadók által megkíméltetnek. Mint bácsi lektorom írja, ezen eljárás okául azt
               hirdetik a parasztok, hogy ők apüspöki ruha alatt is megismerik azokat, kik soraikhoz
               tartoznak.</p>
            <p>- S ennek én vagyok oka? - kérdé Bakács, lángoló tekintetét a szólóra függesztve. -
               Ha az elkábult csoport dühöngései közt rám hivatkozik...</p>
            <p>- És ki az - szólt közbe a nádor -, ki az elkábult csoport vezéreül e vad székelyt
               választotta?</p>
            <p>- S tehetek-e róla, hogy nagyságtok között senki sem akarta e vezérséget magára
                  vállalni?
            </p>
            <p>- Nem akarta?! - kiáltott a nádor. - S nem vállalta-e fel e vezérséget Ártándi?...
               nem kértük-e őeminenciáját Telegdi s én, Báthori György és Buzlai Mózes s Drágfi
               János, ki akkor még itt volt, hogy ez ismeretes erényű vitéz szolgálatát elfogadja?
               De eminenciád szemében a keresztesek vezetésére más tulajdonok valának szükségesek,
               mint miket Ártándi Mátyás király hadaiban tanulhatott; eminenciádnak oly férfi
               kellett, ki a nemesség gyűlöletéről ismeretes; ki a papok s barátok által ellenünk
               fellázított tömeget örömmel vezeti váraink ellen. Vagy talán nem papok izgatják-e fel
               jobbágyainkat? azon híres Lőrinc, ki a szentírásra hivatkozva, a népet gonosz
               tettekre inti, nem tartozik-e őeminenciája meghitt emberei közé? nem fordult-e meg
               többször palotájában? nem töltött-e órákat dolgozótermében, melynek ajtajai mindenki
               előtt zárvavoltak?</p>
            <p>Hasonló szemrehányásokat tettek Bakácsnak Frangepán s főképp Palóczi. A megtámadott -
               megvető tekintetet vetve maga körül, hol egy védelmezőre sem talált, mert mind
               Szakmári, mind Zalkán ildomosabbnak tarták, ha ez alkalommal hallgatnak - várt, míg a
               zaj kissé lecsillapult. - Nagyságos uraim! - szólt végre, s hangja belső
               megindulástól remegett - ha e nép fellázad, mit oly kiterjedésben, mint állíttatik,
               nem hiszek: a lázítók sem Dózsa, kit a keresztes had vezérének választottam, s
               választottam azon teljes hatalomnál fogva, mely őszentsége a pápa által kezembe
               adatott, sem én magam nem leszünk. A lázítók azok, kik e népet évek óta hallatlan
               módon zsarolják, kik, miután tőle minden földi javait elrabolták, most meg akarják őt
               fosztani még azon reménytől is, mely az egyház kegyelméből a szerencsétleneknek
               nyílt; azok a lázítók, kik, hogy jobbágyaikat a szent hadtól visszatartóztassák,
               rajtok s családjaikon kegyetlenségeket követtek el, melyeknek említésére minden
               emberi kebel borzad; a lázítók nagyságtok és...</p>
            <p>Bakács e szavaira mintegy általános vész tört ki mindenfelől. Maga az országbíró s
               Buzlai is, kik eddig a vitatkozásban részt nem vettek, őt most keményen támadák meg.
               - Így szólni e hazában - az egyiknek nézete szerint - felségsértéshez hasonló bűn; -
               a másik őt a lázadás bevallott pártfogójának -, a harmadik a közrend s béke ellenének
               nevezé; míg Perényi világosan kimondá, hogy a dolgok így állván, az érseket
               közkereset alá tartja veendőnek.</p>
            <p>A király a zaj közben, melyre e vitatkozás alkalmat adott, szótalan ült székén. Majd
               a szólók egyikére, majd másikára fordítva tekintetét, arcain mondhatlan szomorúság
               kifejezése látszék. - Istenem, Istenem! - szólt néha, ég felé emelve szemeit - mi
               lesz belőlünk? - A vitatkozókra éppoly kevés benyomással voltak e szavak, mint a
               király jelenléte; csak Bornemisza vetett néha részvevő tekintetet urára, ő maga
               sejdíté a kínokat, melyek e szerencsétlen király keblét e pillanatban eltölték.</p>
            <p>- Urak! - mondá végre, s szavának hangjából benső megilletődése volt észrevehető -
               úgy látszik, bármily panaszaink legyenek egymás ellen, vitatkozásaink között nem
               kellene arról megfeledkeznünk, kinek jelenlétében szólunk. Vajon ez idő arra való-e,
               hogy egymásnak szemrehányásokat tegyünk? - folytatá rövid szünet után, mialatt a
               csend helyreállott, s a vitatkozók csak bosszús tekintetökben mutatták egymás iránti
               érzelmeiket. - A hont oly veszély fenyegeti, melynek legyőzése csak úgy lehetséges,
               ha erős akarattal kezet fogunk; s mi gyanúsításokkal töltjük azon pillanatokat,
               melyeknek mindegyike, jól használva, a hazát számtalan szenvedésektől őrizhetné
               meg.</p>
            <p>- Én nem gyanúsítok senkit - mondá Perényi rosszkedvűen -, tetteket hozok fel; nem
               tehetek róla, ha azok oly dolgokat bizonyítanak, melyek nem mindenkinek
               tetszenek.</p>
            <p>- S miért hozni fel e tetteket? - viszonzá az előbbi azon lelkesedéssel, mely
               Bornemisza egyszerű beszédeiben a művészet hiányát oly jól pótolá, s mely éppen
               azért, mivel a komoly férfiú által szónoki fogásul sohasem használtatott, mindég
               hatással volt a hallgatóra - minek említeni azokat, mik a jelen viszonyok
               előidézésére talán alkalmul szolgálhattak, de miknek megváltoztatása hatalmunkban nem
               áll? A múlt a történeté, s félek, hogy az rólunk, kik e haza kormányában jelenleg
               nagyobb befolyással bírunk, egykor szigorú ítéletet fog mondani; a mienk csak a
               jelen, s amennyiben emberektől függ, a jövő, melyet nehéz veszélyek fenyegetnek.
               Fordítsuk erre figyelmünket, s hárítsunk el mindent, mi köztünk keserűséget idézhetne
               elő.</p>
            <p>Minden nemesebb érzemény, mely több emberek jelenlétében mondatott ki, mindég
               hatással van a hallgatókra; egyeseknek rossz szándékai, szenvedélyeink s néha
               szerencsétlen körülmények e hatást sokszor eredménytelenekké teszik; de a nemesebb
               érzemény, melyet Isten minden emberi kebelbe teremtett, nem engedi, hogy a jobbak
               szavai legalább első pillanatban meg ne hallgattassanak: az történt Bornemiszával
               is.</p>
            <p>- Jól van - mondá a nádor -, tanácskozzunk tehát. Nem vagyunk együtt valamennyien;
               szeretném, ha legalább Bánfit és Drágfi Jánost látnám köztünk; azonban mit mi jónak
               látunk, alkalmasint helyben fog hagyatni a többiek által is; s így bátran
               határozhatunk.</p>
            <p>Miután a jelenlevők a király engedelméből széket fogtak, a kancellár azzal kezdé a
               tanácskozást, hogy néhány levelet olvasott fel, melyekben az ország különböző
               részeinek békétlen állapotáról tudósíttatik. Utána Báthori, Buzlai s a többiek közlék
               vett híreiket; végre Bornemisza mondá el azokat, miket Ártánditól hallott s a
               rendeléseket, melyek azoknak következtében már éjjel tétettek a nádor által. - Mint
               látszik - így végzé előadását -, a lázadás az ország különböző részeiben előbb ütött
               ki, mint azt fő vezetői kívánták, s e körülmény ránk nézve kedvező. A keresztesek
               megtámadása az országra valóban veszélyessé csak úgy válhatott volna, ha azalatt, míg
               mi készületlenül állunk, ők egész hatalmukat egy ponton egyesítik, részekre oszolva
               nemcsak önerejüket gyengítik, de amennyiben a nemességet a fenyegető veszélyre
               figyelmessé teszik, hatalmunkat nevelik. Az ország alsó részeire nézve nincs
               aggodalmam; itt őnagysága, a nádor fiát, a váradi püspököt, a bihari nemességet s a
               temesi grófot a közelgő vészről tudósítván, egyszersmind az erdélyi vajdát szólíttatá
               fel, hogy seregeivel Báthori István őnagysága segítségére siessen. A legnagyobb
               veszély magát a fővárost fenyegeti, mely, ha a lázadók által megtámadtatnék,
               ellentállni nem képes, főképp miután azok szerint ítélve, miket Pesten tapasztalunk,
               még a polgárok hűségére sem számíthatunk biztosan. A királyi őrsereg s azon kisszámú
               csapatok, melyeket néhányan a városban tartunk, a Rákoson álló roppant seregeknek
               ellentállani nem képesek. A fő kérdés tehát az: mit tegyünk ezen veszély
               elhárítására? miként biztosítsuk legalább egy időre e várost a lázadók ellen?</p>
            <p>- Nézetem szerint legjobb volna, ha helyzetünkről a császárt tudósítanók - mondá
               hosszabb hallgatás után, midőn látta, hogy senki más szólni nem akar, Buzlai -, a
               baj, mely e pillanatban hazánkat fenyegeti, Németországban sem ismeretlen. Alig múlt
               egypár éve, hogy a birodalomban a parasztok szintén fellázadtak, s mint most a mieink
               a keresztet, úgy ők egy rossz bocskort emelve zászlóul, uraik ellen háborút kezdtek.
               Hasonló veszély ütött ki Stíriában is, s a németek ez oknál fogva bizonyosan nem
               fogják tőlünk megtagadni segédüket. Saját hasznuk is azt kívánja, miután tudniok
               kell, hogy ha a nemesség a világ bármely országában elnyomatott jobbágyai által,
               hatalma sehol sem biztos többé.</p>
            <p>- Jó lesz, ha a császártól segedelmet kérünk - mondá Ulászló, helybenhagyólag
               integetve fejével. - A császár egy idő óta jó szomszédunk s frigyesünk, azonnal
               követet fogunk küldeni.</p>
            <p>- Talán sokkal célszerűbb volna, ha a lengyel királyt szólítanók fel - szólt Palóczi,
               ki részint, mivel jószágai Zemplénben feküdtek, részint, mert mint Zápolyának barátja
               a lengyel szövetséghez szintúgy ragaszkodott, mint Buzlai a császárhoz -, saját
               testvérére felséged legbiztosabban számíthat, azonkívül Borbála királyné ereiben
               magyar vér buzog, s a nagy Zápolya István leánya rá fogja bírni férjét, ha az nem
               akarná is, hogy hazánknak segédül legyen.</p>
            <p>- Jól van - mondá ismét a király, helybenhagyást intve fejével -, fel fogjuk
               szólítani kedves testvérünket is.</p>
            <p>- Távol legyen tőlem, hogy a lengyel felség jóindulatán kételkedném - szólt itt közbe
               Szakmári, ki az eddigi vitatkozásokban részt nem vett, s ki finom arcának nyájas -
               arra, hogy bizodalmat gerjesszen, talán nagyon is nyájas - kifejezését kezdettől
               fogva változatlanul megtartá -, nem szenved kétséget, hogy Zsigmond király, mihelyt
               szerencsétlen helyzetünk híre hozzá jut, azonnal segítségünkre siet; de mikor fog
               ezen hír hozzá eljutni, s mennyi nehézséggel jár Lengyelországban nagyobb hadsereg
               összegyűjtése? meddig tart, míg seregeivel ide eljuthat? holott a német császár
               közelünkben van, seregeinek egy része, ágyúk s hadikészületek a Dunán pár nap alatt
               nálunk lehetnek...</p>
            <p>- Csak az a kérdés - vágott szavába gúnyoló hangon Frangepán -, ha e seregek s
               hadikészületek pár nap alatt nálunk lehetnek, a pécsi püspök őnagysága számítása
               szerint mennyi idő fog kelleni, hogy azok, ha rájok többé szükség nincs, ismét
               visszavitessenek; ismeretes dolog lévén, miszerint a Dunán fölfelé sokkal nehezebb az
               út, s Miksa császár, ki magát egész életén át Magyarország törvényes királyának
               képzelé, ki az országot többször fegyveres erővel megtámadta, talán ezúttal nemigen
               fog visszasietni, főképp ha néhány kedves barát által, kik úgy hiszem, nem fognak
               hiányozni, magyar vendégszeretettel itt tartóztatik.</p>
            <p>Magára Szakmárira e szavak semmi látszó benyomást nem tevének. Bakácsnak ildomos
               növendéke jól tudá, hogy a hatalom, mellyel mások fölött bírni akarunk, csak saját
               szabadságunk árán vásároltathatik meg, s hogy, ki sokaknak parancsolni akar, nem
               engedhet soha önszenvedélyeinek. A kancellár nyugodtan maradt, mint azelőtt, s
               legföllebb egy gyenge, majdnem észrevehetetlen mosoly, mely ajkai körül lebegett,
               mutatá, hogy a célzott sértést megértette; annyival nagyobb vala a hatás, melyet
               Frangepán szavai Buzlaira tevének. A büszke tolnai nem tartozott azon emberek közé,
               kik bármi sértést ildomosságból el szoktak tűrni. Míveletlen, mint kortársainak
               nagyobb része, ő legalább míveletlenségével megtartá egyeneslelkűségét is. Az
               ausztriai szövetségnek nem volt buzgóbb pártolója, mint ő. Nyíltan, mint férfihoz
               illik, bevallá nézeteit: s valamint ifjúságában Miksa császár mellett Ulászló ellen
               fegyvert fogott: úgy most szabadon hirdeté akárki előtt, hogy felfogása szerint, az
               országra nem kívánatosb semmi, mint ha Ulászló s Miksa gyermekei között házasság
               által állandó szövetség köttetik, s azon esetre, ha Lajos mag nélkül halna ki, a
               magyar korona Annára s általa az ausztriai házra száll; de hogy a császárhozi
               vonzódás őt ily vétkes szándékhoz vezethetné, minőkkel Frangepán szavai vádolni
               látszanak, azt Buzlairól senki, ki őt ismeré, nem tehette föl. - Ki mer engem,
               gergellaki Buzlai Mózest, királyom jelenlétében árulással vádolni? - kiáltá felugorva
               székéről, s Frangepánhoz közelítve.</p>
            <p>- Mérsékeld magadat, barátom - mondá Szakmári s Bornemisza majdnem egyszerre, midőn
               őt visszatartóztatták.</p>
            <p>- Hagyjatok! - szólt emez a legnagyobb indulattal - hadd kérdezzem még egyszer e nagy
               érsek urat: honnan tudja, hogy Buzlai Mózes az országot a császárnak el akarta
               árulni? E haj becsületben őszült meg, s én tűrni nem fogom, hogy bárki által
               megbecsteleníttessék; s ha mindjárt száz római patríciustól venné származását, s
               kalocsai érsek helyett pápa volna is! Vagy adja okát szavainak, vagy vegye
               vissza.</p>
            <p>Frangepán szavai inkább Szakmárira, mint Buzlaira valának irányozva; az érsek
               azonban, ki egész életén át inkább családja pezsgő vérének, mint apostoli
               béketűrésnek adta bizonyságát, ekképp megtámadtatva, nem akará visszavenni szavait,
               hanem éles hangon csak azt jegyzé meg, miszerint a főajtónálló hívségén s hazafiúi
               szándékán ugyan nem kételkedik, hogy azonban vannak esetek, hol a legtisztább szándék
               sem őrzi meg az embert oly irány követésétől, mely a hazát örökre megronthatja; s
               hogy saját meggyőződése szerint, örök rabigát készít a magyarnak, ki a jelen
               pillanatban vagy bármikor megengedi, hogy Miksa császár vagy utódai seregestől az
               országba jöjjenek.</p>
            <p>- S az én vagyok, nemde? - kiálta ismét az előbbi - én, Buzlai Mózes, kinek ősei
               Árpáddal jöttek az országba? S azok, kik őfelsége leghívebb szolgáit a lengyel
               királynál el szokták árulgatni; kik a lengyel követ hatalmas pártfogása által akarnak
               kancellárokká lenni; kik e hazát Lengyelország
               egyik tartományává szeretnék változtatni, s szívesen látnák, ha felséges királyunk
               testvérének gyámsága alá kerülne, mert hisz e testvér ZápolyaJános nővérét vette
               feleségül; kik igen célszerűnek tartanák, ha a magyar király leányának bizonyos
               szepesi gróf udvaránál keresne férjet: ezek, ó, ezek, nemde, a hon leghívebb fiai?!
               ezek az ország nagyságát, dicsőségét tűzték ki célokul!</p>
            <p>Buzlai s Frangepán szenvedélyessége mellett még inkább elkeseríték a vitatkozást
               Szakmári hideg, gúnyoló modora, mellyel Buzlait segíté, s a hevesség, mellyel Palóczi
               Zápolyát magasztalá. Tetőpontjára hágott az elkeseredés és düh, mellyel a két
               ellenkező párt képviselői az ország elárulását egymásnak szemére hányták; s hosszas
               ideig sikertelen volt fáradozása azoknak, kik vagy annálfogva, mert pártérdek nélkül
               csak az ország javát viselték szíveiken, mint Bornemisza, vagy mivel, mint Bakács s
               az országbíró, ily viszálykodásoknak, főképp a jelen körülmények között,
               veszélyességét belátták, a felindult kedélyek lecsillapításán iparkodtak.</p>
            <p>A király maga ez idő közben szótlanul ült; érzelmeit, melyeknek kifejezésére, mint
               máskor, úgy most sem bírt elég bátorsággal, csak a könyörgő tekintet mutatá, mellyel
               a vitatkozók közül majd egyikre, majd a másikra veté szemeit. Ki e pillanatban a
               szobába lép, s azokat, kiknek kormányára az ég e haza sorsát bízá, együtt látja, az a
               jövőt előre sejdítheté, s meggyőződheték, hogy e nemzetnek oly hamar bekövetkezett
               veszte nem a sors mostohaságának vagy a mozlimok hatalmának s nem is azon
               közönyösségnek tulajdonítható, mellyel a nyugot nemzetei a magyarnak, a művelt világ
               ez eleven bástyájának lerontását tekinték, hanem egyedül azoknak, kik a magyart
               függetlensége végkorában vesztéhez vezették.</p>
            <p>- Az istenért, urak! - szólt végre Bornemisza fájdalmasan - hová vezetnek ily
               vitatkozások?</p>
            <p>- Az nekem mindegy! - mondá Frangepán indulattal - szép beszédek által én magamat
               elámíttatni nem akarom. Ha az országnak segédre van szüksége, keresse ott, hol azt
               keresnie kell, azon nemzetnél, mely valamint a török ellen, úgy mindég természetes
               szövetségese, s melynek királyát a miénkhez vér kötelékei láncolják. Én, Frangepán
               György, tűrni nem fogom, hogy a császár az országba hívassék, s lesznek, tudom, kik
               velem e részben egyetértenek, s készebbek fegyvert fogni, hogysem a németet
               határainkon bebocsássák.</p>
            <p>- De szükség-e ez? - kérdé Bornemisza, miután a zaj, mely Frangepán szavaira támadt,
               kissé csillapodott - miért folyamodjunk más nemzetek segítségéért? nincsenek-e e
               hazánaksaját fiai, kik azt szükség esetén védelmezhetik? vagy azt gondolja valaki,
               hogy azon esetre, ha az erő minmagunkból csakugyan annyira kiveszett volna, hogy
               önvédelemre többé képesek nem vagyunk, a süllyedő birodalmat a lengyel vagy német
               szövetség fel fogja tartani? mintha egy nemzet mások kegyelméből fennállhatna! s
               mintha oly szövetség, melyre viszonyok által kényszeríttettünk, egyéb volna a
               szolgaság egy neménél? ki látta, hogy a gazda,ha háza meggyulladt, mielőtt az
               oltáshoz fogna, előbb harmadik szomszédjához fut segítségül? Ez helyzetünk!
               viszonyainkban minden segítség későn jőne. Egy van, mire támaszkodhatunk: saját
               erőnk.</p>
            <p>Bornemisza ezen szavai a nyugalmat rövid időre helyreállíták. Miután a nádor kimondá
               hogy sem a császár, sem alengyel király nem fognak segítségért kéretni: Ulászló
               szokott módja szerint helybehagyá e tanácsot is, s a vitatkozás főtárgya
               elmozdíttatván, a tanácskozás újra folytattatott.</p>
            <p>De a nyugalom ismét nem tartott sokáig.</p>
            <p>Minden jelenlevőknek meggyőződése szerint célszerű vala, hogy a lázadók ellen viendő
               hadnak vezetése egy férfira bízassék: s miután a nádor e terhes kötelességet, mely
               hivatalánál fogva őt illeté, beteges állapota miatt el nem fogadhatá, új s még
               keserűbb vita támadt aziránt: kire bízassék az? Frangepán és Palóczi átlátva a
               befolyást, melyet az ügynek célszerű vezetése adhat, az egyetlen lehető vezérnek
               Zápolyát hirdeték, ki részint saját hatalma, részint azon nagy hadi erő által, mely
               mint erdélyi vajdának kezeiben van, a lázadást könnyen elnyomhatja; míg a nádor s
               vele a többiek, nehogy a vajdának úgyis túlnyomó befolyása ezáltal újra növeltessék,
               a vezérséget Báthori István temesi grófra tarták bízandónak. - Új szemrehányások és
               gyanúsítások váltattak. Egyrészről Báthori, másikról a Zápolya család határtalan
               nagyravágyását említették. A vádra: miszerint némelyek minden hatalmat szívesen
               Zápolya kezében központosítanának, hogy ez, a királyság lényegével bírva, könnyebben
               elérhesse a koronát, mely után annyira vágyódik: Frangepán s Palóczi azzal feleltek,
               hogy sokan inkább elveszni látnák hazájokat, mint annak megmentését az utált
               Zápolyának köszönjék, kit csak azért gyűlölnek, mert őt érdemeiben utol nem érhetik;
               szóval, a kölcsönös ingerültség annyira ment, hogy mindenki átlátván a tanácskozás
               folytatásának lehetetlenségét, örömmel elfogadá Bakács indítványát, miszerint az
               másnapra halasztassék. - Holnapig úgy hiszem, nagyságtok át fogják látni, hogy, mint
               előre mondám, e baj korántsem oly nagy, mint azt némelyek hirdetik - mondá a
               bíbornok. - Ha a Rákoson összegyűlt nép a király nevében felszólíttatik: hogy azok,
               kik nem általam, hanem később vétettek fel a keresztesek sorai közé, azonnal térjenek
               vissza előbbi lakhelyeikre: jótállok, az oly roppantnak látszó veszély vajmi
               parányira fog összeolvadni. Ha a jobbágyok között itt-ott még ellenszegülés
               tapasztaltatnék, annak elnyomására az egyes megyék főispánjai, az ország alsó
               részeiben a temesi gróf, Erdély határszélén a vajda elég hatalommal bírnak. Az
               általam ajánlott lépés eredményeit meg kell várnunk mindenesetre. Ha csalódtam, újra
               tanácskozhatunk, s pedig őfelsége minden tanácsnokaival egyetemben, nehogy azzal
               vádoltassunk, miszerint mi, püspökök és főurak mindenben magunk, a nemesség
               kizárásával határozunk.</p>
            <p>Mit Bakács a létező veszély könnyű elhárításáról mondott, az talán senkit sem győzött
               meg: de mindenik örült, hogy a jelen kellemetlen vitatkozásoknak bármi módon vége
               vettetik. A király szokása szerint ismét helybenhagyását jelenté ki: s a jelenvoltak
               egymás után távozva, őt Bakáccsal s Bornemiszával hagyák.</p>
            <p>- Istenem! mi lesz belőlünk? - sóhajtott a király, midőn magát e két leghívebb
               tanácsosával magányosan látá.</p>
            <p>- Legyen felséged tökéletesen nyugodtan - mondá a bíbornok -, a veszély, ha csakugyan
               létezik, nem felséged trónját, hanem inkább annak eddigi ellenségeit fenyegeti. De el
               kell hárítanunk e veszélyt. Felséged engedelmével sürgönyöket fogok küldeni a cseh és
               morva sereg elébe, hogy az ország hátárairól minden lehető sietséggel ide
               vonuljanak.</p>
            <p>- Jó lesz - mondá a király.</p>
            <p>- Azoknak, kik, habár eddig elcsábítva, valami gonosztettet követtek el, de a
               felszólítás után három nap alatt kötelességeikhez visszatérnek, felséged nevében
               teljes bűnbocsánat fog ígértetni. Nincs mitől tartanunk - folytatá a bíbornok, miután
               a király ez utóbbi tanácsára is kijelenté helybenhagyását -, Erdődi Péter öcsém
               mindazon seregekkel, melyek jószágaimból kikerülnek, már közelít; velök s azon
               haddal, melyet felséged tartományaiból várunk, minden megtámadásnak ellentállhatunk.
               Felséged az Erdődiekben trónjának legbuzgóbb pártolóit fogja találni mindég. - S
               ezzel Bakács, kiben a szokatlan fölgerjedés, mellyel szólt, színlett nyugalmát
               meghazudtolá, mélyen meghajtva magát, távozott.</p>
            <p>- Hiszi-e kigyelmed - mondá a király Bornemiszához fordulva -, hogy, mint
               őeminenciája mondá, ellent fogunk állhatni elleneinknek?</p>
            <p>- El fogunk követni mindent, hogy tehessük, s talán Isten megáldja törekvéseinket! -
               mondá emez biztató hangon.</p>
            <p>- Úgy van, barátom - szólt a király -, Isten meg fogja segíteni törekvéseinket.
               Hozzáfogok folyamodni. Szent Vencel, kinek segédét éltemben sokszor tapasztalám s
               Szent István, ez ország patrónusa, segíteni fognak bajainkon.</p>
            <p>A király arcain a legerősebb bizodalom vala kifejezve. Vencelt hívá, s kis imádságos
               könyvét kezébe véve a templomba készült. - Nem jön velem? - szólt ismét Bornemiszához
               fordulva.</p>
            <p>- Annyit kell végeznem még ma reggel, hogy nem kísérhetem felségedet - válaszolta
               emez.</p>
            <p>- Amint akarja - mondá Ulászló -, de bármit tegyünk, világi bölcsesség nem segít
               bajainkon; valódi segítség csak felülről jő. - S a király, Vencelre támaszkodva,
               szokott lassúságával az ajtó felé ballagott.</p>
            <p>Bornemisza egy ideig szomorúan nézett a távozó után, s mélyen felsóhajtva, néhány
               perc után szinte távozott.
            </p>
            
         </div>
         <div type="chapter">
            <head>11</head>
            <p>Midőn Ártándi elment, Klári szobájába sietett, s apját találta ott, ki őt szokatlan
               komolysággal kérdé: miért nem fekszik már ágyában ily késő éjszaka? A hölgy
               félénkségével menté magát. Tudván, hogy apja s a férficselédek a házat elhagyák,
               midőn éppen le akart feküdni, mindazon szörnyű dolgok eszébe jutottak, miket utolsó
               időben hallott, s azért inkább Erzsi szobájában tölté az éjszakát, nyugtalanul s álom
               nélkül, mint mondá, ott is; mert éppen midőn le akart feküdni, apját hallá annyi
               idegennel visszajönni. S noha e mentség Klári bátor jellemével nem egészen fért
               össze, Szaleresi nem kétkedett leánya előadásán. Nagyobb benyomást tett lelkére az,
               mit Kláriról Lőrinc mondott, s mihelyt a gazdasszony a szobát elhagyá, kitárta leánya
               előtt szívének e legnehezebb aggodalmát.</p>
            <p>Hogy Ártándi a hölgy szívét nem hagyá közönyösen, azt gyaníttatá a pirosság, mely
               Klári arcait, midőn kedvese említtetett, rögtön elfutotta; s Szaleresi bármennyire
               aggódott is e felfödözésen, melyet minden szomszédai között csak ő maga nem tett
               mostanig, sokkal természetesebbnek találta leánya hajlandóságát, hogysem neki
               szemrehányásokat tegyen; csak a jövő veszélyektől akará megőrzeni, s erre, úgy hivé,
               tanácsai elég jókor érkeznek. A könnyeket, melyek Klári arcain e beszélgetés közt
               leperegtek, Szaleresi azon hatásnak tulajdonítá, melyet az apai intések tettek a
               leányra.</p>
            <p>- Ne sírj, kedves jó leányom - mondá mélyen meghatva, midőn könnyező gyermekét
               kebléhez szorítá -, lám, hisz én nem neheztelek rád. Ártándi Pál szép, nemeslelkű
               ifjú. Sok köszönettel tartozunk neki, s természetesnek találom, ha külseje rád
               hatással volt. De ki kell szakítani képét szívedből, Klárim! Ő nemes, te polgárleány
               vagy; igaz, nem a szegényeknek egyike s talán maholnap bíró leánya, de mégis
               polgárleány, s polgár és nemes nem férnek össze. Minden szépséged mellett sem
               versenyezhetsz Telegdi Frusinával. - S Szaleresi elbeszélé, miszerint Ártándi
               Frusinával jegyben jár; s ha Klári s ő közötte polgári helyzetre nézve különbség nem
               léteznék is, szerelme nem kevésbé reménytelen volna, mint most.</p>
            <p>- Az nem igaz - szakítá félbe Klári apja szavait, szenvedélyében lángoló arccal -,
               aljas rágalom, semmi más!</p>
            <p>- Micsoda rágalom? - kérdé emez bámulva.</p>
            <p>- Az, hogy Ártándi Telegdi leányával jegyben jár - válaszolt Klári. - Egy szó sem
               igaz az egészből, magától Ártánditól tudom. - Apám - folytatá rövid szünet után,
               miközben afájdalmas tekintetből, melyet apja rávetett, észrevevé, hogy magát
               szenvedélyessége által elárulta -, ne félj, hogy reményekkel ámítom magamat. Én
               Ártándit szeretem. Észrevevéd, s nincs miért tagadjam. Ha kívántatnék, bevallanám
               nyíltan az egész világ előtt, s nem fog találkozni, ki mondani merészlené, hogy
               szívem érdemetlenért lángol; de ismerem az áthághatlan válaszfalat, mely köztem s
               közötte emelkedik, s nem is vágyódom oly szerencse után, mely neki több áldozatokba
               kerülne, mint amelyeket én szerelemmel kipótolhatnék.</p>
            <p>- Kedves leányom - mondá Szaleresi fájdalmasan -, miért nem tártad ki előbb szívedet
               apád előtt?</p>
            <p>- Előbb vagy most, mindegy - válaszolt Klári lelkesülve -, azon pillanatban, midőn őt
               először láttam, sorsom el vala határozva; midőn megmentve általa, szemeimet
               hozzáemelém fel, s köszönni akartam: szívemet egyszerre mondhatlan érzemény tölté el,
               mintha egy belső szó mondaná, hogy az élet, melyet neki köszönök, ezentúl az övé
               leend.</p>
            <p>- Ismerem szenvedélyességedet - mondá Szaleresi -, de légy nyugodt, leányom,
               idővel...</p>
            <p>- Soha, soha, apám! - szakítá félbe a szólót leánya. - Társaim könnyelműnek mondanak,
               s talán az valék; hiúnak neveztek, s igazuk lehetett ebben is: de leányod nem a régi
               többé; szívem határozatlan vágyainak tárgyát feltalálta, s nem változik többé. Ne
               búsulj - tevé hozzá,nyájasan apjához simulva, midőn észrevevé a szomorúságot, mellyel
               szemei rajta függtek -, én boldog vagyok, ezerszerte boldogabb, mint valaha
               éltemben!</p>
            <p>- Igen, hogy idővel annál szerencsétlenebb légy - mondá emez.</p>
            <p>- Ne tarts ettől, atyám - folytatá az előbbi -, voltak idők, mikor az érzemény, mely
               keblemet tölti, szerencsétlenné tehetett volna; miért tagadjam?... volt idő, mikor
               meg nem elégedve helyzetemmel, magasabb állás után vágyódtam, mikor én, a
               polgárleány, irigy szemekkel tekinték azon úri hölgyekre, kiktől egy tekintet a
               tornázó bajnokot bámulatos tettekre lelkesíti; egy szó, a csatából visszatérő vitéz
               előtt a legszebb jutalomnak látszik. A fényes kör, melyben ők mozognak, nekem polgári
               létemnél szebbnek látszott, s felvágyódtam hozzája, hacsak azért is, hogy
               magasságomban, mint a pacsirta, vígabban zengjem el örömeimet. Ez időben Ártándi
               neve, birtoka s magasabb állása hatással lettek volna rám, s a gondolat, hogy
               mindezeket vele nem oszthatom, keserűséggel töltötte volna lelkemet; de ez idő
               elmúlt. Nem irigylem többé sorsát senkinek, nem vágyódom semmi után. Minek nekem
               fény, ha őt ragyogni látom? minek név, ha az övé dicsőíttetik?</p>
            <p>- S tudja-e Ártándi szerelmedet? - kérdé apja.</p>
            <p>Klári, ki eddig is csak azért szólt apja előtt szerelméről, mert érzelmei által
               akaratlanul elragadtatott, nem akará jobban fölleplezni titkait, s válaszul adá, hogy
               érzelmét Ártándi előtt mindég eltitkolta.</p>
            <p>- S bámulhatod-e azután - mondá Szaleresi -, ha Ártándi Pál, nem is ismerve
               érzelmeidet, apja kívánatát teljesíti, s Telegdi Frusinát nőül kéri? Frusina bájló
               teremtés.</p>
            <p>- Ez nem lehet, apám! - kiálta Klári, fájdalmában elfojtott hangon, s nyakába
               borult.</p>
            <p>Szaleresi ismeré leánya szenvedélyességét, s célszerűbbnek tartá, ha a beszélgetést
               epillanatban nem folytatja tovább. Klári előadása szerint, melynek valóságán nem
               kétkedett, szerelme csak saját szívének titka volt; minek vitatkozzék komoly okokkal
               oly szenvedély ellen, melyet a hölgy maga reménytelennek mond, s melyen, mint minden
               hasonló érzelmeken, csak egy, de annyival biztosabb orvos - az idő - segíthet. Miután
               tehát leányát nyugodtabbnak látá, kérte: feküdjék le; s maga a táborba sietett, hol
               jelenléte által a lázadás kitörését még talán akadályoztatni reménylé, azon emberek
               sorába tartozván, kik, midőn jelen az alkalom, gyöngeségök miatt soha befolyásukkal
               élni nem tudnak, de kik, mivel hiúk, annyival többet építenek befolyásukra, oly
               pillanatokban, midőn azzal élni alkalmuk nincs.</p>
            <p>Klári, magára hagyatva, szabadon átengedé magát érzelmeinek, melyek annál
               fájdalmasabban törtek ki most, minél több erőlködésébe került azoknak eltitkolása,
               midőn apjával szólt. Klári nem szokta meg a titkolódzást. A gazdag polgári háznak
               egyetlen gyermeke, bálványozásig szeretve apja által, ki benne élte reményét, s mióta
               neje meghalt, legfőbb örömét találta, hódolóktól körülvéve saját körében, hol, mint a
               városnak nemcsak legszebb, de leggazdagabb polgárleánya, száz ifjú sóvárgott birtoka
               után; figyelmet gerjesztve a felsőbb osztályok ifjai között is, kik őt csak a szép
               Klárinak nevezték; Szaleresi leánya eddig szabadon mondá ki érzeményeit. Először
               életében nem tehette ezt, s ez maga mondhatlan fájdalommal töltötte keblét. -
               Titkolódznom kell - mondá elkeseredve, magában -, alávaló szolgálóként hazudnom, hogy
               apámat megkíméljem azon fájdalomtól, melyet különben miattam érzene. Szerelmemet nem
               tagadhattam meg, bevallanám, habár éltem függene is tőle; de ha tudná - s a hölgy
               szomorú gondolatokba merült.</p>
            <p>Fölnyitá ablakát, s kinézett. A fölkelő nap első sugárait veté a budai hegyekre, hová
               a várfalnál magasabb ablakából láthatott; Szent Gellért kápolnáján, mintha lángok
               borítanák, csillogva állt a nagy rézkereszt, s a Duna kék tüköre nyugodtan terült el
               a városok között. Minden hallgatott. Csak a folyón áthangzó harangszó, mely a logodi
               templomból a híveket első misére hívá, s a háztetőkön rakott fészkeikből a nap első
               sugárainál kisdedeiknek eleséget keresni siető fecskék vidám csevegése szakítá félbe
               a csendet. Úgy látszott, mintha csupán az ájtatosság s a szeretet ébredtek volna fel
               a tájon, hol a munkás élet lármás zaja még hallgatott.</p>
            <p>Klári soká nézte a bájoló képet, mely előtte elterült, s nyugodtabbnak érzé magát. A
               friss korányi szellő, mely a folyón átszállva, sima tükörén ezer csillogó kis habokat
               sodort, meghűté égő arcát is, s a fény, mely látókörén elterjedett, reményt sugárza
               bús lelkébe is. De a vigasztalás s nyugalom, melyet a természet szépségeinek
               köszönünk, nem tart soká; s valamint a folyón s a városnak utcáiban lassanként több
               élet és zaj támadt, úgy Klári keblében is újra feltámadtak az érzések s aggodalmak,
               mikről, a korány szemléletén elandalodva, pillanatokra megfeledkezett.</p>
            <p>- Tépjem ki szívemből szerelmemet - így folytak gondolatai -, atyám azt mondá. De
               miért? ki rontja meg szándékosan ön boldogságát? ki vágja ki gyökerét a fának, melyen
               élte virágai teremnek? Szerelmem reménytelen... reménytelen! és miért? Nem
               szerethetem-e őt? nem fogom-e őt szerethetni egész éltemen át? nem vagyok-e
               meggyőződve, hogy ez érzemény viszonoztatik? s mi egyebet remélhetnék? Nem kellenek
               nekem neve, birtoka s a fényes állás, melyet mint neje a világban elfoglalhatnék; sőt
               jó, hogy ezeket nem oszthatja velem; ha lelkem nyugalmát, atyám reményeit, jó
               nevemet, mindent odaadok, s érte csak szerelmét kívánom: nem kettősen enyém-e a
               kincs, melyet oly drága áron vásároltam?</p>
            <p>Az ember néha bizonyos meggyőződésre szeretné kényszeríteni magát, s ilyen vala
               Klárira nézve az, hogy Ártándi szerelménél egyebet nem kíván; de belső érzeménye
               ellenállt az erőlködésnek, s akaratlanul eszébe jutott azon szerencse, melyet mint
               Ártándi neje várhatna. S miért nem remélhetné ő ezt? Nem volt-e száz eset, hogy egyes
               férfiak, túllépve osztályuk előítéletein, polgárleányokat vezettek az oltárhoz, s
               őket magas állásuk minden élvezeteiben részesíték? S miért ne tehetné ezt Ártándi?
               Nem ígérte, sőt úgy beszélt mindég, mintha ezt tenni nem akarná. De ki tudja? talán
               csak próbára akarta tenni kedvesét, s ha majd szerelme tisztaságáról meggyőződött, ha
               ismerni tanulta egész becsében e szívet, mely magát föltétlenül nekiadá: akkor
               lerántja a fátyolt, mellyel föltételét eddig takarta, s oltárhoz vezeti boldog
               mátkáját! Miért ne volna ez lehetséges? hisz az előtt, ki még határtalan szerelmet
               hisz, sok dolog valószínűnek látszik. - Klári egy ideig dobogó szívvel egészen e
               boldog gondolatoknak engedé magát által. Már Ártándi karjain az oltárnál képzelé
               magát, körülötte bámuló sokaság, a kevély úrhölgyek irigy tekintete rajta függ, ősz
               apja arcain öröm ragyog, a ház barátai megelégedéssel látják fölemeltetését; Klári
               ábrándjaiban látá mindezt. Majd ünnepélyes tornánál képzelé magát, hol férje minden
               szemet magára von, és szerető tekintetekkel mégis csak kedvesén függ; majd Ártándi
               várában - képzelődés között fellázadt agyán egy egész élet örömei vonultak át, s ő
               mondhatlan boldognak érezé magát. - Ó, ha szeretne! - szólt végre fájdalmasan, midőn
               jelen helyzete ismét eszébe jutott - ha igazánszeretne, nem lehetne-e mindez való?
               nem függ-e mindez tőle? s bízhatom-e szerelmében, ha eszembe jut, mi boldoggá
               tehetne, s hogy nem teszem azzá?!</p>
            <p>Klári gondolatai itt új, fájdalmas irányt vevének. Elkövetett mindent, hogy a
               lelkében önkéntelenül támadt kételyt elűzze magától. Elsorolá emlékezetében mindazon
               okokat, melyek Ártándit ily cselekvéstől visszatartóztathatnák. - Ó, de ha szeretne!
               - így szólt belszózata mindég - ha igazán szeretne, mindezen okok nem tartóztathatnák
               őt vissza attól, hogy kedvesét boldogítsa. Neve! igen, de hát nem az ő neve-e az,
               melyet csak saját tettei dicsőíthetnek, s melynek felmagasztalására nejének fényes
               címei nem szükségesek. Apjának kívánata! mi ez azon meggyőződéshez képest, hogy kit
               szeret, azt boldogíthatná? A világ! de én kérdezősködtem-e a világ ítéletéről, midőn
               magamat nekiadám? Eszembe jutott-e állásom, jó hírem, éltemnek egész jövője? eszembe
               jutott-e egyéb, mint hogy őt szeretem s boldoggá tehetem, ha csak egy percre is? ez
               egy boldog pillanat nem látszék drágán vásárlottnak, ha egész éltem reményeit adom is
               érte; s ő? Ó, ha igazánszeretne! - A szerencsétlen hölgy mindég inkább elmélyedett e
               gondolatokba. Ha igaz volna, mit apja mondott. Sokszor hallá másoktól is, hogy Pál
               Telegdi Frusinával jegyben jár. Ha e hír valósulna! - De nem, az nem lehet! -
               vigasztalá önmagát; nem kérdeztem-e őt csak még tegnapelőtt? - s ő becsületére
               esküdött, hogy szava Frusinának lekötve nincs. S ha mégis úgy lenne! ha megcsalt, s
               ha az, minek én ősz apám nyugalmát, házam becsületét áldoztam fel, neki csak
               időtöltés, csak mulatságos kaland vala, melyről társai között kérkedve szólhat; ha,
               míg szívemben nem volt más érzemény, mint szerelem, agyamban más gondolat, mint
               miként boldogítsam, ő a hiszékeny polgárleánnyal csak tréfát űzött: akkor, akkor jaj
               neki - mondá a legnagyobb indulattal felugorva székéről -, neki s annak, ki miatt e
               szívet magától elvetette!</p>
            <p>Ki Klárit most látja, midőn lángoló arcokkal, szemét ég felé emelve, ablakánál áll, a
               kifejezésből, mely kedves vonásait csaknem ijesztőkké tevé, meggyőződhetett, hogy e
               kebelben nemcsak nyájas érzelem, de hatalmas indulatok csírái szunnyadoznak. De a
               szenvedélyek fergetege nem tartott sokáig. Újra kedvesének képe támadt fel lelkében;
               s a gondolat, hogy iránta igazságtalan volt, s hogy nemes szívén egy percig
               kételkedett, mondhatlan bánattal tölté kebelét. - Bocsáss meg, kedvesem! - szólt
               kitörő fájdalmában - bocsáss meg az őrültnek, ki rajtad kételkedni mert. Nagyobb
               kincs szerelmed, hogysem magamat birtokában nyugodtnak érezhetném. - S Klári székére
               veté magát, s kezeivel takarva szemeit, sírt keservesen.</p>
            <p>Így találta őt Erzsi, a gazdasszony, ki, miután ura a táborba ment, halk léptekkel
               Klári ajtajához lopódzva, rövid hallgatódzás után egyszerre bedugta fejét.</p>
            <p>- Uramfia! mi történt? - kiálta Erzsi, midőn Klárit, kit ágyában gondolt, az ablaknál
               sírva találta. Hozzásietett. - Talán csak Ambrus gazdanem vette észre - úgymond -,
               hogy Pál úrfi az éjjel e háznál volt?</p>
            <p>Klári tagadólag rázta fejét.</p>
            <p>- Vagy talán rosszul érzi magát, kedves Klárikám?</p>
            <p>A hölgy ismét csak fejét rázta.</p>
            <p>- De az istenért! mi történt? bizony szép fekete szemei elvesztik fényöket, ha annyit
               sír.</p>
            <p>A viszony, mely Klári s a gazdasszony között létezett, nem vala olyan, minő cseléd s
               asszonya között közönségesen található. Jókor megfosztva anyjától, Klári ezen személy
               ápolása alatt nőtt fel, s valamint már gyermekkorában, úgy most, mióta Erzsébetben
               szerelmének pártolóját találta, iránta teljes, majdnem gyermeki bizalommal
               viseltetett. Nem titkolá tehát keservének okát most sem ez egyetlen tanácsadója
               előtt, hanem zokogva elmondá, mit apjától Ártándiról hallott.</p>
            <p>- S ez az egész? - mondá Erzsi, nyájasan simogatva a szép hölgy képét - s ezért sír,
               Klárikám? Nem hallottuk-e ezt már többször? s ki fogja hinni e képtelenséget?</p>
            <p>- Miért képtelenség? A férfiakban nincs hűség! sokszor mondtad magad, Erzsim.</p>
            <p>- S az igaz is, amennyiben a hívség keresztyén erény, s áldozatba kerül - válaszolt
               az előbbi -, de aki oly szép, mint maga, Klárikám, nyugodt lehet. Hisz az istenért -
               folytatá, míg szemei a bájló leányon függtek -, nincs férfi a világon, ki, ha e
               szemek közé nézett, s ez ajkakat egyszer megcsókolta, hívtelenné tudna válni.</p>
            <p>- Frusina is szép - mondá Klári, még mindig nyugtalanul.</p>
            <p>- Szép, szép, megengedem - válaszolt Erzsi -, az úri kisasszonyok között nincs párja.
               Nem is csuda: fején drága párta, nyakán gyémánték, bársony- s patyolatruha; így
               könnyű szépnek lenni, főképp ha az ember tárnok leánya, s az ország legfőbb
               családihoz tartozik. De próbáljon csak egyszer felöltözködni mint polgárleány, s majd
               meglátjuk. Hisz húsvétvasárnap együtt voltunk a templomban, ő felcifrázva, mint egy
               királyné, magának, Klárikám, csak a velencei aranylánc volt nyakán, melyet boldogult
               édesanyjától örökölt, s mégis, ne üdvözüljek, ha, mikor a templomba léptünk, az egész
               világ nem ránk nézett. - “Ez a szép Klári, Szaleresi gyönyörű leánya!” - ezt
               hallottuk mindenfelől, mihelyt jöttünk, mintha Frusina nem is volt volna a
               templomban. Az egész világ csak velünk foglalatoskodott, s a kevély Bebek Katalin
               leányasszony, kivel Frusina a templomba jött, csaknem megpukkadt mérgében győzelmünk
               fölött.</p>
            <p>Ezen s ehhez hasonló vigasztalások nem hangoztak ugyan el hatástalanul, azonban Klári
               nem nyeré vissza előbbi vidorságát, s lelkét bús sejdítések tölték el. A gondolat,
               hogy szerelme Ártándi által egész mértékben nem viszonoztatik, mely mintegy
               véletlenül lelkében támadott, újra meg újra visszatért; s mennyivel többet gondolt
               kedvesének egész magaviseletére, annyival több valószínűséget nyertek kételyei. - Ha
               valóban szeretne - így szólt végre Erzsihez, ki vigasztalásainak csekély sikere miatt
               szinte neheztelni kezdett -, miért nem vehetne el?</p>
            <p>- Ah, ez hát a bökkenő? - mondá Erzsi mosolyogva. - Gondoltam. Mindjárt, mihelyt Pál
               úrfi házunkhoz jött, azon kezdtem töprenkedni: mi lesz ebből, ha az úrfi Klárit nem
               veszi el? Mert mint boldogult férjem, Isten nyugtassa, mondani szokta: lánynak nem is
               szerelem, ha nem vezet házassághoz. Az átkozott, Isten nyugtassa, pajkosságában még
               többet mondott, azt tudniillik: hogy asszonynak meg nem is házasság, ha nem vezet új
               szerelemhez. De ezt hagyjuk abba. Amint mondtam, mihelyt Pál úrfi a házhoz jött,
               sokat gondolkoztam a dolgon; s ha ő nem lett volna oly igen szép, ha maga, Klárikám,
               nem lett volna oly igen szerelmes, bizony megsúgtam volna Ambrus gazdának az egészet;
               de ezen most, hál’ Istennek, túl vagyunk; s minthogy Pál úrfi magát, Klárikám,
               bizonyosan elveszi, áldom Istenemet, hogy idő előtt nem locsogtam.</p>
            <p>- Ő elvesz engem? - mit beszélsz, Erzsi? - kérdé a hölgy.</p>
            <p>- Nos, miért ne venné el - szólt az előbbi szinte bámulva -, hisz a házasságnak
               nincsenek többé akadályai.</p>
            <p>- Nincsenek akadályai? - sóhajta Klári - hát az, hogy én polgárleány vagyok s ő
               nemes? hogy egész családja megbecstelenítve gondolná magát, ha engem nőül vesz, nem
               elég akadály-e?</p>
            <p>Erzsi arcai itt fontos pártfogoló kifejezést vőnek fel. - Hát nem tudja még - mondá
               rövid szünet után ünnepélyesen -, mik történtek?</p>
            <p>Klári bámulva nézett rá.</p>
            <p>- Nincs többé osztálykülönbség! - folytatá emez, miután előbb vigyázva
               körültekintett, halkabban. - Nemes és polgár, úr és szolga, paraszt és nádor, ezentúl
               mind egyenlő lesz. Fél esztendő múlva azt se fogja tudni senki, országnagy vagy
               paraszt családjából veszi-e eredetét.</p>
            <p>- Hogyan lehetséges ez? - kérdé Klári bámulva.</p>
            <p>- Azt én nem tudom - válaszolt a másik -, de hogy úgy lesz, azon semmi kétség. Én az
               egész dolgot legényeinktől tudom, kik egész nap a táborban járnak. Már mindent
               kicsináltak egymás között. A király s a bíbornok őeminenciája megmaradnak helyeiken,
               a többi mind változik. Dózsa György nádor lesz; testvére Gergely, országbíró, s így
               tovább; elfelejtettem már az egész sort, csak azt tudom, hogy Ambrus gazda tárnok.
               Mit mond ehhez, lelkem? Hiszi-e még, hogy Pál úrfi, ha kedves Klárija tárnok leánya
               lesz, nem fogja magát boldognak tartani, ha őt nőül veheti? s nem furcsa dolog, hogy
               e fiatal úri ember mindig csak tárnokok leányaival hozatik szóba?</p>
            <p>Klári sokkal józanabb volt, hogysem a keresztesek által célba vett lázadás eredményét
               oly biztosnak hinné, mint jámbor gazdasszonya; de hogy vezéreik által csakugyan
               hasonló célok tűzettek ki, azon, a tanácskozás után, melynek véletlenül tanúja volt,
               kételkednie nem lehetett, s nehéz volna az érzeményeket leírni, melyekkel annak
               tudása szívét e pillanatban tölté.</p>
            <p>Ha azokra emlékezett, miket apjától s Dózsa Gergelytől a tanácskozás közben hallott,
               borzadnia kelle, mégis a meggyőződés, hogy a gát közte s kedvese között csak így
               rontathatik le, kívánatossá tevé, mitől szíve másképp borzadott volna. Szerelmének
               érdeke minden egyebet háttérbe szorított. - Meglátod - mondá szomorúan -, nem fog
               megtörténni, miről beszélsz.</p>
            <p>- De Klárikám - szólt Erzsi szinte neheztelve -, már hogy gondolhat ilyeket? hisz
               maga a király és a bíbornok velünk tartanak; sőt azt mondják, a római pápa is csak
               különösen e célból hirdetett teljes bűnbocsánatot.</p>
            <p>- Apám maga ellenezni fogja; tudod, a mellékszobában voltam, mikor vezértársaival ma
               éjjel tanácskozott, s ő világosan kimondá, hogy velök tartani nem fog.</p>
            <p>- Kényszerítjük - válaszolt Erzsi -, hisz Ambrus gazda sokat nem akar, mi végre mégis
               megtörténik. A legények is azt mondták, ha másképp nem, erővel visszatartják
               táborukban, s ha egyszer elkezdették a munkát, ő is velök fog tartani. Később
               mindenhez hozzááll.</p>
            <p>- És nem fog-e Pál ellenségeink között állani? - szólt Klári fájdalmasan - egy zászló
               alatt Telegdivel? s nem lesz-e a szerencsétlen harc egy új válaszfal köztünk? Ó,
               Erzsi, én nem várok semmi jót!</p>
            <p>- Pál úrfi át fog jönni hozzánk - biztatá az előbbi -, s ami a Telegdieket illeti,
               az, ki velök jót akarna tenni, azáltalsegítene rajtok, hogy elszöktetné. Hacsak
               Velencében, hol Thuz úr lakik, vagy valahol Németországban nem találnak menedéket,
               nem tudom, mi történik velök. Itt nincs maradásuk; a keresztesek, amennyien vannak,
               romlásukat esküdték. Az elsők, kiket megtámadnak, a Telegdi ház lesz, mert az öreg
               István őnagysága ellenezte leginkább hadokat. S mit gondol, Klárikám, a Telegdiekkel?
               hisz már mondám: Pál úrfi az őrültségig szerelmes; nem adok három órát, s ismét a
               boltban lesz.</p>
            <p>A szólót itt kocogás szakítá félbe. - Mernék fogadni, az öreg Farkas. Ismerem
               kocogását - mondá Erzsébet. - No, mit mondtam? - folytatá suttogva, miután
               beszólíttatván, csakugyan Ártándi bajszos követője lépett a szobába. - Ismét
               levélkével jön. Nem kell-e óriásilag szeretni annak, ki ennyit ír?</p>
            <p>Farkasnak jötte Klárit nem tölté oly örömmel, mint gazdasszonya a jelen viszonyok
               között reménylé, sőt fölgerjedt állapotában e váratlan körülmény csak növelé
               aggodalmát, főképp miután a látszó zavar, mellyel a huszár Klári előtt megjelent, s
               általában véve egész magaviselete nem látszék jó hírre mutatni.</p>
            <p>Farkas azon rendes helyzetek egyikében találá magát, midőn azt, mit forrón
               óhajtottunk, elérve, először érezzük a nehézségeket, melyekkel kívánatunk teljesítése
               jár. Valamint még tegnap nem vala buzgóbb óhajtása, mint hogy ura által oly levéllel
               bízassék meg, minőt most magával hozott: úgy e pillanatban, midőn Klárira nézett, ki
               őt aggodalomtelt kifejezéssel kérdé: mi hírt hozott? bensőképp arról panaszkodott:
               miért nem szólt inkább ura önmaga kedvesével, s minek küld másokat, hogy tanúi
               legyenek a fájdalomnak, melyet ő okozott?</p>
            <p>- Hát a hír csak az - felele rövid hallgatás után, mely alatt még egy ízben azon
               gondolkozott, miként teljesítheti megbízását úgy, hogy az Klárinak legkevesebb
               fájdalmat okozzon -, hogy uram ma reggel elutazott.</p>
            <p>- Elutazott? - kérdé Klári ijedten.</p>
            <p>- Igen. A nádor őnagysága elküldte levelekkel Biharba; másként, úgy hiszem, talán nem
               is ment volna el.</p>
            <p>E hír s főképp Farkas végszavai, melyeket magára nézve kedvezőleg magyarázott, Klárit
               kissé megnyugtaták. Farkas észrevevé, s kedvezőnek gondolva a pillanatot, a hölgyet
               elő akará készíteni a rosszabb hírekre. - Ej, az az ifjúság! - szólt fohászkodva -
               nincs mit bízni benne; ma itt, holnap ott; alig jött, ismét elmegy, bizony nincs mit
               bízni benne.</p>
            <p>Klári annyira fel vala gerjedve, hogy e szavak, bármi távol érintkezésben voltak a
               gondolattal, mely lelkét gyötré, előtte észrevétlenül nem maradtak. Tekintetében,
               melyet Farkasra vetett, annyi ijedtség, oly mondhatatlan fájdalom vala kifejezve,
               hogy ez újra fogyni érzé bátorságát, s beszédében elakadt.</p>
            <p>- Szegény fiatalság! - szólt közbe Erzsi - mit tehet róla, ha az öregek ide s tova
               küldözgetik? Hát kiben bíznék az ember, ha nem fiatalokban? hisz az öregnél meg azt
               sem tudja az ember, nem hal-e meg, mielőtt szavát tartotta?</p>
            <p>- Szent igaz! - válaszolt Farkas, szemeit elhatározottan Erzsire függesztve, hogy a
               hatást, mellyel szavai Klárira lesznek, ne lássa - az ifjasszonynak igaza van: az
               öregek meghalnak, de az ifjak meg mindennap másba szerethetnek, és...</p>
            <p>- Kendnek még más hírei vannak - szakítá félbe Klári a szólót, felugorva székéről -,
               az istenért, mondja el hamar, mindjárt!</p>
            <p>Farkas, Klári részéről szenvedélyes kitörésekre vala elkészülve; mégis midőn e
               pillanatban szeme Klári tekintetével találkozott, melyben annyi mondhatlan fájdalom
               volt kifejezve, az öreg katona zavarodva a földre süté szemeit.</p>
            <p>- Szóljon kend hamar; az istenért, kérem, ne gyötörjön tovább! - szólt Klári
               esdekelve.</p>
            <p>- Hát tulajdonképpen nincs semmi, amit mondhatnék - válaszolt amaz zavartan -, csak
               hogy Pál úrfitól egy levélkét hoztam, és hogy...</p>
            <p>- Ide a levéllel! - kiáltott az előbbi, s kiragadva aztFarkas kezéből, ki hozzá még
               néhány vigasztaló szót akart mondani, olvasni kezdett.</p>
            <p>A levélnek tartalma ez vala:</p>
            <p>“Hálátlannak, egykori szerelmedre érdemtelennek fogsz talán nevezni, midőn e sorokat
               olvasod; de bármiként fáj a gondolat, hogy az, kit e világon leginkább szerettem s
               fogok szeretni, így ítél felőlem: lelkiismeretem mondja, hogy e vádakat inkább
               érdemleném, ha a valóság bevallásával tovább késném. Nekünk el kell válnunk, Klárim!
               A boldog csalódás, melynek átengedők magunkat, nem tarthat tovább! ketté kell
               szakítani a láncot, melytől körülfonva oly boldognak éreztem magamat. Amit hallál,
               igaz: Telegdi Frusinának jegyese vagyok. Nem szívem választását követem, azt jól
               tudod te, ki szerelmemet ismered. De vannak viszonyok, melyeket sérteni nem szabad.
               Atyám becsülete kívánja tőlem, hogy beváltsam szavát, mellyel engem még
               gyermekkoromban Telegdi leányával eljegyzett; s ha mindjárt éltem boldogságát
               kívánják el tőlem, midőn ezt teszem: mégsem tagadhatom meg az áldozatot. Hogy szívem
               szerelme a tied marad; hogy bármi várjon reám, az életnek legboldogabb pillanatai
               azok leendnek mindég, melyeket szerelmednek emlékeivel tölthetek; hogy legforróbb
               óhajtásom az marad: vajha irántad határtalan ragaszkodásomat bármikor
               bebizonyíthassam, minek mondjam mindezt! hisz oly boldogtalan vagyok, hogy javadra
               nem is kívánhatok mást, mint hogy a szerencsétlent, ki nyugalmadat felzavarta, minél
               hamarább elfelejtsed, s mindazon szenvedések miatt, melyeket neked szerelmével
               akaratlanul okozott, ne őt, hanem boldogtalan végzetét átkozd. Isten veled! élj oly
               boldogul, minővé az szeretne tenni, ki, bárhová vezesse végzete, külső viszonyai
               által tőled elszakíttathatik, de szívében örökké az marad, aki volt, szerető
               Pálod.”</p>
            <p>Ez volt a levél, melyet Pál, mielőtt elutazott, nem csekély kínok közt összefércelt,
               s melyet tízszer széttépve s újra kezdve, végre a jelen formában csak azért küldött
               el, mivel egy újnak s még édesebbnek írására ideje nem volt. Ha azonban Pál azt hivé,
               hogy szavak, bármi mesterileg választva, Klári érzelmeire e pillanatban hatással
               lehetnek, erősen csalódott. Az egész levélből Klári csak egyet értett, azt, hogy Pál
               Telegdi Frusinának jegyese. Mi köze volt neki a többihez?! Átfutá a levelet, ajkai
               elolvasák az érzelgő sorokat, a kifejezéseket, melyekkel kedvese búcsút vett: lelke
               csak az elválás keserűségét érzette; s midőn a levelet félretéve, szemeit ég felé
               emelé: arcán csak azon óriási fájdalom kifejezése látszott, melyet a világ minden
               szónoklata nem vigasztalhata többé. - Klári első pillanatban nyugodtabban viselé
               magát, mint szokott szenvedélyessége után ítélve, valaki gondolhatná. A csapás
               nehezebb volt, hogysem panaszra szót találna. De ki arcainak halotti halványságát s a
               remegést látta, mely tagjait elfogá: meggyőződhetett, hogy e nyugalom nem
               érzéketlenségnek eredménye.</p>
            <p>- Hát ez volt szerelmed? - szólt végre oly hangon, mely Farkas szemeibe könnyeket
               facsart - ez a becsület, melyre esküvél, hogy szavad lekötve nincs.</p>
            <p>- De az istenért - kérdé Erzsi, ki asszonya fölgerjedési okát nem gyanítá -, mi
               történt, Klárikám? oly halvány, mint a halál.</p>
            <p>- Mi történt? - szólt emez keserűen - semmi, mi bámulásodat érdemlené. Egy
               polgárleány, ki elég bolond volt, hogy magát szerettetni higgye, s egy régi családú
               nemes úr, ki őt hiszelékenységéért kineveti. Nagynevű úri ember, ki becsületszavára
               esküszik, hogy senkihez lekötve nincs, s azután írást ad magáról, hogy midőn ezt
               mondta, hazudott. Csupa mindennapi dolog, amint látod; ha eszed volna, nevetnél
               rajta.</p>
            <p>- Jaj nekem, Klárikám! én nem értem...</p>
            <p>- Olvasd magad - folytatá az előbbi, midőn az előtte fekvő levelet felkapva, Erzsinek
               odanyújtá -, vagy igaz, hova is gondolok, hisz nem tudsz olvasni; ne bánd, jó
               asszony, ne bánd, hogy nem tanultad, ez csak egy móddal több, melyen az emberek
               hazudnak.</p>
            <p>- S hát e levél? - kérdé ismét az előbbi bámulva.</p>
            <p>- Azt tudatja velem, hogy nemzetes és vitézlő Ártándi Pál úr nagyságos Telegdi
               Frusina kisasszonynak jegyese, s hogy eszerint rám s szerelmemre többé nincs
               szüksége.</p>
            <p>- Ez nem lehet! ez tréfa, hazugság! - kiáltott a gazdasszony, fel s alá futva a
               szobában - kend Farkas is azt mondja, nemde? - s midőn a megszólított e szenvedélyes
               kérdésekre csak sóhajtásokkal felelt, Erzsi összecsapta kezét. - Hisz ez a
               legalábbvaló, legszörnyebb tett volna, melyről életemben hallék! - kiálta még
               szenvedélyesebben. - Bárcsak olvasni tudnék! Klárikám, bizonyosan rosszul olvasta
               levelét.</p>
            <p>- Dehogy olvastam rosszul! - szólt az előbbi hangon Klári, ki eközben újra a levél
               olvasásába mélyedett -, nem áll-e itt: hogy az, kit leginkább szeret s fog szeretni,
               míg élete tart, én vagyok? ugyanazon szavak, melyeket százszor mondott; hogy
               legboldogabb pillanatai azok leendenek életében, melyekben rám emlékezik; hogy
               legforróbb óhajtása, irántam forró szeretetét bebizonyíthatni; hogy szíve örökre
               változatlanul ugyanaz marad: s mindezt olyannyira, hogy csupa irántam való
               szeretetből most Telegdi Frusinát veszi nőül magának; nem világos-e mindez, bolond
               asszony, hogy oly bámészkodva állsz előttem?!</p>
            <p>Farkas szívére a legvadabb indulat kitörései nem hathattak volna úgy, mint e nyugodt
               kétségbeesés, mely Klári keserű szavaiban szólott; soha keblét ekként feszülni nem
               érezé. - Ne erőltesse magát a leányasszony - szólt végre érzékenyen -, sírjon inkább,
               szidjon össze engem, nem bánom; ha könnyebbségére lesz, csapjon valamit fejemhez:
               csak ne fojtsa magába fájdalmát; Isten engem, megbetegszik.</p>
            <p>- Ki mondta kendnek, hogy erőltetem magamat? - szólt Klári sokkal inkább fölgerjedve,
               hogysem a részvét, melyet a becsületes szolga egyszerű szavai kifejeztek, rá hatással
               lehetne. - Ura bizonyosan azt hivé, hogy levelére majd hajamat tépem, ki tudja, talán
               vízbe ugrom, nemde? hogy szerencsétlenségemet elmondva, házról házra futok?... hisz
               van-e nagyobb szerencsétlenség, mint elhagyatni Ártándi Páltól, a szép, a nemeslelkű,
               a dicső, a páratlan Ártándi Páltól, kinek híre Bihartól Pestig eltölti az egész
               világot?! s a nemeslelkű úr bizonyosan örvend, ha ezt teszem. Megcsalni egy szegény
               leányt, hazudni egy egész hónapig, széttépni szívet, mely önmagát adta kezünkbe: mily
               vitéz tett, mily dicsőség!... De - folytatá mindig növekedő szenvedéllyel - Pál úr
               igen csalódott! Mondja neki, hogy nyugodt valék, hogy nem sírtam egyetlenegy könnyet
               sem; mint becsületes ember nem is mondhat mást; lám, szemeim szárazak - mondja: hogy
               nem szerettem őt, nem is szerettem soha, s csak tréfát űztem vele, s elhagytam volna
               magam, ha levelével csak pár napig késik; hogy - itt az erővel visszanyomott fájdalom
               végre kitört egész hatalmával -, hogy meghalok; hisz minek is éljek a világon, ha ő
               nem szeret többé! - S a boldogtalan leány, képét kezeivel takarva, zokogva
               támaszkodott az asztalra.</p>
            <p>- Az istenért, rosszul lesz! - kiálta Erzsi - friss vízért futok. - S ezzel Farkast,
               nem kis zavarára, Klárival magányosan hagyta a szobában. Az öreg katona mélyen meg
               volt hatva; de sem vigasztalásai - minő például az vala, hogy föl se vegye,
               katonadolog, nagyobb bajt is látott, s nemcsak Pál úrfi van a világon, s ehhez
               hasonlók -, sem ápolása, mely tulajdonképpen csak abból állott, hogy Klári fejét
               kemény kezével tartá, nem használt semmit. A hölgy zokogása mindég görcsösebbé,
               lélegzete nehezebbé vált, s még mielőtt Erzsi a vízzel visszajött, a szerencsétlen
               magánkívül feküdt Farkas karjaiban.</p>
            <p>- Átkozott kacérkodás! - mondá ez indulattal, midőn könnytelt szemeit szép terhére
               függeszté - ezek következései. Már e leány nem tehetett volna-e boldoggá egy
               polgárfiút? - E kitörések közé, talán először életében, keserűség vegyült azok ellen,
               kiknek felsőbbségét oly természetesnek gondolta. Erzsi ezalatt egy kancsó vízzel a
               szobába visszarohanván, Farkassal együtt mindent elkövetett, hogy kisasszonyát életre
               hozza.</p>
            <p>A cél hamar el is éretett. Alig érzé Klári a friss vizet homlokán s halántékain,
               midőn szemét felnyitva, kérdé: mi történt vele?</p>
            <p>- Semmi, kedvesem, semmi - mondá Erzsi, megtörölve homlokát -, csak egy kis ájulás,
               az álmatlan éjnek következése.</p>
            <p>Klári bámulva tekintett körül. - Ó, istenem - kiálta, midőn Farkast meglátva, ismét
               fájdalmára emlékezett -, hát nem iszonyatos álom volt az egész? s ő csakugyan
               elhagyott? - S a szerencsétlen, ismét eltakarva arcát, sírt keservesen. E könnyek,
               úgy látszott, kissé enyhíték fájdalmát, legalább nyugodtabbá lett, s látszólag
               figyelemmel hallgatá, miket Farkas és Erzsi vigasztalására mondottak.</p>
            <p>Az utóbbi egyre azt beszélé, hogy a levelet talán mégsem olvasta jól, s ha csakugyan
               az állana is benne, Pál úrfi bizonyosan csak tréfált, s Klárit próbára akará tenni,
               mert nem lehet komoly szándéka, hogy kívüle mást vegyen el. Farkas csak az elválás
               elkerülhetetlen szükségét emelé ki. Higgye el, édes leányasszonyom - mondá -, szívem
               fáj, hogy így kell szólnom, de minden, mit az ifjasszony beszél, csupa
               haszontalanság. Oly nemesházból való úr, mint Pál úrfi, polgárleányt nem vehet
               feleségül. Isten tudja, miért nem teremtette az embereket úgy, hogy nemesemberek s
               nem nemesek ne is szerethessék egymást; de hogy nő s férj nem lehetnek, az bizonyos,
               ha mind a kettő meghalna is bújában.</p>
            <p>- Ha legalább azt tudnám - mondta Klári sóhajtva -, hogy igazán szeret, s hogy, mint
               írja, valóban csak azért hagyott el, mert kényszeríték: könnyebben tűrném a
               veszteséget.</p>
            <p>Farkas Klárit igazán sajnálta, s mindent elkövetett, hogy fájdalmát enyhítse; s habár
               belsőképp meg volt győződve szavainak valótlanságáról, nem érzett erőt magában, a
               szegény leánytól e vigasztalást megtagadni; s azért megesküdött rá, hogy ura senkit
               sem szeretett a világon nála inkább.</p>
            <p>- S igazáncsak azért veszi el Telegdi Frusinát - kérdé a hölgy tovább a legnagyobb
               érdekkel -, mert apja szavát kötötte le e házasságra?</p>
            <p>Farkas, iménti szavainak jó hatását észrevevén, bármi nehezére esett, bizonyságot
               tett erről is, s hosszasan beszélt az Ártándi- s Telegdi-házak régi barátságáról, s
               hogy már Frusina születése óta elhatározott dolog az öregek között, miszerint belőle
               s Pálból egy pár lesz - míg szavait egyszerre egészen váratlan történet szakítá
               félbe.</p>
            <p>Olvasóim tudják, hogy Ártándi, mielőtt távozék, Farkasnak két levelet adott: egyet,
               mely Klárinak szólt; a másikat, melyben Frusinát a keresztesek részéről fenyegető
               veszélyről tudósítva, arra kéré, hogy mindjárt e sorok vétele után nénjével együtt a
               városba költözködjék, miután nyári lakában megtámadásoktól biztos nem lehet. E
               levelet Farkas, miután a másikat Klárinak átadá, kezében tartá, de midőn Klári
               elájult, s ő segítségére sietett, az asztalra tette le, honnan azt Klári most
               egyszerre felkapta, s mielőtt szándéka Farkas által gátoltathatott, feltörte, s
               olvasni kezdette.</p>
            <p>- Az istenért, mit mível? - kiálta a huszár a levél után nyúlva, míg Klári felugorva
               székéről, a levéllel tovább iramodott - hisz ez Frusina kisasszony levele! - De
               látva, miszerint a levél feltöretvén, minden fáradság hasztalan, Farkas azzal
               vigasztalta magát, hogy Klári úgyis mindent tud már, mi e levélben áll, s parányi
               örömét, hogy azt elolvassa, kár volna elrontani. - Ha uram neheztelne is - gondolá
               magában -, e szegény leány eleget szenvedett miatta, bizony nincs mit
               panaszkodnia.</p>
            <p>Leírhatatlan a hatás, melyet e rövid levélnek olvasása Klárira tett. Az egyetlen ok,
               mely őta pecsét feltörésére bírá, azon ellenállhatatlan vágy vala, mely e levélke
               látásáért szívében ébredett, hogy magának Ártándi érzeményeiről biztonságot
               szerezzen. E tekintetben a sorokban nem vala semmi, mi szenvedélyeit felizgathatá,
               sőt a tisztelő udvarias hangulat, melyben az egész írva volt, mintegy azt látszék
               bizonyítani, hogy az író s Frusina között hidegebb viszony létezik. - Ha szeretné -
               így gondolá magában Klári -, nem írna ily hidegen; nem így írt ő nékem - s e
               gondolatra rövid örömsugár vonult át arcán,melyet azonban a jövő percben más,
               leírhatatlan kifejezés válta fel. Véghetlen öröm s borzadás, gyűlölet és fájdalom,
               elhatározás és kétkedés váltakoztak arcain, mintha minden emberi kínok és
               szenvedélyek e bájló hölgyarcot választották volna küzdhelyül.</p>
            <p>- Az istenért, mi áll e levélben? - kérdék Erzsi és Farkas majdnem egyszerre.</p>
            <p>- Hagyjatok el, csak egy percig hagyjatok nyugodtan - mondá félig elfojtott hangon; s
               Klári még egyszer átolvasta a levelet, s újra átengedé magát a szörnyű gondolatoknak,
               melyek lelkében támadának. Nem volt-e vetélytársa hatalmában? Ha Farkast itt a háznál
               tartja, s Frusina a közelgő veszélyről nem tudósíttatik: nem függ-e akaratától, hogy
               az akadály, mely közte s Pál között emelkedik, örökre elmozdíttassék? A keresztesek
               Telegdinek romlást esküdtek. Szaleresi boltoslegényei, kik Klári minden kívánatait
               parancs gyanánt teljesíteni szokták, a táborban vannak, s közülük többen, mint egyes
               csapatok vezetői, hatalommal bírnak. Mibe kerülne Klárinak, hogy ezen embereket
               Telegdi kerti lakának megtámadására bírja? - Nem fogom bántani életét - így nyugtatá
               meg önmagát -, csak arra kényszerítem, hogy Pál iránti követeléseiről mondjon le. -
               Egy percre el volt határozva, de a jövőben újra feltámadtak kételyei. Nemesebb lelkű
               vala, hogysem e cselekvésmód aljasságát nem érzené, s az sem kerülheté el figyelmét,
               hogy azon esetre, ha Telegdi kerti laka oly emberek vezetése alatt támadtatik meg,
               kik Szaleresi házáhoztartoznak: ez kétségen kívül uroknak fog tulajdoníttatni, s hogy
               ámbár apja a lázadást ellenzi, mégis ha ez történnék, oly irány követésére
               kényszeríttetik, melynek következései a leggyászosabbak lehetnek. S végre, ha Pál
               mégis Frusinát szeretné, s ha megtudva Klárinak ezen tettét, őt megutálná? - De nem
               fogom tűrni, hogy Frusinát bárki bántsa - válaszolt önmagának nehézségeire -, sőt
               segíteni fogom, hogy más országba vándorolhasson, minél egyebet a Telegdiek a jelen
               viszonyok között úgysem tehetnek. Apámat nem fogja vádolhatni senki oly tett miatt,
               melyben nem volt része, s melyet egészen magamra veszek. És nem írta-e Pál világosan,
               hogy Frusinához nem szerelem, hanem csak atyja adott szava által érzi magát lekötve?
               nem bizonyítják-e ugyanezt a hideg sorok, melyeket e lányhoz írt, s melyekben
               udvariasságnál nem találni egyebet? Ő boldog lesz, ha e bilincsektől
               megszabadíttatik!</p>
            <p>- Szeretném tudni, mi lehet e levélben? - suttogá Erzsi Farkasnak - soha nem láttam
               így őt.</p>
            <p>- Tudja Isten - válaszolt a másik hasonló módon -, ha halálos ítéletét olvasta volna,
               arca nem változhatott volna inkább, s bárcsak visszaadná az átkozott levélkét! Uram
               különösen szívemre kötötte, hogy jókor reggel adjam át Frusinának. Csak azért jöttem
               előbb kigyelmetekhez, mert uramat Pestre kísérvén, különben is itt valék.</p>
            <p>- Csak még kevéssé várjon - kéré Erzsébet -, míg az első fájdalom rohama megszűnt. -
               S Farkas sóhajtva, ismét várakozott, de Klárin nem vala észrevehető semmi változás. A
               levélre függesztett szemekkel, elmélyedve gondolataiba, ült ott, s észre sem vevé, mi
               körülötte történt vagy mondatott. Belsejében jobb érzete s szenvedélyei vadan
               küszködtek egymással, s nem volt képes magát elhatározni. Ha Farkast a levéllel
               elmenni engedi, az alkalom, melyet most vetélytársának megrontására a szerencse
               kezébe adott, elveszett, s mégis, tehet-e mást? Jobb érzete visszaborzad a
               gondolattól, mely lelkében e levél olvasásánál támadott, s melyet sem követni, sem
               agyából elűzni nem bírt.</p>
            <p>- Kedves lányasszony - mondá végre, nem tűrhetve tovább a várakozást Farkas -, kérem,
               adja ide a levelet, nem késhetem tovább.</p>
            <p>- Csak még egy keveset - mondá Klári esdeklő hangon.</p>
            <p>- Szívesen tenném - válaszolt Farkas érzékenyen -, de mit használ; ami benn állt, azt
               úgyis tudja; ha százszor újra olvasná, sem fogna benne találni mást, s nekem uram
               szorosan megparancsolta, hogy a levelet még reggel vigyem Telegdi kisasszonyhoz; igen
               fontos dolog, amint mondá.</p>
            <p>- Fontos dolog - ismétlé Klári félig magában.</p>
            <p>- Azonkívül - folytatá az előbbi - úgyis elég bajom lesz, hogy feltörve adom át;
               szerencsémre tudja az egész világ, hogy nem tudok olvasni; majd valahogy kivágom
               magamat.</p>
            <p>- Adja vissza Farkasnak a levelet - esdeklett Erzsébet is -, neki igaza van; most,
               miután elolvasta, tökéletesen mindegy, mi történik vele.</p>
            <p>Klári egy percig hallgatott. Arcai elsápadtak, teste reszketett, keble nehezen
               emelkedett, mintha valami nyomná lélegzetét. - Itt van a levél - szólt végre -, csak
               még egy percig várjon rám - folytatá elfojtott hangon -, néhány emlékeim vannak
               Ártándi úrtól, melyeket vissza akarok küldeni.</p>
            <p>- Nem szükséges - mondá Farkas, süvegét véve -, hogy ez mindjárt történjék.</p>
            <p>- De nem, még ma kell visszaadnom mindent - válaszolt Klári élénken -, nem jobb-e, ha
               semmim sem marad, mi rá emlékeztetne? Csak egy percig várjon rám e szobában.</p>
            <p>- Azt nem bánom - szólt az előbbi -, csak ne várasson soká a lányasszony, mert máris
               elkéstem.</p>
            <p>- Mindjárt itt leszek - mondta Klári. - Erzsébet, jer velem. - S ezzel a hölgy,
               követve a gazdasszonytól, a szobát sietve elhagyá.</p>
            <p>Midőn a folyosóra ért, egy percig mintegy határozatlanul megállt, azutánmegfordult, s
               vigyázva, hogy Farkas, ki a szobában fel s alá járt, azt észre ne vegye, az ajtót
               előbb kulccsal, azután lakattal bezárá, s a bámuló Erzsébetet maga után vonva, apja
               szobájába sietett. - Mondtad, hogy a legények mindenesetre részt fognak venni a
               lázadásban, ha apám ellenezné is.</p>
            <p>- Igen, de...</p>
            <p>- A legények a táborban vannak, nemde?</p>
            <p>- Ott; de az istenért, kérem...</p>
            <p>- András a legnagyobb befolyású köztük, azonkívül jó becsületes ember, ki értem
               életét adná. Menj azonnal a táborba, és hívd el hozzám Andrást. De érted-e, úgy, hogy
               atyám ne vegye észre. Mondd neki, hogy fontos dolgaim vannak vele, s azonnal
               jöjjön.</p>
            <p>- De az istenre kérem, angyalom Klárikám; Farkas fenn szobájában elzárva, s én
               Andrásért a táborba menjek; mit mível?!</p>
            <p>- Menj, s ne kérdezz - szólt emez szenvedéllyel. - Ha szeretsz, ha valaha szerettél,
               ha éltem becses előtted: ne késsél tovább.</p>
            <p>- Jézusom, mi lesz ebből?! - sóhajtott Erzsi.</p>
            <p>- Mindenre, mi szent előtted, kérlek, ne kínozz tovább kérdéseiddel. S oly iszonyú
               dolog-e az, a táborba menni, hogy kedvemért még ezt sem teszed?</p>
            <p>Erzsébet, látva Klári fölgerjedését, nem szólt többet, hanem föltéve főkötőjét, útnak
               indult. Klári a kapuig kísérte őt; míg a távozót láthatá, utána nézett. Azután maga
               után bezárva a kaput, fölment apja szobájába, s magát, székre vetve, egészen
               fájdalmas érzelmeinek engedé át.</p>
            
         </div>
         <div type="chapter">
            <head>12</head>
            <p>Buda, ámbár falakkal volt körülvéve, nem vala oly
               erősség, mely a Rákoson összegyűlt keresztes hadnak ellenállhatott volna. Magát a
               királyi várat Szent György tere felé mély vízárok, a többi oldalakon magas falak
               védelmezték, de a város, csak gyenge falakkal kerítve, nyitva állott minden
               megtámadásnak; s mivel valószínűnek látszott, hogy Dózsa seregeit a főváros ellen
               vezetendi, mihelyt a lázadás kitörésének híre Budán elterjedett, a polgárok pénzüket
               és drágaságaikat a pincékben ásták el.</p>
            <p>Legnagyobb veszély Telegdi házát fenyegeté; ki mivel a keresztes hadat ellenzé, Dózsa
               táborában a nép ellenségének neveztetett, s ezért Bornemisza meghagyá Orbánnak, hogy
               ura legbecsesb dolgait s főképp a tárnoki hivatalt érdeklő összes irományokat hozzá
               szállítsa, ki mint Lajos király nevelője a várban lakott.</p>
            <p>Még nem volt dél, midőn Orbán, e tisztben eljárván, néhány szolga kíséretében, urának
               irományaival s drágaságaival Bornemiszánál megjelent, s ezáltal, hogy halomra gyűlt
               foglalatosságaiban segédje legyen, ott tartóztatott.</p>
            <p>Orbán úgy vélekedett, hogy jelenléte más helyt nem szükséges. - Midőn Telegdi házát
               elhagyá, az asszonyok ugyan még nem voltak a városban, s lelkében egy percig
               aggodalom támadott; de e késedelem magyarázatára Bebek Katalin jellemében annyi ok
               vala található, s az, hogy Farkas urának levelét, melyben Frusina a közelgő
               veszélyről tudósíttatott, által nem adta, oly valószínűtlennek látszék, hogy eziránt
               hamar megnyugtatva magát, egész figyelmét a rábízott munkára fordítá.</p>
            <p>Est vala, midőn ezt bevégzé, s Bornemisza, az asztalon előtte fekvő csomó levélre s
               parancsolatra tekintve, Orbánt tett szolgálatáért megdicséré, s neki távozásra
               engedelmet adott. - Isten veled, fiam - mondá Bornemisza, midőn Orbán, meghajtva
               magát, menni készült -, tartózkodjál, mennyire lehet, házadban, s ügyelj mindenre, mi
               a város körül történik. Megtámadás esetében Frusinát s Bebek kisasszonyt azonnal ide
               hozzám vezeted, s légy azon, hogy Katalin ne egész ruhatárát hozza magával; nem lesz
               helyünk piperére. - S ezzel Bornemisza, összeszedve írásait, a nádorhoz készült.
               Orbán Telegdi háza felé sietett.</p>
            <p>Lépteinek szárnyakat adott a gondolat, hogy Frusinát ott találja. Őt látni, hallani
               nyájas szavát: nem volt-e ez legfőbb, sőt egyetlen boldogsága, s kétszeresen az e
               pillanatban, midőn e kedves lényt veszélyek környezik? s Orbánnak úgy látszott, hogy
               csak ő fogja megnyugtathatni aggodalmait. - Én őt megnyugtatni? - így szakítá félbe
               egyszerre kellemes gondolatait, s lelkét azon keserűség tölté el, melyet annyiszor
               érzett, mióta Ártándi Budára jött; mi vagyok én Frusina előtt, hogy őt szavaimmal
               megnyugtathatnám? szolga, legföllebb annyival jobb a többieknél, mennyiben uram
               bizodalmát nagyobb mértékben bírom; semmi egyéb. Miért sietek? hisz a házat, melynek
               gondja rám bízatott, e pillanatban nem fenyegeti veszély, s nincs senki, ki
               nyugtalanul várna jöttömre. - Orbán léptei e gondolatoknál lassabbakká váltak. Inkább
               fölgerjedve érzé magát, hogysem Frusinát e pillanatban látni akarta volna, s a vár
               keleti bástyája felé vette útját. Mátyás király itt oszlopzattal ékesített sétahelyet
               készíttetett. A nagy folyó, melynek nyugodt futását le s fölfelé a szem mérföldekre
               követheté, délről határtalan rónaság, éjszakról erdők- és szőlőkkel beültetett
               hegysorok s az előtérben a város, melynek tekervényes utcáiba a néző magas helyéről
               beláthatott, oly egésszé alakíták a képet, melyet a néző innen maga előtt látott,
               hogy kedvesebbet alig lehete képzelni; s Orbán, valahányszor urával a városban
               tartózkodott, órákat tölte e bástya fölött. - Most e bájló helyen akará újra
               feltalálni lelki nyugalmát, mielőtt Frusina előtt megjelennék. A nap leáldozva,
               végsugarait önté el Pest fölött, s a sötét várfalak, melyeket akkor oly széles
               vízárok környékezett, hogy a város, magasról tekintve, szigetnek látszott,<hi
                  xml:id="_ednref78">[lxxviii]</hi> ragyogva állottak a piros esti fényben. Minden
               nyugodt és hallgatag vala. De Orbánra e kép nem volt szokott hatással; figyelmét a
               Rákoson elterjedő keresztesek tábora vonta magára, honnan az általános csend között
               az esti szellő gyenge hangokat hozott át magával; s lelkét sötét gondolatok tölték
               el.</p>
            <p>- Ott mennyi zaj - így szólt magában, miután gondolataiba mélyedve, szemeit soká a
               táborra függeszté -, s itt mi csendes minden. Egypár ezer lépésnyi távolság, s az
               átok, melyet elnyomóik ellen ezer emberajak kiált ég felé; a gyűlölet és bosszú
               rivalgásai; a szenvedély legvadabb kitörése; mindazon szózatok, melyekről a kínozott
               azt hiszi, hogy égig hatnak, elhangoztak, s alig hallható morajjá váltak, melyről nem
               tudni: átok vagy áldás, öröm vagy fájdalom hangjaiból keletkezett-e? Pár nap, s a
               tábor továbbvonult vagy szétveretett, s a Rákos ismét nyugodtan áll; a letiport fű,
               az őrtüzek sötét maradványai, s itt-ott talán egy fasátor töredéke fogják jelölni a
               helyet, hol ennyi ezeren egy nagy cél kivívására összegyűltek. Ez emberi létünk.
               Arasznyi föld s egypár óra, ez a kör, meddig hatalmunk kiterjed, ez határa
               munkásságunknak, örömeinknek, bánatunknak; érdemes-e ennyit fáradnunk ily csekély cél
               után? méltó-e keseregni vagy örvendenünk ily kevésért?! Hány ezer gyűlt össze a
               táborban, s nem adta-e mindezeknek kétségbeesés kezökbe fegyveröket? s így nekem
               van-e jogom panaszkodni? - Orbán mindég szomorúbb gondolatokba mélyedett; Frusina
               birtokát ő nem remélette soha. Józanabb volt, hogysem csak egy percig is
               megfeledkezhetnék a távolságról, mely közte s forró szerelmének tárgya között
               létezett, sőt nemesebb természetű vala, semmint oly valamit csak kívánni akarna is,
               mi által jótevőjének fájdalmat okozhatna. De ilyen az emberi szív: mit évek óta
               előrelátott, mihez magát elkészültnek gondolá, az, hogy Frusinát más karjain
               látandja, most, midőn közelben tűnt fel, végtelen fájdalommal töltötte el szívét.
               Előtte úgy látszott, mintha kedvesét bárkinek birtokában inkább látná, mint éppen
               Ártándiéban, noha Pál viszonyát Klárihoz nem ismervén, semmit sem tudott, mit ezen
               ellenszenvének okául felhozhatott volna.</p>
            <p>- Hát annyira süllyedtem - így szólt végre elkeseredve magában -, hogy mi egykor
               minden jóra és nemesre lelkesíte, Frusina szerelme, most az emberi érzelmek
               legaljasbikát, az irigységet ébreszti szívemben? El kell űzni e gondolatokat! Éltem
               boldogsága volt e szerelem; de az embernek a világon nemesebb feladata van, mint
               kizárólag önboldogságán dolgozni; bármi gyenge legyek, ki tudja, e nehéz napokban a
               haza talán hasznát veheti munkásságomnak, legyen ennek szentelve életem. - Orbán
               erőszakkal kiragadá magát azon fájdalmas, de szerető szívének mégis legkedvesebb
               gondolatok köréből, melyeknek tárgya Frusina volt; s egész figyelmét a közdolgok
               állására s arra fordítá: mit tehetne ő a jelen körülmények között? Nem volt-e
               helyzete itt is szerencsétlen? nem kelle-e belátnia, hogy bármi történjék, rá
               mindenesetre csak szomorú jövő vár? - A küzdelemben, mely e hazára nehezül - gondolá
               magában -, a végzet mindenkinek tisztán kijelölte állását; a jobbágy fegyverrel
               cserélte föl ekéjét, hogy magát a tűrhetlenné vált zsarnokságtól megmentse; a nemes
               önvédelmeért küzd; mindnyájan egész lélekkel állhatnak pártjokhoz. Saját és gyermekei
               érdekében küzd mindenik; az ügy, melyért vívnak, szent előttök; s ha vérét ontva
               győzelmet nyerhetett, azt tartja mindenik hite, hogy nem hasztalan áldozta fel
               életét. De én mely résznek kívánjak győzelmet? melyiknek zászlóihoz állhatok anélkül,
               hogy legszentebb kötelességeimet sérteném? A leghálátlanabb ember, ha, megemlékezve
               származásomról, azokhoz szegődöm, kik között testvéreimet látom, s kiknek ügyeért
               szívem feldobog; a legaljasabb teremtés, ha, megtagadva születésemet, csak Telegdi
               jótéteményeire gondolok, s én, a nép fia, a nép ellen küzdenék. Bármit tegyek,
               önszemrehányás s az emberek megvetése vár mindenfelől!</p>
            <p>Egyike a sors legfőbb jótéteményeinek, hogy éltünk legnehezebb pillanataiban, midőn
               kettős út előtt állva a választás látszólag tőlünk függ, közönségesen ő határoz
               helyettünk. Egy percig szabadságunk csalódásában hagy; de ha, nem tudva, merre
               forduljunk, a bizonytalanság gyötrelmeit ismerni tanultuk, s tapasztalásból
               meggyőződénk, miszerint e szabadság, melyet az emberi lét fő kincsének gondolánk,
               egyszersmind e lét legnagyobb kínja: akkor a sors újra megragad karjaival, s az
               utaknak egyikén, melyek között választani nem tudánk, ismét előretaszít. - Ez történt
               Orbánnal is, kit gondolataiból most egy asszonyi hang ébreszte föl, mely őt nevénél
               szólítá.</p>
            <p>Megfordult, s nénjét ismeré meg.</p>
            <p>- Hála Istennek, hogy végre megtaláltalak - szólt ez. - Telegdi kerti lakában
               kerestelek. Mondták, hogy a városban vagy. Felsiettem; de a Szombat-kapu zárva volt,
               úgy a János-kapu s a Zsidókapu is, hová egymás után siettem. Végre, sok kunyorálás
               után, a Szombat-kapunál, hová visszamenék, beeresztettek; őnagyságaik házában
               kerestelek, de itt sem voltál. Mondták, hogy a várban vagy. Ide jöttem. Egy ajtónálló
               a másikhoz küldött; nem tudta senki, hol vagy. Végigszaladtam a hosszú folyosókon,
               benyitottam tíz ajtónál, sehol sem leltelek; s már ismét a kerti lakba akartam
               visszamenni, hogy ha mindjárt a kulcsár százszor is el akarna küldeni, Frusina
               kisasszonnyal magam szóljak, midőn szerencsémre itt találtalak.</p>
            <p>- Az istenért, Kata, mi történt? - kérdé Orbán megijedve, hogy ennyire fölgerjedve
               látja nénjét, kit egész életében szelíd nyugodtság jellemzett. - Gyermekeidnek van-e
               baja, vagy tábortokban máris kitört a lázadás? vagy talán Dózsa nem akarja engedni,
               hogy férjed, otthagyva a katonáskodást, nyugodtan hazamenjen? - Orbán ez utolsó okot
               tartá legvalószínűbbnek. Katának férje somlyai Báthori Istvánnak Temesvár közelében
               fekvő egyik jószágán mint erdőmester szolgálván, egész életén át urának különös
               pártfogásában részesült. Mikor Báthori Telegdi Katalint nőül vevé, vele volt
               Telegden, s akkor hozta magával Orbán testvérét, mint oly személyt, ki új
               földesasszonyának szinte különös kegyeiben állott, s így természetes, hogy nem a
               nemesség elleni gyűlölet, hanem csak vallásos buzgóság vezeté őt a keresztesek
               táborába, s hogy a dolgok fordulatát látva, Orbánnak könnyű vala őt az ígéretre
               bírni, hogy a tábort családostól elhagyandja. Valamint azonban előbb a nemesség, hogy
               jobbágyait a keresztes had követésében akadályoztassa: úgy most Dózsa s a többi
               vezérek erőszakos eszközökhöz nyúltak, hogy seregeiket együtt tartsák; s Orbán, midőn
               nénjét rémülve maga előtt látta, nem gondolhatá egyéb okát fölgerjedésének.</p>
            <p>- Gyermekeimnek semmi baja - válaszolt Kata -, más aggodalom űzött fölkeresésedre. A
               pestiek éjjel meg akarják támadni Telegdi kerti lakát.</p>
            <p>- Bizonyosan tudod? - kérdé Orbán elég nyugodtan, miután Frusinát a városban
               gondolá.</p>
            <p>- Nincs semmi kétség - felelt Kata, bámulva öccse nyugalmát -, dél felé a táborban,
               főképp a pesti seregek között, rendkívüli mozgást vevénk észre. Szaleresi
               boltoslegényei rendre járták a fegyvereseket, kik azután kisebb-nagyobb csoportokba
               gyűlve, úgy látszott, valamiről tanácskoztak. A pestiek a tábornak külön részét
               foglalják el, de közel ahhoz, melyen mi sátrunkat felütöttük; nappal, éjszaka,
               láthatjuk minden mozdulataikat. Meglátod, ezek valami álnokságon törik fejeiket,
               mondám férjemnek, ki velök eddig elég jó barátságban élt, s ő most átment, hogy
               megtudja, min tanakodnak. Ma éjszaka akartuk a tábort titkon elhagyni, miután férjem
               szándékát néhány szomszédjával közlé, kik, mivel a vezérek hazamenetelre senkinek sem
               adnak engedelmet, velünk akartak elillanni, s így látván a csoportozást, attól
               tartottunk, hogy szándékunk talán értésökre esett, s hogy azon tanakodnak, miként
               akadályoztassák? Pár perc múlva férjem visszajött, s elmondá, hogy még ez éjjel
               Telegdi kerti lakát akarják megtámadni. Őt is hívták magukkal. Azonnal átszaladtam,
               hogy azon esetre, ha talán künn a kertben volnál, biztosságodról gondoskodhassál;
               mert kő nem fog maradni kövön, nem fog megkíméltetni a csecsemő anyja karjai között -
               mint a legények mondák. De az istenért, öcsém, siess; a nap lealkonyodott.</p>
            <p>- Jer velem, Kata - mondá Orbán -, Bornemisza a nádornál van; a merény meggátlására a
               királyi őrseregnek egy része talán elég lesz.</p>
            <p>- Késő - válaszolt a másik, kinek nyugtalansága tetőpontjára hágott -, s ha az összes
               őrsereget kiküldik, sem elég; meg vagyok győződve, a pestieken kívül, ami csak
               gyülevész nép táborunkban van, zsákmányt remélve, mind átjön. Ezerek fognak részt
               venni a megtámadásban; s mi lesz szegény Frusina kisasszonyból?</p>
            <p>Soha szó emberre nagyobb hatást nem tett, mint e név Orbánra.</p>
            <p>- Hát Frusina nincs-e a városban? - kérdé remegő hangon.</p>
            <p>- Nincs, úgy látszik, nem is volt semmi szándéka bejönni.</p>
            <p>- S miért nem intetted őt a közelgő veszélyre, szerencsétlen? - kérdé ismét,
               görcsösen megszorítva kezét.</p>
            <p>- Akartam, de a kulcsár teljességgel nem eresztett a házba. Mondá, hogy azoknak, kik
               a táborban járnak s kémkedni jönnek, nincs mit keresniök őnagyságaiknál. Azt hivém,
               hogy a városban talállak, s inkább veled akartam beszélni, hogysem az egészet neki
               mondjam meg; hisz talán nem is hitte volna: tudod, mennyire irigykedik egész
               családunk ellen.</p>
            <p>Orbán egy percig meggondolá a dolgok állását. A nap lealkonyodott, és sebes léptekkel
               közelgett az éj. Azon esetben is, ha a kormány rendelkezésére álló seregek Telegdi
               házát a megtámadás ellen védelmezhették volna, később vala, hogysem e segítségért
               folyamodhatnék. Biztosságba helyezni Frusinát, ez vala az egyetlen gondolat, mely e
               pillanatban Orbán lelkét eltölté, s számolása szerint erre még nem késett el. Sebes
               léptekkel sietett tehát a Szombat-kapu felé, s nénje, ki őt alig követheté, nem
               győzte bámulni a nyugalmat, mellyel első meglepetése után, menet között a
               megtámadásra vonatkozó részletekről kérdezősködött. - Ne félj, Kata! - mondá
               megnyugtatva, nénjéhez - mielőtt elsötétedik, nem indulnak el táborukból, akkor is
               csak kisebb részekben evezhetnek át; mielőtt a házat megtámadják, Frusina egész
               háznépével rég a várban lesz; sőt talán a kerti lak megmentéséről is
               gondoskodhatunk.</p>
            <p>De e nyugalom, mely ott, hol meleg érzéssel párosul, a férfijellemnek legbecsesb
               tulajdonát teszi, s mellyel Orbán nehéz pillanatokban mindég bírt, iszonyú
               aggodalommá változott, midőn a Szombat-kapuhoz érve, azt nemcsak zárva találá, de az
               őröket semmi módon sem bírhatá annak megnyitására. A nádor parancsa, hogy alkonyat
               után a város kapuján ki s be senkit sem eresszenek, szigorúbb vala, hogysem azt az
               őrök, bár Orbánt ismerték is, megszegni merészlenék, s minden, mit hosszú kérés,
               ígéret s fenyegetődzés után elérhetett, azon meggyőződés volt, hogy egy drága fél
               órát vesztett el.</p>
            <p>Lélekszakadva sietett a Szent János-kapuhoz, de éppoly kevés sikerrel, sőt a kapus,
               ki előtt feltűnt a nyugtalanság, mellyel Orbán kibocsátását kérte, gyanakodó
               tekintetet vetve a parasztasszonyra, ki Orbánt kíséré, megjegyzé, hogy legkevésbé
               bocsáthat ki oly embereket, kik a keresztesek táborával hihetőképp összeköttetésben
               lehetnek, s most, midőn minden becsületes ember örül, ha a kapun bejuthat, annyira
               kívül szeretnének lenni. Orbán kétségbeesve elmondta sietségének okát, de ez is az
               érzéketlen kapustól csak azon feleletre talált, hogy mindez ugyan igaz lehet, hogy
               azonban megítélése nem rá bízatott, s hogy a nádor vagy Batthyányi Benedek
               várparancsnoktól írott engedelem nélkül a kaput meg nem nyithatja. Orbán, miután a
               harmadik kaputól is hasonló válasszal utasíttatott el, ámbár majdnem meggyőződve,
               hogy ha a nádorhoz megy, e késedelem Frusina megmentését lehetetlenné teszi, más
               lehetőséget nem látva, már ehhez akart folyamodni, midőn a kapunál álló őrnagy, kinek
               a dolgok helyzetét szintén elmondá, könyörülve kétségbeesésén, végre a felelet terhét
               magára véve, őt kibocsáttatá.</p>
            <p>Több mint egy óra múlt, mióta nővérével találkozott. Már tökéletesen elsötétedett, s
               Orbánnak egyedüli reménye abban állott, hogy Telegdi kerti lakát, még mielőtt az
               megtámadtatott, érheti el. Soha ember, kit halálos ellene üldözött, nem sietett
               inkább, mint ő. Csak az képzelheti e gyorsaságot, ki ismeri az erőt, melyet lázas
               fölgerjedés ad tagjainkba. Nem követhette volna senki futásában. Eleinte még
               reméllett. - Elég jókor jövök - így vigasztalá magát. - Az éj csak most kezdődött. A
               város azon részén, honnan jött, semmi mozgás nem vala észrevehető. De mennyivel
               inkább közelgett Telegdi kerti lakához, annyival többet látott maga körül, mi
               aggodalmát növelé. A csapszékek telve emberekkel, az utcákon gyanús kinézésű alakok,
               itt-ott egyes csoportozatok, melyeknek fegyvereiből látni lehetett, hogy nem békés
               szándékkal jönnek; minden arra látszott mutatni, hogy a megtámadás órája közel van, s
               növekedő aggodalma Orbánt erejének új megfeszítésére serkenté. - Megmentem, vagy
               meghalok oldalánál - így szólt magában, s hogy minden figyelmet elkerüljön, elhagyva
               a főutat, árkokon s kerítéseken át, s mindinkább hanyatlani érezve erejét, ért végre
               a kerti lak hátulsó ajtajához.</p>
            <p>Az istállóba rohant. - Nyergeljétek meg Frusina s Bebek kisasszony lovait azonnal, s
               még kettőt követőik számára; a kisasszonyok azonnal a városba mennek. - A lovászok s
               a kulcsár, ki éppen az istállóban volt, bámulva néztek rá; ő, anélkül hogy megállana,
               fel, az asszonyokhoz sietett.</p>
            <p>Frusina s Bebek Katalin még munkájuknál ültek. Ez éppen a bécsi nagy tornát beszélé
               el, melyben Corvinus János, Mátyás s Beatrix királyné jelenlétében, először síkra
               szállott, s királyi apjának nagy örömére, győzött, ámbár, mint az udvarnál a férfiak
               suttogva beszélték, a küzdésnek alkalmasint más kimenetele lett volna, ha az, ki
               Jánossal megvítt, magát önként nem hagyta volna legyőzetni a herceg által. Katalin
               szokott pontosságával írta le a királyné s a legkitűnőbb úri hölgyek öltözeteit, nem
               feledve, természet szerint, az égszínű, arannyal átszőtt damaszkruhát s
               aranyboglárokat, melyeket ő maga viselt, s melyek két, éppen Florencből jövő olasz
               dalia által annyira magasztaltattak, hogy valamennyi magyar, cseh és bécsi
               asszonyságok csaknem megpukkadtak irigységökben, s egész Bécsben két álló hétig senki
               sem szólt egyébről, mint Bebek Katalin kisasszony szép égszínű ruhájáról s
               boglárairól. Frusina, ki azalatt látszó szorgalommal folytatá munkáját, időről időre
               szomorú tekintetet vetett az órára. Nem foghatá meg, hogy Ártándi, kit egész nap
               várt, még most sem jő, s bármint iparkodott, nem nyomhatá el mindég növekedő
               nyugtalanságát.</p>
            <p>- Az istenért, mi történt? - kiálta Frusina, midőn meglátta Orbánt, a rémülés és
               sietség minden jeleivel a szobába rohanni - hol van Ártándi?</p>
            <p>Ha Orbán vetélytársának szerencséjéről eddig kétkedett volna, e kérdés s a mód,
               mellyel azt Frusina hozzá intézé, meggyőzheték őt; de a pillanat sürgetőbb volt,
               hogysem ezt csak észre is vehetné. Megmenteni Frusinát, ez volt az egyetlen gondolat,
               mely lelkét eltölté; alig találva lélegzetét, rövid szavakkal tudósítá a fenyegető
               veszélyről az asszonyokat, s kérte, hogy egy percig se mulassanak. - A lovak azonnal
               meg lesznek nyergelve - tevé hozzá. - A hátulsó kapunál nem láttam senkit, azon még a
               megtámadás előtt távozhatunk, s ha kerülünk, veszély nélkül elérhetjük a várost.</p>
            <p>A nyugtalanságnál nem terjed el semmi könnyebben, főképp ha azt oly valakin látjuk,
               kit bátor férfinak ismerünk, s nem csudálhatni, ha főképp Bebek Katalin, midőn a
               közelgő veszélyről értesíttetett, csaknem magánkívül mereszté szemeit ég felé. -
               Jézus, Mária! mi lesz belőlünk? - kiálta.</p>
            <p>- Jerünk, néném, jerünk - mondá Frusina, ki az első ijedtség után egész lelki erejét
               hamar visszanyerte, noha Orbánt látva, nem kétkedett a veszély nagyságán. - Ha
               sietünk, megmenekülhetünk, nincs idő sopánkodásra.</p>
            <p>- Dehogy menekülhetünk - sóhajtott Katalin -, mikorra lovagöltözetemet fölvettem, a
               parasztok itt lesznek, és...</p>
            <p>- De nem kell hát fölvenni semmi más öltözetet - mondá az előbbi türelmetlenül,
               nénjét kezénél fogva -, siessünk. Sötét éjjel így is ellovagolhatunk.</p>
            <p>- És ruháim, bogláraim, gyöngyeim; legalább valamit vigyünk el.</p>
            <p>- Csak hamar, hamar az istenért - sürgetett Orbán, míg Bebek kisasszony ide s tova
               szaladva, rémülésében majd egy, majd más tárgyat ragadott meg, s ismét eldobott,
               félig magánkívül, mint kinek háza ég, s félelmében kincsek helyett a leghasztalanabb
               tárgyakat ragadja ki a lángokból.</p>
            <p>Midőn Katalint, nem minden szelíd kényszerítés nélkül, végre menésre bírták: Orbán,
               kinek aggodalma pillanatról pillanatra növekedett, új akadályra talált.</p>
            <p>Az öreg kulcsár tudniillik, ki midőn Orbán jött, éppen az ólban volt, s ki Orbán
               rendkívüli magaviseletét s parancsoló módját nem kevéssé bámulva, a mellékszobában ez
               egész jelenetnek tanúja volt, most, midőn az elsietők már az ajtóhoz közelítének,
               belépett, s kinyilatkoztatá, hogy a kisasszonyokat elmenni nem engedi.</p>
            <p>- Elment az eszed, öreg? - kiálta Orbán, midőn őt félretolá az ajtótól, melynél
               állott.</p>
            <p>- Elment neked, hálátlan fattyú! - kiáltott az öreg haraggal - ha azt gondolod, hogy
               mivel urunkat utálatos színleléseddel megcsalhatád, a Telegdi háznak nincsenek hív
               cselédei, kik gonosz föltételeidet megakadályozhatják. Ne menjenek a kisasszonyok -
               mondá ezekhez fordulva -, bizonyos tudomásom van, hogy e semmirevaló a fellázadt
               parasztok cimborája. Szándéka a kisasszonyokat hív cselédei köréből kicsalni s
               amazoknak kezére játszani.</p>
            <p>Katalin, határozatlan emberek módjára, könnyen hajlott a tanácsra, mely jelen
               helyzetében maradni javaslá, s már vissza akart térni. Frusina, a kulcsárnak Orbán
               elleni irigységét ismerve, inkább bámulva, mint határozatában megtántorítva, nézett a
               férfiakra.</p>
            <p>- S nagysád hiheti ezt? - kérdé kétségbeesetten Orbán - ha hála nem kötne is e
               házhoz, melynek mindenemet köszönöm: úgy mi okom lehetne ily alávalóság
               elkövetésére?</p>
            <p>- Mi okod? - kiáltá a kulcsár indulatosan - hát azt hiszed, mi, cselédek, nem vettük
               észre, hogy te, alávaló parasztfiú, Frusina kisasszonyhoz merészled fölemelni
               szemeidet, s mivel írni tudsz, s úrias ruhába öltöztettek, s cselédtársaid fölött
               kitüntetnek, megfeledkeztél születésedről? Mi okod lehetne ily alávalóságra? Kicsalod
               a kisasszonyokat a házból, künn cimboráid várnak, s ha a kisasszonyt elraboltad, s
               vele Dózsa táborába jutottál, a kényszerített lakodalommal nem fogsz késni. Nem
               láttalak-e múlt éjjel a ceglédi pappal, s midőn kérdeztelek, ámbár jól tudám, kivel
               szóltál, nem tagadtad-e el nevét? s miért, ha nem rosszban törted fejedet? Jól
               ismerünk, ne félj!</p>
            <p>A zavar, mely Orbán arcain látszott, midőn szerelmét említeni hallá, nem kerülheté el
               senkinek figyelmét; de ha Frusina, annak valódi okát sejdítve, Orbán szerelmében,
               melyet most először gyanítani kezdett, szándékai tisztaságának legerősebb kezességét
               látá - Katalin, Orbán zavarát észrevéve, hitelt adott a kulcsár vádjainak, s
               kinyilatkoztatá, miszerint egy tapodtat sem fog mozdulni a házból.</p>
            <p>- És ez az úrfi is itt marad - mondá a kulcsár gúnyosan -, a pincében vagy máshol,
               majd találunk számára helyet. Kár volna, ha nagyságos urunk nem találná itt, s nem
               köszönhetné meg hív szolgálatát. Hej, fickó, majd meglátod, hogy van esze annak is,
               ki deákul nem tanult!</p>
            <p>- Jól van! - mondá Orbán - zárjatok pincébe, kötözzetek, öljetek meg, csak Frusina
               kisasszonyt tudjam biztosságban.</p>
            <p>- Igen, cimboráid körmei között - mondá a másik, ki Orbán kétségbeesését látva,
               gyanújában mindinkább megerősödött, s mindazon bosszút, melyet évekig tartott
               irigysége keblében felhalmozott, egyszerre kiöntötte ellenére -, de ne félj, ismerünk
               téged s az egész kígyófajt, melyhez tartozol, melyet nagyságos urunk annyi ideig
               keblén hordozott. Tudjuk, a lázadók táborában vannak testvéreid is. Valamennyien egy
               húron pendültetek. Ez következménye, ha úr irántatok, parasztok iránt, kegyességet
               mutat, ha magasabbra becsül még nemes híveinél is, mint Telegdi őnagysága tette, s
               én, ki régi nemes házból születtem, eltűrtem évekig.</p>
            <p>Orbán nénje, ki nem követhette fivérét, csak most érkezett, s lélekszakadtan a
               szobába rohanva, elmondá, hogy a kert a város felől már körülvétetett, s ha egy
               percig késnek, minden menekülés lehetetlen: még inkább növelé Orbán és Frusina
               aggodalmát, de anélkül hogy a kulcsárt vagy Bebek Katalint meggyőzhetné. Amazt
               gyűlölés, ezt félelem vakítá el minden tanács ellen.</p>
            <p>De midőn a tompa moraj, mely a kertbe nyíló ablakokon áthallatszott, s melyre Kata a
               szobában levőket figyelmessé tevé, mindég erősebbé vált, s midőn a csendes éjen át
               már a közelgő sokaság lépései s egyes halk szavak is hallatszottak, és a kertész
               halványan rohant a szobába, s jelenté, hogy mindég több és több fegyveres nép
               gyülekezik a kertkapu körül: Orbán szavainak valóságán nem lehete többé kétkedni.</p>
            <p>- Az átkozott elárult! - kiálta a kulcsár, kinek előbbi indulatosságát most rémülés
               váltá fel, de anélkül hogy rögeszméje megváltoznék.</p>
            <p>- Jézus, Mária! - sóhajtott Bebek Katalin - mi lesz belőlünk?! - s a szerencsétlen
               reszketve térdre borult.</p>
            <p>- Siessünk! - mondá Orbán, kinek a veszély nagysága egész lelki erejét visszaadá,
               midőn Katalint megragadva, félig akarata ellen magával vezeté. - Isten megsegít, még
               talán megmenekülhetünk. - Kendtek itt maradnak. Bezárnak minden ajtót, s nem mondják
               senkinek, hogy Frusina kisasszony elment. Az idő, melyet kereséssel töltenek, talán
               elégséges, hogy biztos helyre vezessem.</p>
            <p>- Nem maradok biz én: vigyen el magával - kiálta a kulcsár, Orbán ruhájához
               kapaszkodva.</p>
            <p>- Kendteknek nincs mit félniök - mondá Orbán, midőn ruháját kezeiből megszabadítá -,
               a parasztok nem bántanak cselédeket; néném is kendtekkel marad.</p>
            <p>S ezzel Orbán az asszonyokkal sietve távozott.</p>
            <p>Míg e teremben, hol minél több s több cselédek gyűltek össze, a legnagyobb zavar s
               rendetlenség volt, Orbán követőivel a mellékszobákon át a Telegdi István által lakott
               épületszárnyba sietett. Több szobákon s termeken keresztül, melyeknek ajtajait, hogy
               az üldözőket feltartóztassák, maga után becsuká, elértek végre a tárnok
               hálószobájába. Innen a tölgydeszkázattal eltakart falban egy rejtett ajtó kis
               lépcsőzetre s ez a fürdőházba vezetett, mely akkor hazánkban egy előkelőbb úri házban
               sem hiányzott, s Telegdi által barlang módjára
               rendeztetett el. A fürdőház ismét ajtócska által a kerttel vala összeköttetésben.</p>
            <p>E kimenetet csak a házi úr használta, ki ez úton néha kellemetlen vendégektől
               menekedett meg; s mivel kívülről sűrű bokrok takarák, Orbán meg vala győződve, hogy
               ez esetre, ha a ház minden oldalról körülvéve nincs, Frusinát ez úton még
               megmentheti.</p>
            <p>Követőit a fürdőházban hagyva, kiment, hogy körültekintsen. Irtózatos bizonytalanság
               pillanata volt ez az asszonyokra nézve. A zaj, mely az egész ház környékét eltölté, s
               mindég hangosabban lehatott csendes rejtekökbe, tudatá, hogy a megtámadáshoz
               hozzáfogtak. De Frusina külsőleg nyugodt maradt e pillanatokban is. A természet,
               midőn e hölgyet oly szépnek alkotá, talán nem akarta, hogy bájló művét a szenvedélyek
               hatalma feldúlhassa; s valamint legboldogabb pillanataiban lelke örömét csak a
               vidámabb pirosság sejteté, mely arcain hajnalsugárként futott el: úgy most csak
               halványsága mutatá belső fölgerjedését. Annyival erősebben nyilatkozott a félelem
               társánál. Soha ájtatos zarándok buzgóbb imákat a feszület előtt nem monda még, mint e
               pillanatban Bebek Katalin, midőn térdre borulva, kezeit Neptun szobrához emelé, mely
               márványdelfinektől vont szekerében tengeri csigák és szárazfüvek között, a kor
               klasszikus ízlése szerint, melyben Mátyást az ország nagyjai oly szívesen utánozták,
               a barlang egyik oldalát foglalá el. Frusina, egy pillanatra megfeledkezve
               veszélyeiről, elmosolyodott, midőn nénjének e rendkívüli ájtatosságát észrevette.</p>
            <p>Rövid idő múlva Orbán visszajött, s az asszonyok sietve követték vezetőjöket, ki a
               legsűrűbb helyeket választva, őket a kertárokhoz vezeté, s ismerve az átjárást,
               melyet rajta a cselédek készítettek, hogy a kulcsár dacára éjjelenként a házat
               elhagyhassák, s melyet fiú korában ő maga is használt néha, ez úton velök rövid idő
               múlva elérte a kertet környező szőlőket. Egy percig megállt, hogy követői lélegzethez
               jőjenek. Azután ismét továbbsietett a szőlők között, majd egyenesen fölfelé, majd
               jobbra a hegyoldalon, oly helyeket választva mindég, hol a lombos kerítések őket még
               azon esetben is elrejtheték, ha valaki a szőlőkben járna. Miután egy óranegyednél
               tovább haladtak e fárasztó úton, Orbán, ki eddig gyors haladását csak annyiban
               mérséklé, mennyiben azt az asszonyok gyengesége szükségessé tevé, végre megállott. -
               Eddig a csendet nem szakítá senki félbe, s maga Katalin kisasszony fohászkodva követé
               vezetőjét, szorult szívén csupán imádkozás által könnyítvén; de midőn Orbán most
               tudtokra adá, hogy veszélyen kívül vannak s megpihenhetnek, a rég visszatartóztatott
               folyam kitört, s Orbán nem tudá, Katalin túlzó magasztalásaira mit feleljen. -
               Tudod-e, angyalom - mondá szokott jókedvűségével, mely, mihelyt a pillanatnyi veszély
               elmúlt, ismét visszatért -, szépen nézhetünk ki. Szerencse, hogy sötét van, különben
               még Orbán előtt is szégyenleném magamat. Egész tafotaruhám egy rongy. Nem is csuda;
               árkokon s kerítéseken át, keresztül-kasul a szőlők s bokrok között, s Orbán még csak
               kezet sem nyújtott, pedig, mióta a házat elhagytuk, járásom örökös botlás volt.</p>
            <p>- Engedelmet, de annyira el valék foglalva nagyságtok biztosságával, hogy...</p>
            <p>- Meghiszem - vágott szavába Katalin -, s azonkívül talán a rang által is vissza
               hagyá magát tartóztatni, miután tudvalevő dolog, hogy úrhölgy sétálás közben csak
               lovag kezét szokta támaszul elfogadni. De - folytatá oktató hangon - ily sötét éj
               különbséget tesz, s tudok esetet, midőn Mátyás udvaránál maga a büszke Rozgonyi
               Krisztina, kiről egy igen érdekes kalandot fogok elbeszélni...</p>
            <p>Frusina, ki valamint előbb a veszély között lelki éberségét nem veszté el, úgy most
               átlátá, hogy helyzetük még mindig bizonytalan; azon megjegyzéssel szakítá félbe nénje
               jókedvű elbeszélését, hogy mindenekelőtt arról kell gondoskodniok, mit csináljanak
               most?</p>
            <p>- Hát mit csinálnánk! - mondá Katalin bámulva. - Mihelyt kipihentük magunkat,
               visszamegyünk a városba.</p>
            <p>- Nem hiszem, hogy ezt tehetnők, legalább még hosszabb ideig bizonyosan nem -
               válaszolt Orbán ‑, míg táborukba vissza nem vonultak a csoportok, melyek Telegdi
               őnagysága házát megtámadták, mi hajnal előtt alig remélhető; a városhoz közelítve,
               ismét kezeik közé jöhetnénk.</p>
            <p>- De itt, szabad ég alatt csak nem maradhatunk egész éjszaka - sóhajta Katalin, kit,
               bármi szépen ragyogtak a csillagok, e kilátásra jókedve ismét elhagyott.</p>
            <p>- Nagyságtok nem fognak erre szorulni - vigasztalá Orbán -, közel ide Posztómetsző
               borháza áll, hol az öregek, mióta kereskedésüket fiaiknak átadták, az egész nyarat
               töltik. Oly emberek ezek, kiknél nagyságtok teljes biztonságban érezhetik magukat, s
               kik szerencséjöknek tartandják, ha Telegdi családjának szolgálhatnak. Reggelig ott
               maradhatunk. Várjanak nagyságtok itt rám, néhány perc múlva visszatérek, s elvezetem
               nagyságtokat.</p>
            <p>- S miért nem mehetünk mindjárt? - kérdé Katalin nyugtalanul.</p>
            <p>- Meglehet, hogy a lázadók egyes csapatai erre kószálnak; mielőtt nagyságtokat
               Posztómetsző házához vezetem, látnom kell, hogy semmi veszély nem fenyeget.</p>
            <p>Orbán elment, s az asszonyok ismét maguk maradtak. Bebek Katalint újra megragadta
               félelme. A szokatlan magány, a csillagok kétes világítása, melynél minden szellőtől
               ingatott ág óriási formákat öltött magára, míg a távolból néha áthangzó zaj a csak
               most elkerült veszély emlékét újra föleleveníté, Katalin lelkét borzadással tölték
               el. Voltak pillanatok, midőn még Orbán elleni kételyei is újra föltámadtak; de miután
               Frusina eziránt nyilvánított gyanúira csaknem indulatosan felelt, a szegény Katalin
               ismét imádkozásra adta magát, mi, ha másképp nem beszélhetett, természetének első
               szükségét legalább némileg pótlá. Frusina egészen azon szomorú gondolatoknak engedé
               át magát, mikre jelen helyzetében annyi okot talált. Apja, kit e megvakított nép
               bosszúja tárgyául kijelölt, s ki távol családjától most talán hasonló üldözéseket
               szenved; Ártándi, kit a nehéz idő búcsú nélkül ragadt ki karjai közül; a háznép,
               melynek közelében növekedett, s most a legnagyobb veszély között elhagyott, amerre
               gondolatai fordulnak, csak bús sejdítéseket talál, és végre Orbán... Soha melegebb
               viszony testvérek között nem létezett, mint melyben ez ifjúhoz egykor állt. Ismeré
               határtalan ragaszkodását, shatártalan bizalommal hálálta meg azt. Ha fájdalom vagy
               öröm terhelé szívét, tanulmányai s játékai közt ő volt tanácsadója; ha apjának
               meglepetést készített, vagy ha más hasonló, gyermekkorunkban oly fontosnak tartott
               dologban segédre szorult: egyetlen megbízottja Orbán volt; szóval, mindazon
               vonzalmat, ragaszkodást, feláldozási készséget érzé ez ifjú iránt, mellyel barátság
               szívünket töltheti; s boldoggá tevé őt, sőt lelkének, úgyszólván, szükségessé vált a
               meggyőződés, hogy ezen érzelme viszonoztatik. De ha Orbán többet kíván, s bár ma
               először jutott eszébe ennek lehetősége, nem kételkedett rajta többé: nem kell-e
               megszűnni e viszonynak? s akkor...</p>
            <p>Fájdalmas gondolataiból Frusinát nénje ébreszté föl, ki megragadva kezét, a város
               felé mutatott, honnan egyszerre nagyobb világosság kezde terjedni. - Meggyújtották
               házunkat - mondá remegő hangon -, látod a világosságot?</p>
            <p>- Nem a mi házunk lesz, néni - szólt megijedve Frusina, szemeit szintén oda fordítva
               -, hisz az szörnyű volna; szegény cselédeink!</p>
            <p>- És mindent ott kelle hagynom - fohászkodott a másik, szemeit a terjedő világra
               meresztve -, csak a bársony- s új damaszkruhákat menthettem volna meg; de el fognak
               égni ezek is; a patyolat-, törökkendők, láncaim, minden, borzasztó!</p>
            <p>Hogy a tűz Telegdi házán tört ki, arról többé kétkedni nem lehetett. A terjedő lángok
               vörös világot vetének az egész vidékre, s bár elég távol, Frusina megismerheté a
               háznak egyes részeit, melyekre a tűz egymás után elterjedt. Van valami különösen
               borzasztó az éjjeli tűzvészben. Bármi távol legyünk a veszélytől, bármi kevéssé
               érdekelve a kárban, szívünk akaratlanul megszorul a fenséges látmány előtt, mely
               talán csak azért tölti lelkünket borzadással, mert az emberi szorgalom és fáradság
               eredményét a vad elemekkel küzdésben mutatva, eszünkbe hozza: mi gyenge az, mire oly
               büszkék vagyunk; mi törpék vagyunk azon nagyszerű természet irányában, mely megrontja
               egy óra alatt, mit évekig építénk. Frusina azon szerencsétlenekre gondolt, kiket e
               házban hagyott, s térdre borulva, forrón imádkozott megmentésökért.</p>
            <p>- Látja kegyelmed, felgyújtották házunkat - mondá Bebek Katalin Orbánhoz, midőn az
               visszatérve jelenté, hogy Posztómetsző házában minden kész elfogadásukra -, a tűz nem
               véletlen támadt, azt láthatni, mert két oldalon egyszerre ütött ki; csak most csapnak
               ki a lángok. S mindenem ott van; még téli ruháim egy részét is kihoztam magammal; nem
               marad egy becsületes öltözetem.</p>
            <p>- Áldjuk Istent, hogy csak nagyságtok megmenekülhettek - szólt Orbán.</p>
            <p>- Ó, de szegény cselédeink! - sóhajtott Frusina - mi elhagytuk őket, s ők miattunk
               fognak szenvedni.</p>
            <p>- Nagysád egészen nyugodt lehet irántok - válaszolt Orbán -, veszély csak a nemesek
               birtokát s életét fenyegeti; mi cselédek ez egyszer biztonságban vagyunk.</p>
            <p>- De hát mi, nemesek, e népnek mit tettünk? - fohászkodék Katalin - miért lázad fel
               ellenünk?</p>
            <p>- Kérem, menjünk - mondá Orbán, ki tudva, hogy Katalin a lázadás okait soha meg nem
               értheti, kérdésére felelni nem akart -, ittlétünkkel nem segítünk senkinek, s
               nagysádtoknak nyugalomra lesz szükségök.</p>
            <p>S ezzel Orbán az asszonyoktól követve, a völgy felé vevé útját, hol a fáradottak a
               jámbor gazda által magyar vendégszeretettel fogadva, végre mindazon kényelmeket s
               nyugalmat feltalálták, melyre jelen helyzetükben számíthattak.</p>
            
         </div>
         <div type="chapter">
            <head>13</head>
            <p>Térjünk vissza Telegdi kerti lakához, melyet azon érdekes pillanatban hagytunk el,
               midőn az ellene irányzott megtámadás kezdetét vette.</p>
            <p>Klárinak szándéka - mert az olvasó kétségen kívül gyanítja már, hogy e megtámadás
               általa idéztetett elő - nem volt más, mint Frusinát azon ígéretre kényszeríteni, hogy
               soha nem leend Ártándi neje; s ha tekintetbe vesszük mindazon okokat, melyek Klári
               lelkére egyszerre hatottak, senki sem csudálhatja, hogy benne e határozat támadott.
               Természetes szenvedélyessége; a véletlen, mi által vetélytársának veszélyes
               helyzetére figyelmessé tétetett; a meggyőződés, hogy boldogságának egyetlen akadálya
               az adott szó, mely kedvesét Frusinához köti; Erzsébetnek beszélgetései; szóval,
               minden közremunkált, hogy ily gondolat támadjon lelkében; s mihelyt föltételét
               közlötte a legénnyel, kit Erzsébet a táborból elhítt, akaratának megváltoztatása nem
               állott többé hatalmában. A kemény férfi, kit a gazdasszony a történtekről tudósított,
               Klári kételyeit gyengeségnek nevezte; s midőn a hölgy őt végre majdnem
               kétségbeesetten kérte, hogy az egész dologgal hagyjon fel, minden, mit tőle
               nyerhetett, azon ígéret volt, hogy Frusina s más asszonyok Telegdi házánál bántatni
               nem fognak, s hogy velök Klári egészen saját kedve szerint rendelkezhetik. Andrásnak
               azonkívül, hogy Klári sértéséért bosszút álljon, a célba vett megtámadásnál még azon
               kilátása volt, hogy Szaleresit, kinek bizonytalanságait ismeré, ezáltal a keresztesek
               ügyéhez kötheti, melyet az már többször készült elhagyni. András tudta, hogy a
               merény, mely a Szaleresi parancsa alatt álló seregek által követtetik el, az urak
               által neki fog tulajdoníttatni, s minden kibékülés útját az ildomos polgár előtt
               elzárja.</p>
            <p>Klárinak meg kelle nyugodnia helyzetén, s a dolgok fejleményét a sorsra bízni,
               melynek kerekei életünkbe ritkán vágnak be anélkül, hogy rá magunk ne adnánk
               alkalmat, de mely, ha rajtunk egyszer hatalmat vett, ellenállhatlanul ragad el
               magával. De ámbár a hölgy, Andrást gyermeksége óta ismerve, jól tudá, hogy benne
               kegyetlenkedésre semmi hajlam nincs, s ígéretében bízott: voltak mégis pillanatok,
               midőn magát közel érzé a kétségbeeséshez. A táborba akart futni, hogy apját, ki egész
               nap haza nem jött, az egészről tudósítva, a terv kivitelét megakadályoztassa; majd
               Farkast akará szabadon bocsátani, hogy a közelgő veszély hírét Telegdi házához
               megvigye; majd ismét az jutott eszébe, hogy maga megy el Frusinához, s neki mindent
               elmond. - Térden állva fogom kérni - így biztatá magát -, hogy Pálról mondjon le, s ő
               nem fogja megtagadni kérésemet; hisz mi neki Pál, kinek szeretetét nem bírja? miért
               ne mondana le követeléseiről, ha én kérem őt, én, ki életét mentém meg? - De mindezen
               föltételeknek nem volt eredménye. Részint Erzsébet okoskodásai, részint e nemesebb
               föltételek kivihetlensége, legyőzték szándékait; s Klári dobogó szívvel várta az
               estét, midőn történni kelle annak, mitől annyit remélt, s mire gondolva, szíve
               borzadott. Midőn végre elsötétedett, nem fékezheté tovább nyugtalanságát. - Megmentem
               őt, ha életembe kerülne is - szólt határozottan, s arcát kendőjével eltakarva,
               Erzsébet kíséretében elhagyá a házat, s Telegdi kerti laka felé sietett. Egy tekintet
               a csapatra vetve, mely, midőn odaért, a kertet már körülvette, meggyőzé őt, hogy alig
               fogja teljesíthetni föltételét.</p>
            <p>Pesti mester- s kalmárlegények helyett, kiket András magával hozni ígért, s kik, mint
               hadi csapatjához tartozók, szavainak engedelmeskedtek volna, a sereg, melyet Klári
               maga előtt látott, a keresztes had söpredékéből állott. Itt-ott egy polgárilag
               felöltözött egyén tűnt fel, ki a rendetlen tömegen áttolakodva, halk rendeléseket
               osztogatott; de a többi gyülevész nép volt, rongyokkal takart koldusok, fegyver
               helyett kaszákat és dorongokat viselve kezeikben, s türelmetlenül várva a megtámadás
               jelét. A hölgy, amint Andrást keresve, a tömeg közé vegyült, borzadott, midőn hallá
               beszédeiket, mikkel a tetthez készültek.</p>
            <p>- Hol van András, Szaleresi boltoslegénye? - kérdé tíztől egymás után. Az oláhok és
               tótok, kikből a tömeg nagyrészint állott, nem is érték szavát, mások bámulva nézék a
               tisztességesen öltözött polgárleányt, ki félelem nélkül vegyül közéjük. - Klári
               lelkét e pillanatban csak egy gondolat tölté el: megmenteni azokat, kiket ily
               veszélybe döntött. - Hol van András, Szaleresi boltoslegénye? - kérdé újra és újra
               mindenkitől, nem is ügyelve a fenyegetésekre, melyeket tolakodása előidézett; míg
               végre egészen előrenyomulva, feltalálta az annyira keresettet néhány férfi
               társaságában, kik látszólag az egésznek vezetését vállalták magukra.</p>
            <p>- András! - mondá Klári, midőn őt, kezénél fogva társaitól kissé félrevezette, halk,
               de parancsoló hangon - küldd ezen embereket, oda, ahonnan jöttek.</p>
            <p>- Álmodik-e a leányasszony? - szólt emez bámulva - hisz ez lehetetlen, Klárikám!</p>
            <p>- Ne hazudjál - mondá emez indulattal -, te csődítetted ide, szét is küldheted; s én
               mondom, tedd mindjárt, parancsolom; meggondoltam magamat; nem akarom, hogy e ház
               megtámadtassék.</p>
            <p>Ki ismeré a hatalmat, melyet Klári apja házában sfőképp Andrásra gyakorolt, nem
               csudálkozhatott a tizenhat éves polgárlány parancsoló hangján; de azon sem, hogy
               parancsai ily viszonyok között Andrást csak mosolyra készték. - Eszemadta! - mondá a
               legény jókedvűen - hogy haragszik, mint egy kis királyné: de ez egyszer, ha
               felakasztanak sem teljesíthetem akaratát.</p>
            <p>- És fel fognak akasztani! - mondá Klári mindég szenvedélyesebben - mint csendbontót,
               mint lázítót fognak kivégezni; én magam feladlak a királynál, ha nem széleszted el
               mindjárt e rablókat.</p>
            <p>- Menjen haza aludni, Klári - válaszolt a másik minden indulat nélkül -, ez éji munka
               nem asszonyoknak való.</p>
            <p>- Nem megyek el innen, egy lépést sem megyek, míg nem teljesítetted parancsomat.</p>
            <p>- De legyen esze már a leányasszonynak - mondá emez kissé bosszankodva -, mit tehetek
               én ennyi ember ellen? Még mondani sem tudnám mindenkinek, hogy menjen el: az ördög
               érti mindazon nyelvet, melyen ezekhez szólni kellene, s ha tenném, legföllebb is főbe
               ütnének; ez volna az egész nyereség.</p>
            <p>- Próbáld! - parancsolá Klári.</p>
            <p>- Köszönöm irántami jó szándékát - szólt az előbbi -, de bármi kevés velő van a
               fejemben, annyi mégis van, hogy azt szántszándékkal ki nem veretem belőle.</p>
            <p>- De hát miért csődítettél ennyi népet ide? - nem mondtad-e, hogy csak a pesti
               legényekkel jősz?</p>
            <p>- Úgy is akartam; de ki tehet róla? ez a nép olyan furcsa természetű; mióta megtudta,
               hogy urainak nem kell engedelmeskednie, nem engedelmeskedik senkinek. Mondhattam: ne
               jöjjetek! elég már! az istenért, térjetek vissza! csak annyit ért, mintha borsót
               hánynak a falra; valódi Isten csodája, hogy el nem merültünk, annyian tódultak
               hajóinkba.</p>
            <p>- Mit locsogsz annyi ideig ez asszonnyal - szakítá félbe a szólót durva hangon a kapu
               mellett állók egyike -, ha késünk, még ránk csődül az őrsereg.</p>
            <p>- Mindjárt megyek! - válaszolt e megszólításra az előbbi. - Lássa - folytatá suttogva
               Klárihoz -, e nép el van határozva, nem tarthatná fel többé senki. De nyugodtan
               lehet: Telegdi kisasszonynak nem lesz bántása; elég van itt a pestiek közül, kik
               szavaimra hallgatnak, s azokkal megmentem őt.</p>
            <p>Mielőtt Klári valamit felelhetett, az előbbi durva hang újra felszólalt, s az egész
               tömeget mozgásba hozá. - Fel avval a kapuval! - kiáltá, bárdját a vasrostélyhoz
               csapva, mire a tömeg szavait ordítva ismétlé, s előrenyomult.</p>
            <p>- Nem nyithatom fel! - válaszolt egy remegő hang a kapu megett.</p>
            <p>- S miért nem, aki lelke van?! - kiáltott az előbbi.</p>
            <p>- A kulcsár eltiltotta és a nagyságos úr.</p>
            <p>- Telegdi István? - szakítá félbe a szólót egy másik. - Le vele! le Telegdi Istvánnal
               és mindazokkal, kik hozzá tartoznak! - ordított húsz hang, s az egész tömeg borzasztó
               összhangban zajgott utána.</p>
            <p>- Fel, fel a kapukkal! - kiáltott ismét az előbbi, türelmetlenül csapdosva a
               vasrostélyzatot.</p>
            <p>Nem válaszolt senki.</p>
            <p>- Porrá zúzunk mindent - kiáltott egy másik -, ha mindjárt nem eresztenek be.</p>
            <p>A vaskapun bárdok s fokosok csengő ütései hallatszottak, s a nép mindég
               türelmetlenebbül nyomult a kerítés felé.</p>
            <p>- Minek e hasztalan gagyogás? - hangzott egy szózat a tömeg között - fel kell
               feszíteni a kaput.</p>
            <p>- Fel kell feszíteni - ismétlé a szörnyű visszhang, mely mint mennydörgés az éji
               csendet hatalmas szavával eltölté.</p>
            <p>- Csak egy percig várjatok még! - kiáltott András, ki megsajnálva Klári
               kétségbeesését, adott szavát csakugyan be akará váltani, s ezért több, csapatjához
               tartozó legényt maga körül összegyűjtve, a kapuhoz nyomult. - A házban talált emberek
               élete csak úgy vala megmenthető, ha a nép azáltal, hogy erőszakra kényszeríttetett,
               föl nem bőszíttetik; s András ennélfogva el akart követni mindent, hogy ezt
               akadályozhassa. - Nem én hívtalak-e meg, hogy e háznál ma éjjel vendégséget tartsunk?
               - szólt erős hangon - ha ez otromba emberek vendégeimet nem akarják beereszteni: kit
               illet a rendcsinálás? Holla, medve! még nincs tél, hogy lyukadban aludni hagyjunk;
               nyiss ajtót hamar!</p>
            <p>András és néhány legény, látva urok veszélyét, elébe álltak, mellyel hozzájok szólni
               tudott, nagy népszerűséggel bírt, most is helybenhagyó rivalgásokkal fogadák
               elménckedéseit; a többiek intése hatását várák. De miután hasonló modorban többször
               ismételt felszólításainak semmi eredménye nem vala, a tömeg újra elveszté türelmét. -
               Bolondnak tartanak; ki vagyunk játszva; egyetértésben van velök; üssétek le; törjétek
               be a kaput; fel kell akasztani!! - ezen s hasonló kiáltások eléggé figyelmessé tevék
               Andrást, hogy a felbőszült indulatok fékezésére hatalommal nem bír, s ha vezéri
               befolyásáról nem akar egészen lemondani, azt csak úgy tarthatja meg, ha a néppel más
               hangon szól. - Jól van, ha már becsületes szót érteni nem akarnak - kiálta, felgyűrve
               mentéje bő ujjait -, másképp fogunk velök beszélni. Rajta, legények! törjük fel a
               kaput!</p>
            <p>E szavak alig mondattak ki, midőn a vasrostélyzat ismét száz csapástól csengett.
               Káromkodásokkal vegyült biztatások, a hátulsók kiáltásai, kik az elsők ügyetlenségét
               szidva, előrenyomultak; ezeknek lármás panaszai, a szorongatottak jajkiáltása s
               felbőszült indulatok vad szózatai, melyek ezen százféle erőlködés között ide s tova
               mozgó embergombolyag között egyszerre felhangzottak, oly egészet képezének, mely
               előtt Klári elborzadott. Szerencsére, mit semmi vezér intő szava nem tehetett volna,
               a vasrostélyzat feltartá a dühöngők erőszakát, s a kapu mellett állók, ellankadva
               hosszú erőlködéseik után, velök egy ideig felhagyának.</p>
            <p>- Ezen nem megy be az ördög sem! - szólt homlokát törölve egy izmos férfi, ki
               felgyűrt ingujjakkal ezen egész idő közben nagy kalapáccsal döngette a rostély egyik
               rúdját, s kit, ha a sötét éj engedné, mindenki, kormos kezeiről azonnal
               kovácslegénynek ismert volna. - Magam dolgoztam a kapun, nincs párja az országban!
               Várfalon könnyebben keresztülvágnám magamat, mint e rudakon.</p>
            <p>- Átkozott! - szólt egy másik - s mégis itt kell betörnünk, vagy sehol, az egész
               kertet kifalazott árok veszi körül, s megette hasonló vaskerítést találunk. Már miért
               csinálták kendtek oly kegyetlen erősre e kaput?</p>
            <p>- Hisz az igaz - mondá az előbbi -, ha az urak lakásaik kerítéseit maguk készítenék,
               fogadom, nem volna sok baj a betöréssel; de miért vagyunk oly bolondok, hogy
               helyettük dolgozunk? Most másvalahol kell rést keresnünk.</p>
            <p>Míg a nép új ostromára kedvezőbb helyet keresve, a kert körül elszéledett: András,
               előre látván, hogy e lankadtság, mellyel a nép most visszavonult, sokáig nem tarthat,
               s nem kétkedvén, hogy e rostélyzat megújított erőlködéseknek végre engedni fog, ismét
               a kapuhoz ment, és a megette vélt őrt mindenre, ami előtte szent, kéré, hogy azt
               jószántából nyissa fel: de suttogó kérései, mint előbb zajos felszólítása, felelet
               nélkül maradtak, s ő kétségbeesve békésebb szándékai teljesíthetésén, a többiek közé
               vegyült, kik az ostrom megújításáról tanácskoztak.</p>
            <p>A kapus megrögzött hallgatásának oka az vala, hogy a támadók számát észrevéve,
               veszélyes helyét rég elhagyá, s mihelyt a vasrostélyzat az első csapásoktól csengett,
               elrémülve a terembe sietett, hol a kulcsár körül a ház minden cselédei
               összegyűltek.</p>
            <p>- Hogy merted odahagyni a kaput? - támadá meg a kulcsár haraggal a berohanót - azért
               fizet urad, hogy ha rád szükség van, elszaladj?</p>
            <p>- Nem is azért ám, hogy magamat csupa mulatságból agyonüttessem, főképp, ha uram nem
               parancsolja - válaszolt a megszólított, kiben a nagyobb félelem a kulcsár iránti
               tiszteletet elnémítá -, egész hadakkal maga Toldi Miklós sem küszködött.</p>
            <p>- Hát sokan vannak? - kérdé egyszerre több hang, melyek között Bebek Katalin vén
               komornájának rikácsoló szózata különösen kitűnt.</p>
            <p>- Legalább is tízezer.</p>
            <p>- Jézus, Mária! s mit akarhatnak itt?</p>
            <p>- Hát rabolni, gyilkolni, erőszakot űzni.</p>
            <p>- Boldog isten, mi lesz belőlünk?! - sikoltott a komorna.</p>
            <p>- Úgy szidják urunkat - folytatá az előbbi -, nem is hallani mást, mint
               átkozódásokat: a parasztok ellenségének mondják; káromkodnak, hogy a keresztes hadat
               ellenezte.</p>
            <p>- Istenem! miért is ellenezte a keresztes hadat? - sóhajtott a szakácsné.</p>
            <p>- Bizony jobb lett volna - fohászkodott az előbbi -, a keresztesek halálos bosszút
               esküdtek ellene.</p>
            <p>- De hát miért nem mondtad nekik, hogy elutazott, s az egész úri családból nincs
               senki a háznál? - kérdé a kulcsár, ki az egész idő alatt a szobában fel s alá futva,
               a szólót most a kétségbeesés kifejezésével mellen fogá. - Szerencsétlen, ha ezt
               mondod nekik, elmentek volna.</p>
            <p>- Megbolondult kend? - mondá emez a kulcsárt ellökve - azt hiszi-e, hogy ezek
               elmennek, míg a házbanvalami marad, mit magokkal elvihetnek?</p>
            <p>- Mit maradjunk itt a háznál? - kiálta most egy a cselédek közül. - Meneküljünk! a
               hátsó kerítésen még kimenekülhetünk - és e szóra a bizonytalanságban álló csoport
               mintegy egyszerre életre ébredett. A kulcsár, ki, ha e rés létezéséről eddig valamit
               hall, azt bizonyosan becsináltatta volna, most a menekvés reményénél mintegy őrülten
               rohant az ajtó felé; mások, a teremben talált becsesebb dolgokat kapva fel,
               utánasiettek; de e remény is eltűnt. Alig értek ki a házból, midőn a kertészlegények
               egyike tudtokra adá, hogy a réstől jő, s az egész kerítést ott is kívülről emberekkel
               körülfogva találta, kik szerencsére, az átbúvót nem ismerve, azon tanakodtak: nem
               jöhetnének-e azon oldalról a házhoz. A cselédek kétségbeesve tértek vissza a
               terembe.</p>
            <p>- Legjobb, ha a kaput magunk felnyitjuk - tanácsolták többen; de azon esetre is, ha
               ez a nagyobb rész által, mint félénk emberek között minden, mi az elhatározó
               pillanatot közelebb hozza, nem elleneztetett volna: mindenekelőtt embert kelle
               találni, ki e tanácsnak kivitelét magára vállalja; s főképp, miután az ostrom
               megkezdetett, a dühöngő csoporttal senki sem akart először találkozni. A kulcsár s
               egy rész térdre borult, s imádkozott; a többiek összekulcsolt kezekkel futkostak
               körül a szobában, vagy kinéztek a sötét kertbe, honnan az iszonyú zaj mindég növekedő
               erővel hangzott fel. Nyugodtnak az egész tömeg között csak egy öreg csatlós látszott,
               ki idősebb lévén, hogysem urát hadaiban s utazásaiban követhetné, e házban lakott, s
               a veszély által, úgy tetszik, legkevésbé sem fosztatott meg lelki nyugalmától.
               Komolyan állt ott a terem közepén, jobb kezével mintegy önkéntelenül szorítván kardja
               markolatát, s úgy látszott, felindulás nélkül várta a pillanatot, melyben hadak
               között folyt életének hozzáillő végét érendi el.</p>
            <p>Végre megszűnt a zaj; a támadók egy időre felhagytak az ostromlással; és midőn a vén
               csatlós az ellenség mozdulatairól bizonyosságot szerezni a kertbe ment, s
               tanácskozásaikat meghallgatván, a váratlan nyugalom okát a teremben elbeszélte,
               egyesekben új remény ébredett.</p>
            <p>- Talán nem fognak áttörhetni a vasrostélyzaton - mondá a kulcsár, valamivel
               nyugodtabban -, s addig ennyi lármára a várból segítség jön; hisz Telegdi őnagysága
               házát csak nem hagyják védelem nélkül.</p>
            <p>- Én is azt hiszem - jegyzé meg a csatlós, ki, miután künn járva észrevette, hogy a
               megtámadók semmi, az ostromra szükséges szereket magokkal nem hoztak, most a ház
               védelmét lehetségesnek gondolá -, de, míg e segítség érkezik, védelmezni kell
               magunkat. Ha senki sem őrzi a kapukat, akkor, ha nem törhetik fel, átmásznak; de csak
               álljunk mi, férfiak, oda alabárdokkal s egyéb fegyvereinkkel, s fogadom, elmúlik
               kedvök; hisz egypár puskánk is van a háznál. Nem magyar, aki fél!</p>
            <p>A csatlós tanácsa általános helybenhagyással fogadtatott; a bátrabbakat a megmentés
               lehetősége, a legfélénkebbeket kétségbeesés lelkesítette; mindenki fegyverért
               sietett, s a kertészt kivéve, ki még mindég a kapu felnyitását ajánlá, nem volt
               senki, ki a bátor tanácsnak ellenmondana.</p>
            <p>- Majd bizony - szólt a csatlós, ki két óriási puskával a terembe visszatérve, a
               kertész okoskodásait hallá -, hogy kimetéljenek, mint te a salátát, ha felmagzik.
               Gyáva teremtés! nemhiába, hogy egész élteden át szegfűvel és rozmaringgal bajlódtál,
               ne félj, vasárnap szoknyába öltöztetünk.</p>
            <p>- Nem bánom, csak éljek még vasárnapig - mondá amaz, siránkozó hangon -, de mit
               használ, ha a parasztokat védelem által még inkább felbőszítjük; ellent nem
               állhatunk; míg mi a kapunál küszködünk, bejönnek a kerítés más helyén.</p>
            <p>- Bohó! - nincs-e hát kétöles falazott árok a kert körül s azonkívül vagy magas fal
               vagy éppen oly erős vasrostély, melyen, azt az egy helyet kivéve, hol egy rúd
               hiányzik, s hol éjjel kulcsár úr tudta nélkül ki szoktunk bújni, az ördög sem jöhetne
               át? Menj imádkozni, s te fogd a puskát - mondá, nagy lőfegyvereinek egyikét a
               kapusnak kezébe nyomva -, ne reszkess, ördögadta! hisz tudsz vele bánni, többször
               megpróbáltad célba lőni; de csak akkor süsd el, ha mondom; sok ideig tart, míg ismét
               meg bírom tölteni. Kend pedig - szólt végre, mielőtt társaival kiment, a kulcsárhoz -
               bort hoz fel a pincéből, de jót és sokat, érti-e? Ha az ember ereiben vérnél egyebet
               nem érez, nem meri kiontani. Szaporán, legények! a gazemberek odakünn veszteni kezdik
               türelmöket, s új megtámadásra készülnek.</p>
            <p>Hatalmat csak bátorság ad, de veszélyes körülmények között e tulajdon mindég
               megszerzi azt, s nem képzelheti senki a pontosságot, mellyel e pillanatban a csatlós
               rendelései mindenki által teljesíttettek. Kiket a hátulsó kapuhoz állított, s kiket
               magával a főbejáráshoz vezetett, hol a legtöbb veszély fenyegete, mind szó nélkül
               követék parancsait; maga a büszke kulcsár, mintha ura küldené, sietett a pincébe, s a
               legjobb szerémi borral tért vissza; úgy látszott, mintha a vén katona egyszerre
               királlyá vált volna szolgatársai felett.</p>
            <p>Alig értek a védelmezők a kapukhoz, midőn a támadás kettőzött dühösséggel
               megújíttatott. A nehéz rostélyzat most is ellenállt minden erőlködéseknek; s a
               csatlós, ki nehogy a védelmezők csekély száma kívülről észrevétessék, társaival fák
               megé rejtezett, s tettleg csak akkor akart föllépni, ha a kapu feltöretnék, vagy ha
               valaki annak átmászását megkísértené - örömmel látá az ellenség sikertelen
               fáradozásait. - Marha nép! - suttogá a mellette állókhoz - midőn még annyi eszök
               sincs, hogy a rostélyon átmásszanak; így, mint most, erőlködhetnek holnaputánig, s
               addig csak valaki eljön segítségünkre. - S ezzel a csatlós vezéri méltósággal felfogá
               a kulcsár által odanyújtott kancsót, belsőképp áldva e történetet, mely által az
               ószerémi bornak más viszonyok között nem remélhető élvezetéhez jutott.</p>
            <p>Miután a megrohanás részint itt, részint a hátulsó kapunál még egypárszor hasonlóképp
               sikertelenül ismételtetett: a csatlós bátorsága, a kulcsár által bőven osztott óbor
               lángjaitól nevelve, elterjedett a többiekre is, s e rövid idő előtt remegő csoport
               között mindég többen voltak, kik alig győzték bevárni a pillanatot, midőn az
               ellenséggel fegyverben megmérkőzhetnek. Maga a kulcsár több méltósággal járt ismét
               hívei között, s kérdé: nem volna-e jó egypár lövést tenni e gazemberek közé?</p>
            <p>- Majd ha az őrsereget jönni látjuk - volt a csatlós válasza -, még a bikát sem jó
               felbőszíteni; ha egypárt agyonlőnének közülök, kettős dühvel rohannának ellenünk, s
               az ember, ha nekimérgesedik, vasrudakat is eltörhet. Hisz a segítség nem késhetik
               soká, a város kapui mellett vagyunk, s eddig rég nekikészülhettek.</p>
            <p>Ugyanaz volt a megtámadók véleménye is. Bármi nyomorult vala a közhatalomnak állapota
               hazánkban, mégis valószínűtlennek látszott, hogy egy ház, mégpedig az ország egyik
               főbb hivatalnokának háza, a főváros kapui előtt néhány száz paraszt által
               megtámadtathatik, anélkül hogy valaki segítségére jönne; s a tömeg vezetői
               tanácskozni kezdének, mit tegyenek?</p>
            <p>- Ha csak tíz lovas jön - mondá az egyik a kapu mellett állók közül -, e gyülevész
               nép mind szétszalad; s fogadom, mindjárt itt lesz Batthyányi maga az összes
               őrsereggel; addig nincs mód benne, hogy ez átkozott kapukat feltörjék.</p>
            <p>- Csak legalább lajtorjákat hoztunk volna magunkkal - szólt egy másik -, de ki hitte
               volna, hogy ennyi ember egy kaput nem bír feltörni?</p>
            <p>- Tudnék én egy módot - mondá az előbbi kovácslegény, ki egyik kezével kalapácsára
               támaszkodva, másikkal homloka verítékét törölgeté -, ha egypár ember átmásznék, s
               belülről a lakatot verné le.</p>
            <p>- Ördög teszi! - mondá a mellette állók egyike - a kapu fölött láncsa láncsa mellett
               áll, ki mászás közt elcsúszik, nyársra vonja magát.</p>
            <p>- Az még nem baj - válaszolt az előbbi -, kicsúszni én nem fogok; de hátha a kapu
               megett emberek állanak? Nekem e csendesség ott a házban nem tetszik; minden teli van
               cselédekkel, s nem mozdul senki; alkalmasint valami cselt gondoltak ki.</p>
            <p>- Attól ne félj - szólt közbe mély hangon egy paraszt, ki az egész ostromban eddig a
               legdühösebbek között tüntette ki magát -, vagy a pincébe bújtak, vagy elpusztultak a
               házból; elég hiba, hogy a hátulsó kaput csak később fogták körül; nemes koponyákon
               szerettem volna megpróbálni fokosomat, nem törnek-e be oly könnyen, mint fiamé,
               melyért az ispántól húsz forint vérpénzt kaptam. Átmászok veled magam is.</p>
            <p>- Igen, s hogyha bent leszünk - mondá, fejét vakarva az előbbi -, s távolról
               lódobogás hallatszik, vagy valaki elkiáltja magát: az őrsereg jön! s a többiek
               elszaladnak: mit tegyünk?</p>
            <p>A kovácslegény minden biztatások s ígéretek ellenére csak fejét csóválta, azonban
               tanácsa a már lankadó buzgóságnak, mellyel a nép a kert ostromához fogott, új életet
               adott.</p>
            <p>- Át kell mászni a kapukon! - hangzott mindenfelé, s mindég többen ajánlkoztak a
               merényre, mely ennyiektől követve, most már a kovács előtt sem látszott annyira
               veszélyesnek, mint előbb gondolá.</p>
            <p>- Csak utánam jöjjetek! - kiálta, midőn a rudakhoz kapaszkodva fölfelé emelkedett, s
               az alatta hemzsegő tömegre visszanéze - ha szerencsésen átmegyünk, a ház a mienk,
               belülről én magam leverem a lakatot kalapácsommal.</p>
            <p>A pillanatok, melyek alatt künn a tanácskozások folytak, a kertben levőkre nézve
               aggodalomteli várakozás pillanatai valának; s főképp miután az ostromlók a kaput újra
               megrohanták, s miután a kovácslegény fölfelé emelkedő óriási testét a rostélyon át a
               védelmezők meglátták, ezek közül néhányan elveszték ismét előbbi bátorságukat;
               azonban a nagyobb rész, a csatlós szavai s példája által bátorítva, komolyan
               védelemre készült. Helyzetök nem vala reménytelen. A kert a vaskerítésen kívül mély s
               kifalazott árokkal volt körülvéve, mely az átmászást még inkább nehezíté. Ez új
               megtámadási módnak tehát leginkább csak a kapuk valának kitéve, s ezeknek védelmére
               Telegdi cselédei elég számmal láták magukat, főképp miután a várból remélt segítség,
               mindenkinek meggyőződése szerint, soká többé nem késhetett, s a jó szerémi bor a
               férfiak keblét szokatlan vitézség lángjaival tölté el; de hősi erényeik nem tétettek
               próbára még most sem.</p>
            <p>Mielőtt még a kovácslegény lábát a kapun átemelhette volna, s mielőtt az utána mászók
               annak tetejére érhettek, és így a védelmezőknek alabárdjaik használására alkalmat
               adtak: hátulról lárma támadt. - Helyet! helyet a pesti vezérnek! vissza a kaputól! a
               vezér jön! - így hangzott sok szó, s kik fölfelé kapaszkodtak, annál készebben
               engedtek e parancsnak, minthogy mászás között a kapuhoz közelgő védelmezők fegyvereit
               észrevevék, s a merény folytatásához elveszték kedvöket.</p>
            <p>- Vissza, vissza szerencsétlenek! - kiálta Szaleresi, ki néhány legény kíséretében a
               sokaságon áttörve, most a kertkapuhoz ért, míg a tömeg, részint bámulva, részint
               megijedve, csendesen visszavonult.</p>
            <p>Azon tanácskozás után, mely saját házában tartatott, s melynek olvasóim tanúi voltak,
               Szaleresi meggyőződött, miként vezértársai vétkes föltételeinek többé ellentállnia
               nem lehet, s elhatározá magát, hogy seregével együtt a keresztesektől elválik. Miután
               tervét több polgárokkal közlé, s hogy seregeinek rábeszélésére segédökkel éljen,
               velök együtt este a táborba jött; képzelhetni borzadását, mellyel a hírt vevé, hogy
               azok állítólag saját parancsára Telegdi kerti lakának megtámadására indultak ki. -
               Félig magánkívül sietett Budára, eltökéletten, hogy élte veszélyeztetésével is
               akadályozni fogja a merényt.</p>
            <p>- Hogy’ merészlettétek a közcsendet ekként felzavarni? ki vezetett a rabláshoz? -
               kérdé a legnagyobb indulattal a mellette állók egyikétől, kiben egyik boltoslegényét
               ismeré meg.</p>
            <p>- András - volt ennek remegő válasza.</p>
            <p>- Igen, András, András! - ismétlék többen a körülállók között - kegyelmed nevében
               hítt, másképp nem is jöttünk volna.</p>
            <p>- András?! hol van András? - kiálta az előbbi a legnagyobb fölgerjedésben, midőn
               egyszerre leányát látá maga mellett.</p>
            <p>- Ne kérdezd tovább - mondá Klári suttogva, midőn apja kezét ragadá meg -, mindennek
               én magam vagyok oka.</p>
            <p>- Te?! - kérdé apja eliszonyodva.</p>
            <p>- Én, apám; megcsaltalak: ma éjjel Ártándi nálam volt, szerelmét bírom; apja őt még
               gyermekkorában Frusinával jegyezte el; csak ő akadálya boldogságomnak; kényszeríteni
               akartam, hogy mondjon le kedvesemről; de az istenért, ne kérdezz, küldd el e szörnyű
               embereket; hisz én nem akartam őt megölni.</p>
            <p>- Megőrültél? - kérdé apja még egyszer - elbódított a félelem?</p>
            <p>- Nem, nem apám! csak siess; ím, újra zúgni kezdenek; küldd el őket.</p>
            <p>A zavart töredékekből Szaleresi nem érté az egésznek összefüggését; hogy leányát újra
               kérdje, arra nem volt ideje; s fennhangon fenyegetve parancsolá, hogy a csoportozók
               széledjenek el. - Vissza! vissza innen, semmirevalók! - kiáltá egész erejével - aki
               nem követi azonnal vezérét, felakasztatom!</p>
            <p>András s néhány boltoslegények, rég engedelmességhez szokva, mert urokhoz közelebb
               állottak, nem merészkedtek parancsát megvetni, s alázatosan leeresztették
               fegyvereiket; de Szaleresi nem ismeré a népet, midőn hivé, hogy vezéri címe s
               parancsoló szózata a többiekre hasonló hatást teend. Első pillanatban a sokaság
               hallgatott, s mint mindég, ha valaki elég bátor s neki parancsolni mer,
               engedelmeskedett. De mihelyt az első meglepetés elmúlt, a tömeg zúgolódni kezdett, s
               “nem megyünk! le Telegdivel és barátaival! törjétek fel a kapukat!” - voltak a
               szózatok, miket Szaleresi a tompa morajból mindég világosabban kihallott, míg a zaj,
               közelgő fergetegként, mindég hatalmasabbá növekedett, s az általános ordítás minden
               egyes szózatot érthetetlenné tett.</p>
            <p>András és néhány legény, látva urok veszélyét, elébe álltak, hogy az ellene rohanó
               tömeget visszatartóztassák, de kérelmeik sem őt nem bírhaták arra, hogy távozzék
               helyéről, melyet a kapu előtt elfoglalt, s kivont kardjával védelmezni készült, sem a
               tömeget, hogy visszavonuljon.</p>
            <p>- De uram! - kiáltá András - halál fiai vagyunk, ha tovább itt maradunk.</p>
            <p>- Legyen vérem lelkeden, gazember! - kiálta Szaleresi félig magánkívül haragjában -
               ha mind elhagynak, én a kaput védelmezve halok meg.</p>
            <p>- Elhagyni nem fogjuk, s ha százszor gazemberek volnánk is - kiálta András,
               alabárdját fenyegetőleg emelve a megtámadók ellen. - Aki vezérünket bántja, halál
               fia!</p>
            <p>A többi legények követték e példát, s kik a tömeg között legközelebb álltak, ijedten
               visszanyomultak.</p>
            <p>- Szeretném látni, ki merészel ellenállani vezére szavának - kiálta Szaleresi, ki
               föllépésének sikerét látva, még bátrabbá vált. - Nem ismertek-e? Szaleresi Ambrus
               vagyok, a szent keresztes had pesti osztályának vezére.</p>
            <p>De a vezér szavai a legközelebb állók körénél nem hatottak tovább, s kik azokat
               hallák, engedelmesség helyett zajogva emelék fegyvereiket, s újra előnyomultak.</p>
            <p>- Ne legyen vérontás köztünk - kiáltá most ugyanazon paraszt, ki előbb a
               kovácslegénnyel a kapu átmászására elsőnek ajánlkozott -, keresztesek vagyunk
               valamennyien; hadd szóljak ezekkel az emberekkel. Te vezér, vagy bárki légy - szólt
               mély hangon, midőn a többiek helyet csinálván, Szaleresi elébe lépett -, nem
               szomjazunk véred után, menj békével, s hadd e házat nyugodtan, míg betelnek rajta az
               írás szavai: kő nem fog maradni kövön. Az úrnak népe elég ideig tűrt; de a gonosznak
               mérlege telve van, s te gyenge ember nem fogod Isten bosszuló karját feltartani.</p>
            <p>- Menj békével - kiáltá egy rész -, hisz hallod, Isten akarja.</p>
            <p>- Szerencsétlenek! - mondá Szaleresi - Isten titeket választott-e bosszúja eszközéül?
               a vad indulat, mely kebleteket tölti, tőle jönne? s midőn rablásra, gyilkosságra
               készültök, ti szent nevére mertek hivatkozni?</p>
            <p>- S kire hivatkozzunk, ha nem Istenre? - szólt az előbbi, azon vad vallásos
               lelkesedéssel, mely Husz és a pikardok tanaival e hon népe között elterjedett; s
               ámbár hazánkban, hol az eretnekség hatalomra soha nem emelkedhetett, rejtekben
               maradott, mindamellett a nép között szintúgy fel vala található, mint a szomszéd
                  Csehországban - s kihez folyamodjunk, ha nem
               Istenhez, miután a földön senki sincs, ki szavunkat meghallgatná? s nem üdvözítőnk
               zászlóihoz gyűltünk-e össze, s nem az ő szavát követjük-e, midőn keblünk
               belszózatának engedünk? Isten erőt s türelmet ada nekünk, s mi elviseltük terhünket
               nyugodtan s ellenmondás nélkül; mi tűrtünk, mennyit soha ember nem tűrt még; de midőn
               türelmünk elfogyott, s éghez emelve kezeinket, irgalomért könyörögtünk: nem adá-e
               Isten maga e fegyvereket kezeinkbe, hogy kiirtsuk a gazt, mely Istennek szép
               embervetését eddig elnyomá? nem gyújta-e lángokat kebleinkbe, hogy mint Szodoma s
               Gomora fölött, az égő tűz eláradjon e romlottság tanyája fölött, s a kevély fajból,
               mely parancsait megveti, nyom ne maradjon e világon. Menj békével, Ambrus, s ha
               munkánkban vonakodol részt venni, ne nézz vissza e helyre, nehogy Lóth nejeként
               oszloppá légy, ha Isten szörnyű bosszúját látod, melyet gyenge szemed elbírni nem
               tud.</p>
            <p>- Menj békével, Szaleresi - szólt a nép -, Isten bosszuló karját az ember gyenge keze
               nem tarthatja fel.</p>
            <p>- Nem fogok vitatkozni veled - mondá Szaleresi, ki észrevéve a hatást, melyet a
               vakbuzgó szónok szavai a tömegre tevének, nem akará őt új beszédre ingerelni -,
               szavaidból látom, hogy azon szerencsétlenekhez tartozol, kiket az átkozott cseh
               eretnekség hálóiba kerített, s kik bujdosva hazánkban, az igazság sújtó karját eddig
               ki tudták kerülni. Hozzátok fordulok, jámbor keresztyének, kik szent vallástokhoz
               ragaszkodtok, kik a husziták, pikardok, adamiták csábításaitól meg tudtátok őrizni
               lelketeket, kiket a prágai pestis még meg nem ragadott.</p>
            <p>- Gáspár jól beszélt - szakítá itt félbe a szólót több hang a tömeg közül -, Gáspár
               nem eretnek; szóljon helyettünk ő; ő a legidősebb.</p>
            <p>- Honfitársaim - folytatá Szaleresi -, ne hagyjátok magatokat elragadtatni gonosz
               csábítók által. Önvesztetekbe rohantok, vagy remélhettek-e jót ily vezetők alatt?</p>
            <p>- Az úr maga fogja vezetni népeit - szólt ismét Gáspár -, hatalmas karának világi
               bölcsességre nincs szüksége; midőn népét a hatalmas egyiptomi fogságból megszabadítá,
               tűzoszlopba öltözve, ő maga vezeté át Izraelt a pusztaságon; s így lesz most. Kiket,
               világi fogalmak szerint, vezéreknek mondasz, azok csak az elsők, kik szavát
               meghallva, utána indultak; az úr szava világosan felszólalt közöttünk. Nem látjátok
               éjjelenként a nagy üstököst, mely hosszú vörös sugárokkal az ország fölött
                  átvonul? Veszélyt jósol, azt mondják az
               írástudók. Igen, veszélyt, e föld hatalmasainak; de a népnek örömet. Ha Isten a
               csillagokat, melyek éjünket felvilágosítják, eggyel megszaporítá, a népnek nincs
               mitől tartania. Jaj annak, ki, ha az úr hívá, kapához és ásóhoz fogni nem akar, a
               hanyag munkásnak bére örök kárhozat.</p>
            <p>- Rajta! rajta! törjétek fel a kapukat! - zúgott a nép - le vele, aki ellentáll!
               Gáspárt kövessük! - Szaleresi látá, hogy itt, hol a hitdüh annyi aljas szenvedéllyel
               vegyül, a közérzületnek egyenesen ellenszegülni nem tanácsos, s azért, mihelyt a
               csend ismét kissé helyreállt, nem tagadva többé a bosszú jogszerűségét, melyet a
               parasztok uraikon állani készültek, csak arra tevé őket figyelmessé, miket az, kinek
               háza ostromához készülnek, semmiképp nem tette magát e bosszúra érdemessé. - Álljatok
               bosszút, ha lelkiismeretetek engedi - szólt lelkesedve -, de álljatok bosszút azokon,
               kiknek üldözéseit szenvedtétek; Telegdi a népet soha nem zsarolá, senki sincs, ki
               ellene panaszt emelhetne; s miért fordítjátok fegyvereiteket éppen az ellen, kiben
               eddig egyetlen pártfogótokat találtátok?</p>
            <p>- Ellenzette a keresztes hadat! ő sem jobb a többinél! Dózsa és Lőrinc úgy akarja!
               gyűlöljük! - ily szózatok szakíták félbe a szólót.</p>
            <p>- És ha Telegdit gyűlölitek - kiálta Szaleresi, minden erejét megfeszítve, hogy a
               mindég növekvő zaj között meghallassék -, nem tudjátok-e, hogy Telegdi távol van;
               igen, jó emberek! rászedettétek magatokat; Telegdi nincs honn, az ország alsó
               részeiben utazik; mit kerestek itt, hol csak ártatlan leánya s néhány asszonyi
               rokonai laknak? Ezeken, mások vétkeiért, csak nem fogtok bosszút állani?</p>
            <p>- Fogunk - szólt mély hangon Gáspár; s Szaleresi borzadott az elhatározottságon,
               mellyel e szó mondatott -, Telegdi nem paraszt, kinek életénél egyebe nincs, s kin
               csak úgy állhatunk bosszút, ha ez egyet elvesszük. Nem szereti-e birtokát? nem
               szereti-e leányát és rokonait? nem fogja-e érzeni a csapást, mely őt ezektől
               megfosztja? “Ki fogom irtani ivadékát negyedíziglen”, szólt az úr, és szava
               teljesülni fog.</p>
            <p>- Iszonyú ember, mit tett neked Telegdi? - kiálta Szaleresi, míg a tömeg felkiáltva
               kijelenté helybenhagyását.</p>
            <p>- Mit tett nekem Telegdi? - kérdé az előbbi keserűen, s szavai, melyek eddig komolyak
               valának, minél tovább szólt, annál szenvedélyesebbekké váltak; gyűlölség, bosszúvágy,
               hitdüh hangoztak beszédében, és a tömeget beszéde alatt mindég vadabb lelkesedés
               ragadta meg. - Mit vétett nekem Telegdi? Három fiam volt s egy leányom. A leány
               urának rimája lett, s ismerni sem akarja többé szüleit; a fiúk közül kettő, urának
               csatlósai között küzdve vérzett el a csatamezőn; az utolsót, a legszebbiket, ki e
               szívnek több volt, mint élete, az úr, mivel vadászaton rosszul hajtott, haragjában
               agyonlőtte.</p>
            <p>A tömeg között halk morgás hallatszott, mint a közelgő dagálynak első mozdulatai.</p>
            <p>- Érzem, hogy szívem nem fogja megbírni, hogy a nyilat, melyet fiam vérző kebléből
               kivontam, mielőtt őt eltemettük, gyilkosa szívébe fogom döfni, ha tovább vele egy
               helyen maradok; s mivel nem akartam vétkezni Isten szent parancsa ellen, mely ölni
               tilt, elhagyám születésem helyét. Éjszaka szöktünk, mint a gonosztevők, mi ártatlanok
               a gonosztevő előtt, otthagyva házunkat, irtásainkat, otthagyva utolsó gyermekünk
               sírját, melyet a tavasz még fűvel sem takarhatott el, s mely, midőn a temető mellett
               elmenénk, oly sötéten nézett ránk, begyepesedett társai között, mintha a többi sírok
               ehhez képest nem is érdemlenék, hogy fölöttük keseregjünk. De az úrnak parasztokra
               van szüksége, ki szántsa földeit, ki vágja az erdőt, az ártatlan vadakat ki hajtsa
               gyilkoló fegyvere elé. Erőszakkal visszahoztak, kötözve és verve, nőm a
               kegyetlenkedés következtében meghalt, s oda fektetem fiam mellé, s elhagyva állok a
                  világon.
            </p>
            <p>- És mindezt rajtad Telegdi követte el? - kérdé Szaleresi eliszonyodva.</p>
            <p>- Telegdi nem - válaszolt az előbbi -; nem az ő jószágán születtem, s így nem ő vala
               hóhérom. De nem úr-e ő is, olyan, mint a többiek? különben miért nem kelt volna fel a
               nép védelmére, midőn elnyomását látta?! Az úr őt s övéit adta kezeim közé, s én rajta
               fogom állani bosszúmat. Vagy, midőn két fiam fegyverfogásra kényszeríttetett, az, ki
               őket a csatában megölé, kérdezte-e, ki oka a küzdelemnek? Midőn uram a harmadikat
               meggyilkolta, visszatartóztatta-e karját a gondolat, hogy én, a szerencsétlen fiúnak
               apja, őt soha meg nem sértém? ősz hajam, becsületesen töltött életem megmentett-e
               attól, hogy marhaként egy helyről a másikra ne hajtassam? Paraszt volt, ellenség, ki
               kérdi, midőn fegyverét ellene emeli, mi neve s mily szülőktől származott? parasztok,
               ez elég, hogy kínoztassanak. S legyen úgy; Isten és az ember gyermekei között
               szeretet nem lehet; legyen gyűlölség hát, gyűlölség, míg az örökre ellenséges fajok
               egyike kiirtatott. Telegdi - úr, és e kéz most fegyvert szorít. Rajta, rajta,
               keresztesek! - kiáltott most a dühösségig felindult tömeghez fordulva - hogy kő ne
               maradjon kő fölött; hogy e viperafaj kiirtassék harmad- s negyedíziglen.</p>
            <p>- Rajta! rajta! le az urakkal! vért vérért! nekünk bosszú kell! - ordított az egész
               tömeg, midőn vad rendetlenségben a kapu felé tódult.</p>
            <p>Az általánossá vált szenvedély megragadta egy részét azoknak is, kik Szaleresi
               védelmére körülötte összegyűltek; s most Gáspárt s az utána tódulókat nemcsak vissza
               nem tartóztaták, sőt segíték, midőn a kapura másztak. András és még néhány legény,
               látva a veszélyt, Ambrus gazdát akarata ellen a földről felkapva, karjai között
               félrevivé.</p>
            <p>Iszonyú lárma támadt a kapu körül. Mint a tenger, a vész erős karjaitól felzavarva,
               ingadozni kezd, előbb lassan, de mindég magasuló habokban emelkedik, míg végre a
               fergetegtől hajtva, az óriási elem felcsap sziklapartjain, mintha a természettől
               helyezett határokon túl akarna hágni, s dühében, mellyel tajtékzó hullámai ég felé
               emelkednek, vizet vegyítve a szárazfölddel, vissza akarnatérni a nagy káoszba, honnan
               az úr szavára egykor különválasztatott. Így zúgott, így ordított a nép. Megragadva
               szenvedélyek fergetege által, az egész tömeg vad rendetlenségben nyomult a kapu felé,
               melyen Gáspár s a csoport legmerészebbjei mindég magasabbra emelkedtek.</p>
            <p>Szaleresi, kit András és társai a küzdelem helyétől félrevittek, hasztalan iparkodott
               jelek s szavak által a felbőszült tömeget visszatartani. Körülötte csoportozó hívei
               éljen-rivalgásokkal eltakarták feddő szavait, s a szerencsétlennek magasabb helyről
               kelle látni az iszonyúságokat, melyek nevében, s mint híreszteltetni fog, vezérlete
               alatt követtettek el, ámbár, ha vérét ontaná, azoknak megakadályoztatása hatalmában
               nem állana.</p>
            <p>A védelmezőknek helyzete ezalatt több mint kétségessé vált. Bármi erősnek mutatkozott
               is a vaskapu, mely a megtámadókat eddig visszatartóztatá, s bár a jó szerémi bor
               mindég több, sőt majdnem szerfölötti lelkesedést terjeszte a cselédek között: a
               csatlós több hadat látott, mintsem ne tudná, hogy ily nagy s küzdés között
               nekidühösödött tömegnek elvégre semmi sem képes ellenállani; de férfiasan meg akará
               állani helyét, s mint bajnokhoz illik, küzdve bevárni végzetét.</p>
            <p>- Ide, akinek lelke van! - kiálta, fölemelve alabárdját - csak másszatok fel, majd mi
               lesegítünk amúgy parasztosan, mint vasvillával a zsúpot.</p>
            <p>Bátorítva vezetőjök példája által, a többi cselédek fenyegetően emelték fegyvereiket,
               kétségbeesett védelemre készülve, mint kik életökért küzdenek.</p>
            <p>A vad zajra, mely a kapu megett támadt, a hozzájok felnyúló fegyverek látására, a
               megtámadók elsői egy percig megálltak, s Gáspár megszólítá a védelmezőket.</p>
            <p>- Csendet egy percig - mondá erős hangon, melynek hallására a zaj azonnal elnémult. -
               Cselédek vagytok, nemde?</p>
            <p>- Igen, Telegdi István őnagysága cselédei vagyunk. Mit akartok tőlünk? - volt a
               csatlós válasza.</p>
            <p>- Nyissátok fel a kaput, s menjetek békében, hová tetszik - mondá ismét az előbbi. -
               Mi a nemesség ellen emeltük fegyvereinket, cselédekkel nincs dolgunk. Szolgák vagytok
               ti, mint mi magunk, miért küzdjünk egymás ellen? Nyissátok fel a kaput, s nincs mit
               félnetek a szent keresztes had vitézeitől.</p>
            <p>- Nyissuk fel a kaput - suttogának többen a csatlós körül; s ő maga sokkal jobban
               átlátá a védelem reménytelenségét, hogysem a menekülés e módját ne fogadná el örömmel
               -, hisz Frusina kisasszony megmenekedett - így vigasztalá magát, s bizony holmi
               almáriomért, bármennyi drágaság volna benne, én se üttetem magamat agyon. - De -
               mondá fennszóval - ki kezeskedik érette, hogy ha a kaput felnyitjuk, bántásunk nem
               lesz?</p>
            <p>- Esküszünk az egy élő Istenre s Istennek minden szenteire! - válaszolt amaz,esküre
               fölemelvén kezét - ha a kaput önként felnyitjátok, senkinek a cselédek közül nem lesz
               bántása.</p>
            <p>- Esküszünk! esküszünk! - ismétlé a tömeg, kezeit ég felé emelve - nyissátok fel a
               kaput, és menjetek békével. - S egy pillanatig ünnepélyes csend uralkodott.</p>
            <p>- Fogadjátok el az ajánlatot - sürgeté András és maga Szaleresi is, ki így legalább a
               vérontást remélé elkerülhetőnek.</p>
            <p>- Már biz én azt hiszem - válaszolt a csatlós, miután körültekintvén, követőinek
               készségét, az ajánlat elfogadására észrevevé -, a lehetetlent Telegdi István
               őnagysága sem kívánhatja tőlünk: ha maga itt volna, hatszor megölhetnétek inkább,
               hogysem szemeim előtt valaki kulcshoz nyúljon, de így...</p>
            <p>A szólót itt lőfegyver durranása szakítá félbe, melyre a kapun belől s kívül állók
               egyaránt megrezzentek. Gáspár, ki hogy a kapu fölött kiálló láncsákat kikerülje, a
               kapuszárfán fogott helyet, s itt várá ajánlata sikerét, a lövésre feljajdult, s a
               következő percben véresen zuhant le néhány társainak karjai közé, kik közelében
               maradtak, míg a megtámadók nagyobb része a még e korban, főképp parasztok előtt
               szokatlan fegyver durranására futásnak indult.</p>
            <p>E váratlan zavarnak oka a kapus vala, kinek az öreg csatlós a házban talált második
               puskát átadá, s ki a szokatlanul jó és erős bortól megrészegedve, midőn a kertkapunál
               támadt zajra a ház hátulsó részéről, hol néhány cseléddel helyet fogott, idesietett,
               fegyverét a kapura mászott megtámadók ellen kisüté, anélkül hogy a beállott békésebb
               irányt sejdítené.</p>
            <p>- Elárultak - kiálta Gáspár végső erővel -, bosszút, barátaim, véres bosszút! egy se
               maradjon meg az álnok fajból. - E szavakat erejének végső megfeszítésével mondotta,
               kiáltását nehéz vonaglás követte; kevés pillanat - s Gáspár meredten feküdt társainak
               karjai között.</p>
            <p>A rémülés, melyet a kapus szerencsétlen lövése okozott azok között, kik ellen
               irányozva volt, nem volt nagyobb annál, mely a kapu körül összegyűlt cselédeket
               megragadta; s midőn a csatlós az első meglepetés után visszafordult, s követőit
               kétségbeesett védelemre akará inteni, melynél számukra más menekülési lehetőség
               nincs: bámulva látá, hogy magára hagyatott. A csatlós, átkozva sorsát, miután a kaput
               egymaga meg nem védelmezheté, a többiek után aházhoz vonult vissza.</p>
            <p>Nem tartott soká a rémülés, melyet a lövés a megtámadók között első pillanatban
               okozott, s mely rövid időre minden ajkat elnémíta; s miután Gáspár végszavai
               elhangzottak, s azok, kiknek karjai között kimúlt, véres testét fölemelve, a népnek
               mutaták, iszonyú düh ragadta meg az egész tömeget.</p>
            <p>- Vér folyt, vér, vér, vér! - kiáltott száz hang - bosszút! - S az egész sokaság,
               ugyanazon szenvedélytől megragadva, vadul rohant a védelmezőktől elhagyott kapu felé,
               s mi előbb majdnem legyőzhetetlen nehézségnek látszott, az ez általános fölgerjedés
               között egy pillanatban vitetett véghez. Egyik segíté a másikat; ki erejét lankadni
               érzé, azt száz biztató szózat új küzdelemre hívá fel; hol egy fáradtan visszavonult,
               új, erősebb követő fogá el helyét. - A magas kapun áthágtak; nehéz kalapács- és
               bárdütések leverék lakatját, s a nyikorogva megnyíló szárnyakon diadalt harsogva
               tódult be a vad csoport.</p>
            <p>A természet minden elemeit könnyebb feltartani dühökben, mint az embert, ha
               szenvedélyeitől elragadva, bizonyos irányban megindult; s Szaleresi, ki Andrással s
               még néhány híven körülötte maradt követővel e csoportot a házhoz követé, hamar átlátá
               fáradozásainak hasztalanságát. A bosszú után lihegő s annyi hasztalan erőlködés által
               az őrültségig felizgatott tömeget feltartani nem állott senkinek hatalmában; s ha
               Szaleresit követői erővel aküzdők köréből félre nem ragadják, s a terem egyik
               szegletében körülötte kört nem képeznek, ő vérével lakolt volna az erőlködés miatt,
               mellyel a ház lakóit a nép dühétől megvédeni iparkodott.</p>
            <p>A csatlós és a férficselédek nagyobb része már az első teremben megölettek. Drágán
               adták el éltöket, de a szám hasztalanná tett minden ellenállást. A védők vérökben
               feküdtek a terem márványtalaján, s a támadók ajtót ajtó után feltörve, szobáról
               szobára folytaták a szörnyű munkát.</p>
            <p>Telegdi leányát keresék. Kikutattak minden szegletet, hol rejteket gyaníthatának; s
               minden lépés, mellyel magukat e reményben csalatva láták, dühösségöket csak nevelé.
               Asszonyok, egypár agg, ki Telegdi házában a kegyelem kenyerét evé; a cselédek
               gyermekei, kik szüleikkel a szobákban menedéket kerestek; minden élő teremtés a
               felbőszült tömeg bosszújának áldoztatott fel. - Vért, vért! bosszút Gáspárért! - így
               ordítának; s miután senki sem volt, ki ellen gyilkos fegyvereiket fordíthatnák, a
               vérrel fertőztetett szobákban körültekintve, a gazdag bútorzat más, még aljasb
               szenvedélyeket ébresztve szíveikben. - Raboljuk ki a házat; minek annyi drágaság ott,
               hol csak halottakat hagyánk? - kiálta több szózat egyszerre; s a tömeg már készült
               elfogadni e tanácsot, midőn néhányan a vezetők közül annak megakadályozására
               szólaltak fel.</p>
            <p>- A szent keresztes hadaknak bajnokai rablókká váljanak-e? - kiálta vad lelkesedéssel
               egy a parasztok között, ki Gáspár halála óta a bosszút állók között legtöbb
               kegyetlenséget mutatott, s éppen ennélfogva mintegy vezéri tekintéllyel bírt - azt
               mondják-e felőlünk, hogy ocsmány birtokért nyúltunk fegyverhez? Nem! mint Istennek
               bosszuló angyala, mi ki fogjuk irtani elsőszülöttjeiket, de nem nyúlunk
               igazságtalanul felhalmozott kincseikhez. Nekünk vér kell, nem arany!</p>
            <p>E szavak első pillanatra hatással voltak azokra, kik a szólót körülállák; de e hatás
               sem azokra, kikben a többi szobákban hasonló gondolatok támadtak, sem hosszabb időre
               nem terjedhetett ki; s e vezér, mint előbb Szaleresi, hamar meggyőződött, hogy a
               tömeget, melyet szenvedélyei megragadtak, egyes ember nem kormányozhatja többé.</p>
            <p>- Itt van Telegdi szobája; a legnagyobb drágaságok itt lesznek; törjétek fel a
               szekrényeket! - kiálta egyszerre több hang, a mellékszobákból ide tóduló tömeg
               között.</p>
            <p>- Vissza innen, aki életét szereti! - kiálta bárdját fölemelve az előbbi - a
               keresztesek szent hada véres bosszút áll, de nem rabol. - A tömeg a fenyegetésre
               fölemelt karja előtt visszavonult, s egy pillanatra ismét csend lőn. - Mit nektek ez
               arany, a kincsek s drágaságok! Nem emeltük-e fel fegyvereinket azért, hogy Istennek
               országát állapítsuk meg e földön? s ti, mint Izrael népe a pusztában, újra
               aranybálványokat kerestek, hogy előttük leborulva imádjátok azokat.</p>
            <p>- Igazság! jól szól! - mondá néhány a körülötte állók közül; a többiek hallgattak
               vagy rosszallva csóválták fejeiket.</p>
            <p>- Egységet akartok? - folytatá az előbbi - testvéri egyetértést? ássatok a föld
               mélyébe mindent, mit apáink kincsnek tartottak; míg gazdagabbak s szegényebbek
               lesznek közöttetek, míg az, ki arannyal hímzett ruhában jár, felebarátaink irigységén
               gyönyörködik; egyetértés nem lesz köztetek. A különbség, mely az úr és szolga között
               létezik, fenn fog állani mindaddig, míg a csillogó arany a termékeny földnél többre
               becsültetik.</p>
            <p>- Jól beszél! - mondá ismét néhány hang.</p>
            <p>- Magának akarja tartani e kincseket - kiálta egy erős hang hátulról -, s azok, kik
               szavait helybenhagyják, cinkosai!</p>
            <p>- Magának akarja tartani e kincseket! - ordítá a tömeg - le vele! le cinkosaival!</p>
            <p>A szónok, kinek egész hatása ez egy gyanúsítás által semmivé tétetett, dühösen
               fölemelé bárdját, s a tömeg közé nyomult, hogy ellenén bosszút álljon; de a
               szorongatás szándékának kivitelét lehetetlenné tevé, s csak annak köszönheté, hogy
               néhány pártolójával együtt a bőszültek bosszúja elől menekülhetett, mivel a rablás
               minden figyelmet elfoglalt.</p>
            <p>Nehéz volna leírni az állapotot, melybe Telegdinek egykor oly csendes lakása egy
               rövid óranegyed alatt jutott. A márványtalajokon holttestek, a drága keleti szőnyegek
               vidor színei fölött nagy vérfoltok, feltört szekrények, leroncsolt kárpitok, átdöfött
               képek, megcsonkított márványszobrok, s mind e romok között az őrjöngő sokaság, mely
               itt egyes rongyokért, ott egy ezüstbillikom vagy a szekrényekben talált pár darab
               arany körül vitatkozik, lármáz, verekedni kezd. A bor, mely a feltört pincéből
               felhozva, e dühöngők között nagy edényekben szétosztatott, az emberi érzelmek
               hátralevő szikráit végképp elfojtá; s míg egy rész a préda fölött szörnyű szitkok
               között küzdésre készül, addig a másik, néhány asszonnyal, kik a megtámadókat a
               táborból követték, s velök diadalmok ünnepét ülik, részeg énekeket hangoztat, s tánc-
               és víg kurjongatásokkal holttestek fölött tivornyát kezd.</p>
            <p>De forduljunk el e képtől. Ha valamely nép, mely elnyomói által századokon át állati
               aljasságban tartatott, midőn láncait széttöri, mert nem neveltetett szabadságra, csak
               féktelenségben keresi hosszú szenvedéseinek pótlékát; ha emlékei erősebbek
               reményeinél, s ha az első szükség, melynek kielégítését keresi, múlt sértések véres
               megbosszulása: ott az igazságos történetíró, a bajnak okait látva mentségeket talál;
               de hol az emberi természetnek állati része nemesebb érzelmein diadalmaskodott, hol
               az, mi nemünk méltóságát teszi, vad indulatok zajában egészen elnémult: a művésznek
               nincs mit keresnie. - Olvasóink képzelőtehetségére bízzuk a részletek leírását.</p>
            <p>A legnagyobb zaj között egyszerre rendkívüli világosság terjedett el a ház körül.</p>
            <p>- Mi ez? - kiálta rögtön sok hang.</p>
            <p>- A ház ég! - ordított be az ablakon valaki - fusson, aki tud.</p>
            <p>E szóra, melynek igazságát az elterjedő füstszag bizonyítá, az egész tömeget
               leírhatatlan rémülés ragadtameg. A vitatkozók elejték a tárgyakat, melyekért küzdeni
               készültek; a részegek kijózanodtak, s minden vad rendetlenségben nyomult az ajtók s
               ablakok felé, honnan sötét füstfelhők nyomultak be a szobába.</p>
            <p>- Helyet! az ellenség ránk tört! Megégünk! segítsetek! - Ily szavak, melyek közé a
               szorongatottak jajkiáltásai vegyültek, hangoztak minden oldalról, míg a tömeg, minden
               ajtón s ablakon kitörve, végre ismét a kertben együtt találta magát, s bámulva nézte
               a magas lángokat, melyek vörös füstgombolyagok között ég felé emelkedtek.</p>
            <p>- Menjünk! - szólt most ugyanazon férfiú, ki a kereszteseket előbb a ház kirablásától
               vissza akará tartóztatni, s ki, mivel szándékát másképp nem viheté ki, azt társaival
               a közzavar között maga gyújtá fel - itt nincs dolgunk többé. Nem messze innen a
               Drágfiak kerti laka áll; közel hozzá a Bebekeké, Ujlaki háza s a nádor mulatóhelye;
               tűzzük ki a veres lobogót tetejök fölött; a népnek Telegdi Istvánon kívül több
               ellensége van; az éj a napnál világosabbá válik, ha szenvedéseinket mindenütt úgy
               bosszuljuk meg, mint itt. Jerünk Isten nevében!
            </p>
            <p>A sokaság harsányan kijelenté helybenhagyását, s vezére után indult. A ház körül
               minden ismét csendes lőn, csak a tűznek pattogása s a lángokkal játszó szél szakítá
               félbe a hallgatást, mely ennyi zaj után a környéket eltölté.</p>
            <p>Három ember maradt csak a kertben. Szaleresi, kit András a teremből erővel
               kivezetett, s ki kétségbeesetten egy fához támaszkodva, nézé a terjedő lángokat;
               András maga és Klári, ki, miután teremből terembe sietve, Frusinát sehol sem találta,
               s meneküléséről meggyőződött, a kertbe vonult, s borzadással gondolá át a szörnyű
               dolgokat, melyeket ő maga idézett elő.</p>
            <p>Sokáig álltak így hallgatva; végre Szaleresi, mintegy álomból ébredve,
               körültekintett, s midőn meglátá leányát, elborzadott.</p>
            <p>- Klári! - szólt remegő hangon - e nap a föld legszerencsétlenebb emberévé tett.
               Polgári állásom, becsületem, lelkem nyugalma, minden elveszett; mondd, te vagy-e oka
               mindennek? Isten úgy segítsen végső órádban, mint apádnak igazat mondasz.</p>
            <p>Klári hallgatott. András könnytelt szemekkel magát akará a szerencsétlenség
               szerzőjének vallani.</p>
            <p>- Szólj, igazán,leányom! - mondá ismét az előbbi, s szava elárulá belső megindulását
               - nemde, miket előbb mondál, nem igazak? Ennyi borzasztó dolognak látása elkábítá
               eszedet: te e szörnyetegnek tettében nem valál részes, ugye?</p>
            <p>Nagy fölgerjedés pillanataiban az igazság erővel utat tör ajkainkon; s Klári nemesebb
               természetű lény vala, mintsem hogy önbűnét másra hárítsa, habár az, mint András,
               önmaga ajánlkoznék áldozatul. - Én valék, apám! - szólt elhatározott hangon a hölgy -
               ki Andrást annak, mit tett, elkövetésére bírta. - Enmagamtól borzadok, de saját
               cselekvéseimnek más ne szenvedje büntetését. Szerelmem...</p>
            <p>- S légy hát elátkozott! - szakítá félbe, magánkívül indulatában, Szaleresi leányát -
               s legyen azon szerelem, melyért mindent feláldoztál, kínja életednek. Bujdossál Isten
               s emberek elől e világon, s ne legyen helyed, hol fáradtan lehajtanád fejedet, melyen
               apád átka nyugszik... - Soha, míg élek, házam küszöbén ne lépjenek át lábaid; az
               utolsó koldus kedvesebb vendége lakomnak, mint te, ki azt születésed által örökre
               meggyaláztad.</p>
            <p>Szaleresi elrohant.</p>
            <p>- Elátkozott! - kiáltá Klári, s aléltan András karjai közé rogyott.</p>
            <p>A ház födele leégett, a gerendák iszonyú robajjal a szobába zuhantak, s az ablakokon
               át terjeszték fényöket; de Klári nem hallott semmit. Magánkívül feküdt az egyetlen
               ember karjai között, ki hozzá e világon még hív maradt.</p>
            
         </div>
         <div type="chapter">
            <head>14</head>
            <p>Rögös az út, melyen az emberi nem s egyes nemzetek kifejlődésük felé haladnak. A
               mező, mielőtt új maggal vettetett be, éles ekével felszántva, egy ideig kopáron áll:
               ezt látjuk nemzeteknél is; e mezőkön, melyek fölött Isten fenséges eszméit elhinti,
               az, mit a lefolyt kor hozott, kiirtatik, hogy helyette új, üdvösb termés nőhessen; s
               a gondolkozó, ha századok távolából ily időszakokra visszatekint, sajnálkozás nélkül
               látja a pillanatnyi romokat és kopárságot, mert alattok az új termés csíráit látja.
               Az erdő szebben nő, ha a vész erős kara egyes haldokló törzsökeit kidönté, a mély
               gyökereket felrázta, az ágakon függő magot messze helyekre vitte el, hogy ott fákká
               nőjenek: úgy a népek sem fejlődhetnek örökké derült napok között. De jaj az egyes
               fának, jaj az egyes embernek, kit ily vész megragad; a fa, ha gyökerében sértetett,
               az ember, ha feldúlatott a kis kör, melyben boldogságát találta, nem üdülnek fel
               többé. - Ez vala Szaleresi helyzete. - E férfi eddig boldognak érzé magát s méltán;
               ki oly körben töltheti éltét, mely sem nem annyira szűk, hogy általa tehetségeit
               korlátozva érzené, sem nem annyira tágas, hogy betöltésére erőt ne érezne magában;
               kinek a sors eleget adott, hogy vele polgári állásához képest még képzelt szükségeit
               is pótolhassa, s nem annyit, hogy több után vágyódnia ne lehetne, s kinek ez
               irigyletre méltó helyzethez az ég oly lelket adott, melynek vágyai nem fellengzők,
               oly szívet, melynek érzelmei szenvedélyesekké nem válnak - szóval, középszerűséget
               jellemében s lelkületében, minő helyzetéhez illik: azt méltán mondhatjuk boldognak.
               Szaleresi e ritka szerencsés egyéniségek közé tartozott. - Ha van boldogság a
               világon, ezt a középosztályok körében kereshetjük. Itt a társadalmi élet folyamának
               közepette vannak egyes habok, melyek, anélkül hogy csak egyszer is a part szikláihoz
               ütődnének, lejtenek el útjokon; s ez vala valószínűleg Ambrus gazda jövője, ha
               szerencsétlen körülmények által természetes állásából ki nem sodortatik.</p>
            <p>Hogy Szaleresit nem vallásos buzgóság, sem vezéri hivatásának érzete nem vezette a
               keresztesek táborába: azok után, miket jelleméről tudunk, mindenki könnyen
               beláthatja.</p>
            <p>Midőn Bakács, Zsigmond templomában a szentelt zászlót nagy ünnepélyességgel Dózsának
               átadá, s a fővezér s más előkelőbb keresztesek ruháira saját szabója által vörös
               kereszteket varratott: más budai s pesti polgárokkal együtt Szaleresi is jelen volt
               ez ünnepélynél. Őeminenciája rendkívüli nyájassággal kérdé több körülálló pesti
               polgártól: nem fognak-e ők részt venni e szent vállalatban? A kérdezettek nagyobb
               része, mélyen meghajtva magát, késznek nyilatkozott, s azonnal köntöseire varratá a
               kereszteket, miket a bíbornok maga osztott ki. - És kegyelmed vallásos buzgóságban
               hátrább maradna polgártársainál? - kérdé ismét őeminenciája Szaleresitől; s a
               kereskedő meghajtá magát, mint a többiek, és a keresztet szinte ruhájára varratá,
               annyival készebben, mivel meg vala győződve, hogy ha mindjárt a hatalmas bíbornok
               kívánatát teljesíté, bizonyos pénzmennyiség lefizetése által magát a valóságos hadi
               szolgálattól fölmentheti. De mit a többiek nehézség nélkül véghezvittek, azt
               Szaleresi nem teheté. A pesti csapatok által, ismeretes lágysága miatt, vezérnek ő
               választatott; s Bakács, ki a keresztesek között mutatkozó mozgalmakat észrevevén, nem
               csekély fontosságot látott abban, hogy e seregek egyik része oly nyugodt férfiú
               vezérlete alatt álljon, minőnek Szaleresit ismeré, őt mind maga, mind a király által
               a vezérség elfogadására addig kéreté, míg Ambrus, különben is nagymértékben
               megtisztelve érezvén magát, nem bírt ily magas kívánatoknak ellentmondani.</p>
            <p>Nem képzelhető boldogtalanabb ember, mint ő vala azon pár hét alatt, melyeket a
               táborban töltött. Megszokva az otthonos élet kényelmeit első ifjúsága óta, még azon
               anyagi szenvedések iránt sem lehete közönyös, melyeknek most ki volt téve. Napjait
               hadi gyakorlatokban, az éjeket többnyire vászonsátorában töltve, Ambrus gazda,ha
               szokatlan hajlékában éjjel nem aludhatott, sóhajtozva számítá fel a veszteségeket,
               miket már eddig tett, s valószínűleg még tenni fog; de hiúsága, mely őt a bajba
               keveré, egyszersmind vigasztalást adhatott volna neki, ha a seregek lelkülete s
               mindenekfelett vezértársainak jelleme s naponként világosabban bevallott céljai
               lelkét aggodalommal nem töltik el. Az országban még alig gyanították a keresztesek
               szándékait, midőn már Szaleresi előrelátá az irányt, melyet az ügy Dózsa s főképp
               Lőrinc vezérlete alatt venni fog, s érezni kezdé, hogy minden erejének megfeszítése
               mellett sem leend képes annak megváltoztatására. Küszködött, s Dózsa Gergely által
               segítve, mint láttuk, elkövetett mindent, hogy társait józanabb határozatokra bírja;
               de az ildomosság tanácsai sohasem győznek ott, hol indulatok szólnak. A szenvedélyek
               által megtámadott rend csak úgy állhat fenn, ha szenvedély által védetik. S a jámbor
               Ambrus szelídebb férfi volt, hogysem ezt tehetné. Küzdött, de hasztalan; nem
               engedett, de elragadtatott; s pontról pontra védelmezve nézeteit, mindég közelebb
               látá magát azon mélységhez, mely felé mások akarattal rohantak, s melybe, ha ellenáll
               is, belerántatik.</p>
            <p>Szaleresit a táborban eddig részint természetes gyengesége tartá vissza, részint azon
               gondolat, mely a hiú férfiúnak jólesett: hogy csak ő az, ki vezértársait veszélyes
               tervök véghezvitelétől visszatartóztathatja. A saját házában tartott utolsó
               tanácskozás után e csalódás eltűnt, s ő el volt határozva. - Lépése nem vala veszély
               nélküli. Ha elpártolását a táborban megtudják, személye és birtoka e vad csoportok
               bosszújának tétetik ki; de személyes tekintetek őt elhatározásában nem tántoríthaták
               meg, s bízva saját s néhány barátai befolyásában, nem kétlé, hogy az esetre, ha Dózsa
               táborát seregestől elhagyja, a hazát a közelgő veszélytől még megóvhatja.<hi
                  xml:id="_ednref84">[lxxxiv]</hi>
            </p>
            <p>A történtek meghiúsíták e reményeket. Telegdi házának égő romjai között a
               szerencsétlen férfiú örökre temetve látá nyugalmát, becsületét, jövőjét. Lelkét
               leírhatlan fájdalom tölté el. E tett, mely nevében követtetett el, minden
               visszalépést lehetetlenné tesz. Közte s a nemesség, közte s a törvényes rend között e
               feldúlt lak sötét falai állanak; minden kiengesztelődés lehetetlen; s ha volt valami,
               mi helyzetének keserűségét nevelheté: nem volt-e ez azon gondolat, hogy ennyire
               boldogtalanná leánya által tétetett?</p>
            <p>Elátkozá egyetlen gyermekét, s futott, mint kit rossz lelkiismerete űz, nem tudva,
               merre irányozza lépteit, csak szaladva, mintha sietése által önnön gondolatait
               kerülhetné el. - Végre a testi fáradtság lelkét valamivel nyugodtabbá tevé; átgondolá
               helyzetét; világos volt előtte, hogy a keresztesek táborát, előbbi tervéhez képest,
               el nem hagyhatja. Habár Telegdi háza megtámadására nézve tökéletesen ártatlannak érzé
               magát, mégis, miután e tett nagyrészben az ő seregei által s András vezérlete alatt
               követtetett el, senki sem fogja őt bűntelennek hinni; a lázadók körén kívül mindenütt
               a legszigorúbb büntetés vár rá. Kénytelen volt a keresztesekhez visszatérni. Sajkát
               keresett, s a pesti partra viteté magát.</p>
            <p>Útközben Klárija jutott eszébe. A hölgy világos szavakkal mondá, hogy a szerencsétlen
               történetnek ő vala indítója. - Szerelmével mentegeté magát, mely őt e kétségbeesett
               lépésre bírá. Mily szerelem lehet ez? mily összeköttetésben lehet Klári szerelme a
               Telegdiekkel? - Mindez nagy rejtélyként állott Szaleresi előtt, melynek megfejtésére,
               mielőtt a táborba megy, saját házábaakart betérni, hogy ott Erzsébet által, ha lehet,
               a dolgok összefüggése iránt tisztába jöjjön.</p>
            <p>Késő éj vala; az utcákon minden hallgatott, s az ablakok sötéten álltak, midőn
               házának küszöbéhez érve, csendesen, hogy szomszédait föl ne ijessze, magával hordott
               kulcsával a kaput felnyitotta. A házban, úgy látszott, senki sem vevé észre
               érkezését; midőn a folyosón végigment, csak saját lépteit hallá, melyek a fapadozaton
               erősen hangzanak; minden egyéb hallgatott; s e szokatlan csend lelkét új aggodalommal
               tölté el. Bármi későn jött is néha haza, nem történt még, hogy legényei vagy cselédei
               között valakit ébren ne találna, s a szorgalmas Erzsébet a kapu első zörrenésére ott
               termett mécsével, hogy gazdájátfogadja; ma az egész ház mintegy kihalva áll. -
               Meggyújtva mécsét, végigmegy cselédszobáin - mind üresen állanak. Végre a felső
               emeletbe siet, hol Klári szobája mellett öreg gazdasszonya, Erzsébet lakik; de a
               szobának ajtaja zárva, s kocogásaira senki sem felel. - Szaleresi szomorú
               gondolatokba merülten éppen szobájába akart visszatérni, midőn Klári ajtaja mellett
               elmenve, különös hangok vonták magokra figyelmét. Megállt és hallgatott. - Hosszan
               elvont fohászokat erős hörgés válta fel; s Szaleresi, ki e század szelleméhez képest
               bizonyos előítéletektől nem vala ment, első pillanatra erősebben érzé dobogni szívét,
               míg az ajtóhoz közeledve meg nem győződött, hogy e kísértetes hangok egy férfi erős
               hortyogásától származnak.</p>
            <p>Előbbi félelmét most harag váltá fel. Csak legényeinek egyike lehet, így gondolá, ki
               András távollétét használva, lerészegedett, s nem találva ágyát, most itt alussza ki
               részegségét. Fel akará nyitni az ajtót, de zárva találá, s hosszú zörgésre vala
               szükség, míg a megátalkodott hortyogó zajos álmában megzavartatott, s éberségének
               némi jeleit adá.</p>
            <p>- Jövök, jövök, úrfi! - szólt a szobában egy egészen ismeretlen hang - mindjárt
               készen leszek a nyergeléssel.</p>
            <p>- Ki vagy? - kiálta Szaleresi meghökkenve az idegen hangján.</p>
            <p>- Hisz jövök már - ásítozék a másik -, még alig szürkül, s lámpásom sincs; csak egy
               kis türelemmel legyen az úrfi.</p>
            <p>- Átkozott gazember! - kiálta Szaleresi, haragjában az ajtót rázva - nyisd fel az
               ajtót, majd szólok én veled úrfiakról.</p>
            <p>Farkas, ki - mint az olvasó tudja - Klári által még reggel e szobába záratott,miután
               sem nyugodt várakozás, sem mérsékelt kocogás által szabadságát vissza nem nyerheté, a
               botrány elkerülése végett pedig a szoba ajtaját feltörni nem akará, estvefelé
               éhgyomorral az ágyra veté magát, s az álom karjai között feledé kellemetlen
               helyzetét. Csak Szaleresi utolsó indulatos szavaira nyerte vissza eszméletét:
               leszökött ágyáról, s ugyanazon kérdést ismétlé, mely hozzá a künnálló által
               intéztetett.</p>
            <p>- Ne tréfálj velem - lármáza Szaleresi -, ízzé-porrá törlek, ha nem eresztesz be
               azonnal.</p>
            <p>- Ne bolondozzék kelmed - válaszolt Farkas megvető hangon e fenyegetésre -, menjen
               kulcsért, ha van, s ha majd az ajtót felnyitotta, akkor válik meg, ki az erősebb.</p>
            <p>A beszélgetők eddig nem ismerték egymást. Farkas utolsó szavai kissé meghűtötték a
               gazda indulatát, s midőn szobájába sietve a ház közkulcsával visszatért,
               célszerűbbnek tartá, mielőtt az ajtót megnyitná, vendégének neve után kérdezősködni.
               A magát megnevezőnek feleletében csakugyan Farkas szavára ismerve, aggodalma
               megszűnt, s a jövő pillanatban Farkas Szaleresivel szemközt látá magát.</p>
            <p>Nem szükség leírni a bámulást, melyet e találkozás a háziúrnak, s a zavart, melyet
               Farkasnak okozott; elég, ha mondom, hogy ez utóbbi, minden titkolódzást
               szükségtelennek vélvén, ittléte okait Szaleresinek részletesen elmondá, s hogy a
               szerencsétlen apa Ártándinak Frusinához írt leveléből, mely még az asztalon hevert,
               Klári magaviseletét érteni kezdé.</p>
            <p>- A szegény leány szerettetve gondolá magát - szólt Szaleresi, székre vetve magát -,
               azon hitben, hogy szerencséjének egyéb akadálya nincs, mint Frusina, őrült
               szenvedélyében meg akará rontani vetélytársát.</p>
            <p>Farkas, ki ura, sőt saját magaviseletét semmiben sem mentegeté, még inkább megerősíté
               Szaleresit e nézetében; így cselekedett az öreg Erzsébet is, ki később hazatérve, a
               boldogtalan történet részleteit újra elmondá, míg végre Ambrusnak a dolgok mikénti
               összefüggéséről többé nem lehetett kétsége. - Szegény leányom! - így sóhajta újra meg
               újra - s én elátkoztalak, én elűztelek magamtól; s hol fogsz találni menedéket, hol
               vigasztalást fájdalmaidban, ha maga apád kegyetlenül eltaszíta magától? Ó, Klárim!
               szívem bálványa, egyetlen gyermekem! jaj neked, apád elátkozott! s jaj apádnak, kinek
               e földön csak ez egy kincse vala.</p>
            <p>Farkas, ki Telegdi házának megtámadásáról még semmit sem tudott, s Szaleresinek
               fájdalmát csak annak tulajdonítá, hogy leánya szerelmes viszonyáról értesült,
               vigasztalni akará őt, s emlegeté, hogy Klári hibája megbocsátható, s hogy Pesten és
               Budán alig van hölgy, ki, ha Ártándi Pál szerelemről szól, közönyösen tudná
               hallgatni. - Ha valaki hibázott - mondá biztatólag -, higgye el kigyelmed, legföllebb
               Pál úrfi ellen lehet panasza, s magamnak is talán nem kellett volna leveleit ide s
               tova hordani; de mi a leányasszonyt illeti...</p>
            <p>- Semmirevaló kerítő! - kiálta Szaleresi - s még emlékeztetni akarsz
               alávalóságodra?</p>
            <p>- Már mi a kerítőt illeti - mondá Farkas felindulva -, kövesse meg magát kigyelmed,
               az én nem voltam soha, s ámbár megsértett apának sokat bocsáthatok meg...</p>
            <p>-Szerencsétlen leány, s én elátkoztalak! - sóhajta az előbbi. Szaleresi lelkében,
               mióta hazajött, s leánya helyzetéről tudósíttatott, óriási változás történt. Sohasem
               csüggött inkább apai szív gyermeken; élte minden öröme s reménye e hölgyben vala
               összpontosítva; vagyonát, életét adta volna érte; a fájdalom egy percre háttérbe
               szorítá e szerelmet is. Elátkozá egyetlen gyermekét, kiben most csak
               szerencsétlensége okát látta; de midőn a boldogtalan hölgytől elvált, a szívet, azt,
               mely gyermekét látva, éveken át örömben dobogott, melynek szerelme Klárival együtt
               nőtt, melynek minden reménye s vágyai gyermeke képével összeforrtak, ez apai szívet ő
               elvitte magával; s mihelyt az első indulatos kitörés elmúlt, mihelyt szenvedélyei
               engesztelődtek, tettét bánni kezdé. Okokat keresett, mik által Klári cselekvését
               önmaga előtt igazolhassa, s midőn azokat most Ártándi hívtelenségében feltalálta,
               fájdalmának egész indulatossága az ellen fordult, kit saját s leánya
               szerencsétlensége miatt most egyedül vádol.</p>
            <p>- Elátkoztalak, és miért? - szólt szenvedélyesen - mert szerettél? mert egy alávaló
               által magadat megcsalattad, s mert, midőn ezt észrevevéd, bosszút álltál? A féreg
               feltámad, ha lábbal tapodtatik, s te nyugodtan tűrted volna meggyaláztatásodat? Mit
               bánom én Telegdi házát;nekem, a polgárnak, mi közöm a nagy című úrhoz s birtokához?
               Jól tetted, hogy bosszút álltál; fejére kell taposni e viperafajnak, mely a polgár
               hiszékenységéből él. Ó, hogy ily későn jutok e meggyőződésre!</p>
            <p>Erzsébet húsz évnél tovább szolgált e házban, de így urát nem látta még: arca
               lángolt, szemeiben szokatlan tűz lobogott: úgy látszott, mintha mindazon indulat,
               melynek csíráit a természet a férfiú keblébe teremté, s melyeket az hatvan évig
               elrejtett, most egyszerre törnék ki. Éghez emelt szemekkel állott a szegény asszony
               gazdája mellett, s ajkai halk imádságot rebegtek. - Farkas bámulva nézé a szólót,
               kit, mivel Telegdi házának ostromáról semmit sem tudott, egy percig megtébolyodottnak
               vélt. - Hagyja kigyelmed békével Telegdi őnagyságát - szólt engesztelő hangon -, hisz
               az áldott úr az egész dologról nem tud semmit.</p>
            <p>- Tudni fogja, ne félj, tudni fogja ő is - szólt az előbbi, a szólónak kezét vad
               kifejezéssel megragadva -, nagyságos úr, tárnok, országzászlós, mit tudom én, mi
               minden ő; de érezni fogja minden címei s dicsősége mellett, mi az, ha egy apa
               gyermekétől fosztatik meg. Ezt én, Szaleresi Ambrus, mondom neked.</p>
            <p>Farkas bámulva nézett a szólóra; ez röviden elmondá a történteket. - Ne bámészkodjál
               - mondá végre, midőn Farkas kétkedését észrevevé -, minden szó, mit mondok, igaz.
               Midőn leányom elolvasá a levelet, melyben gaz urad Frusinát a fenyegető veszélyre
               inti, eszébe jutott, hogy oly időket élünk, hol a polgár meggyaláztatását tűrni nem
               kénytelen többé. Kétségbeesésének csak bosszú adhata vigasztalást; legényeim vele
               mentek, s a nagy úri lak romokban áll.</p>
            <p>- Mindenható Isten! - kiálta Farkas - és Frusina kisasszony?</p>
            <p>- Földönfutó, mint leányom; igen, mint leányom, kit én szerencsétlen elátkozék.</p>
            <p>Farkas ki akart rohanni a szobából; Szaleresi megragadta kezénél. - Nem mozdulsz e
               házból - kiálta -, veled is számolnom kell még.</p>
            <p>- Hagyjon el kigyelmed, sajnálnám, ha erőszakhoz kellene nyúlnom.</p>
            <p>- Nyúlj erőszakhoz bátran, ha azt akarod, hogy legényeimet felhívassam, s kötözve a
               pincébe dobassalak, mint érdemlenéd - mondá megvetéssel Szaleresi -, a házkapu zárva,
               ki nem mehetsz semmi esetre; itt e helyen fogod bevárni a büntetést, mely rád mint
               kerítőre vár.</p>
            <p>Erzsébet rimánkodásai s még inkább azon körülmény, hogy maga is átlátá, miszerint a
               ház erős kapuját feltörnie nem lehet, Farkast erőszak használatától visszatartóztatá.
               Kérelemhez fogott tehát, de éppen oly sikertelenül.</p>
            <p>- Be fogod várni büntetésedet - ismétlé Szaleresi, minden kéréseire -, s ne félj, az
               nem késik soká. Bármi mérgesen nézesz rám, bármiként szorítod össze ökleidet, itt
               fogsz maradni. Elmúlt az idő, midőn mi, polgárok, a szemtelen nemesség s még
               szemtelenebb szolgáik hetykélkedéseit tűrtük; nem fog többé kérkedni tettével a
               fényes úrfi, ha becsületes házbalopta magát, s miután legfőbb kincsét elorozta,
               elszökött. Hallgattunk századokig, de eljött végre a számolás napja, s ki fogjuk
               fizetni bosszúnk adósságát kamatostul.</p>
            <p>Farkas bámulva hallgatá mindezt. Válaszolni akart, újra szabadon bocsáttatását kérni;
               Szaleresi alig hallgatott rá. - Lehetetlen szabadulnod - mondá -, ha e szoba ajtaját
               feltörnéd is, a kapu ellenáll erőlködéseidnek, s elég embert találsz a házban, ki, ha
               erőszakhoz nyúlsz, kötözve a pincébe dobhat. Ha éhezel, szükségeidről gondoskodni
               fogok. - Ezzel Szaleresi, kiküldve előbb Erzsébetet, az ajtót ismét Farkasra zárta.Ő
               maga, miután két, azalatt visszatért legényének szorosan megparancsolá, hogy a Klári
               szobájába zárt huszárt szemmel tartsák, s ha szabadulását erőszakkal kísértené meg,
               őt kötözve a pincébe vessék, a tábor felé indult.</p>
            
         </div>
         <div type="chapter">
            <head>15</head>
            <p>Még csend vala a Rákoson. A hajnal első világa most kezde szürkülni a láthatár
               fölött, s míg a tiszta ég az éj egész csillagpompájában ragyogott: a nagy téren
               homály terjedett szét. A keresztes tábor körül fel s alá járó őrök léptei, néha távol
               fegyverzörej vagy a jelszó, mely a várták hosszú során végigfutva a táborban
               elhangzott - egyéb nem volt, mi a rónán összegyűlt roppant embertömeg jelenlétére
               emlékeztetne -, s az idegen, ha a Rákosra jő, magányban gondolhatá magát, oly csendes
               és hallgatag volt minden.</p>
            <p>A homokhalmok egyikén, nem messze a tábortól, egy férfi ül magányosan. Kelet felé
               tekint, hol a mindég tovább terjedő szürkület előtt csillag csillag után fényét
               vesztve eltűnik; néha a Duna túlsó partjára néz, hol a vörös lángfoltok, mik Buda
               fölött a múlt éj kicsapongásaira intenek, fokról fokra elhalványodnak, s keble nehéz
               fohásztól emelkedik. - E férfiú Lőrinc. - A nap szürkülni kezd - mondá magában, fejét
               kezére támasztva -, egy óra s e csendet a táborban lárma és zsibongás, Budáról
               ellenünk küldött hadseregek kiáltozásai fogják talán felváltani; s mi lesz e napnak
               alkonya? Most gyenge világvonal jelöli a helyet, hol emelkedni fog; e haza talán
               lángokban áll, mielőtt délfokára emelkedett, s ha majd lenyugszik, ki tudja, hány
               ember nem fog többé meleg sugáraiban gyönyörködni, ki örömmel köszönté feljövetelét.
               A kocka el van vetve. Mi tegnap még akaratunktól függött, ez éj történetei után
               elkerülhetlenné vált. Győznünk kell vagy elvesznünk! visszalépésről, kibékülésről
               nincs szó többé. S annál jobb; a gyáva csoportot mi bírhatná kitörésre, ha nem a
               szükségnek érzete? mi adhatna láncaik széttörésére bátorságot nekik, ha nem a
               félelem, hogy láncaikat tovább viselve is, zsarnokaikkal kibékülniök többé nem lehet.
               - Lőrinc arcán vad öröm kifejezése vonult át; egy perc után ismét gondolataiba
               mélyedett. - De lesz-e ezen szerencsétlenekben elég nyugalom, hogy helyzetüket
               átlássák? elég férfiasság, hogy gyáván kikerülni ne iparkodjanak azt, mit csak úgy
               győzhetnek le, ha vele szembeszállanak? Ha a hajó zátonyra került, az összes sereg
               egyesült ereje talán megszabadíthatná, de a part közelnek látszik, s a hajóslegények
               elhagyva menekülésök egyetlen eszközét, nem ugranak-e sokszor egymás után a tengerbe,
               hogy egyenként gondoskodjanak biztosságukról? s nem történik-e ez más veszélyes
               pillanatokban is?... Csak bátorság tarthatja fenn ügyünket, s mi mást, mint
               bizonytalanságot, habozást, kétes föllépéseket találunk még a vezérek között is?</p>
            <p>E panaszokra Lőrincet az éjjel tartott tanács bírá. Mihelyt a hír Telegdi házának
               megtámadásáról a táborba jutott, a keresztesek vezérei, kik e szándékról eddig éppoly
               keveset tudtak, mint Szaleresi, Dózsa sátorában gyűltek össze. A meglepetés általános
               volt; s most azok is elismerték a veszélyt, mely a lázadásnak időelőtti kitörése
               által az ügyre háromolhatik, kik egyébiránt mint az erőszak buzgó pártolói léptek
               föl, olyannyira, hogy néhányan, midőn tudtokra esett, hogy az erőszak Szaleresi
               csapatjai által vitetett véghez, azon meggyőződésöket jelenték ki, hogy az esemény
               Szaleresi által az urak megegyezésével azért intéztetett el, hogy ez időelőtti
               erőszak által a keresztesek általános tervei meghiúsíttassanak. A zavarban, melyet e
               vélemény a tanácskozók között okozott, csak Lőrinc tartá meg nyugodt ítéletét. Jobban
               ismeré Szaleresit, hogysem az ellene emelt gyanúban osztoznék. Valamint nem
               kétkedett, hogy annak nevével ez alkalommal mások éltek vissza: úgy átlátá, hogy ily
               mentség sohasem fog Szaleresitől a sértett nemesség által elfogadtatni, s hogy a
               pesti vezért biztosabban semmi sem köthetné a közügyhez, mint éppen e történet; s
               ennyiben a váratlan esetet kedvezőnek tartá, csak hogy az első lépést mindjárt
               hasonlók kövessék. - A kétkedésnek, a halasztgatásoknak pillanatai megszűntek - így
               szólt társaihoz -, annyi felgyújtott úri lak lángjainál a legvakabb is tisztán be
               fogja látni végcéljainkat; s ha sietünk, nincs, ki minket elérésökben akadályozhatna.
               Készületlenek vagyunk. Talán nagyobb biztonsággal járunk, ha a lázadás, mint akartuk,
               az ország minden részeiben egyszerre tör ki; de ez nem történhetik többé; s legjobb,
               ha az első rémülést felhasználva, szinte készületlen ellenségeinket támadjuk meg.
               Buda majdnem védelmezők nélkül áll. A király őrseregén s néhány főúr csapatain kívül
               alig van, ki ellenünk fegyvert fogna. Ezek között is a bíbornok huszárai nemigen
               fognak ellenállani; egypár órai küzdelem, s a főváros kezünkben lehet, vele a király,
               a bíbornok, a koronaörökös, az ország pecsétje s koronája, szóval minden, mi által
               cselekvéseinknek a törvényesség színét szerezhetjük meg. Hányan vannak az országban,
               kik eddig csak azért nem csatlakoztak hozzánk, mert fellépésünknek éppen e
               törvényesség színe hiányzik; de legyen köztünk a király, küldessenek szét
               rendeleteink az országos pecsét alatt, ha eddig, míg ezt pár száz nemes tevé, ily
               rendelések mindenki által ország parancsainak tekintettek: ki mer ellentállani, ha
               mi, a népnek vezetői, e törvényes formákkal élhetünk?... Budának, s mielőtt a nap
               lenyugszik, sőt mielőtt e társaink által felgyújtott tüzek hamuvá égtek, az ország
               törvényes kormányzói mi vagyunk.</p>
            <p>Ez volt Lőrinc véleménye, s tagadhatlan, hogy a fennálló rendet semmi sem
               veszélyeztethette volna inkább, mint ha ez elfogadtatik. A tisztelet azonban, melyben
               a királyi hatalom még e lázadók előtt is állott; a többek által kifejezett aggodalom,
               hogy seregeik a királyi lak ostromára magokat vezéreltetni nem engedik; azon
               természetes félénkség, mellyel sokan szükséges veszélyeket is a lehetőségig távolra
               halasztanak; s mindenekfölött Dózsa fejessége, ki választott tervét megváltoztatni
               nem akará, s ki, mielőtt nagyobb célok kiviteléhez fogna, előbb Alsó-Magyarország
               valamely nagyobb városát, Szegedet vagy Temesvárt, akará hatalmába keríteni - a bátor
               plebános tanácsát visszavetették; s minden, mit kivihetett, csak azon határozatban
               állott, hogy az előbbi tervnek kiviteléhez azonnal hozzáfogjanak, s a seregek
               nagyjával mindjárt, még holnap Szeged felé indulva, jelen táborukban csak Szaleresi
               seregeit hagyják meg, kik Pestet a királyi őrseregek ellen megvédeni elég erőseknek
               tartattak.</p>
            <p>Lőrinc e határozatkáros következéseit általlátta. Buda majdnem védelem nélkül volt:
               az ország alsó részeiben pedig Zápolya s a temesi gróf fegyvergyakorlott hadaival
               fognak találkozni a keresztesek; a történtek hírére az összes nemesség Budára fog
               sietni, hogy a lázadókat a király neve alatt megtámadja; Cseh- és Morvaországból
               segédhadak váratnak; szóval a győzelem, mely a jelen pillanatban könnyűnek látszott,
               kétessé válik. De mindezek előadása nem használt semmit, s Lőrinc, a tanács után
               magányosan ülve homokhalmán, csak sorsát átkozhatá, mely őt nagy céljai kivitelében
               ily eszközökhöz kötötte.</p>
            <p>- Ó, hogy oly kevés ember van - mondá elkeseredve magában -, ki, ha merész
               eltökéléssel közönséges köréből kilépett, át tudná látni, hogy nagyszerű célokat
               közönséges úton elérni nem lehet!... Széttörtük a láncokat, melyekkel a fennálló
               viszonyokhoz kötteténk; a jövőnek bajnokaiként léptünk fel, halálig kell megküzdenünk
               az egész múlttal: s Dózsa a királyi hatalomnak tartozó tiszteletről, mások a bíbornok
               nehezteléséről vagy a rossz hatásról szólnak, melyet a főváros elfoglalása tehetne;
               mintha, miután a törvény ösvényéről eltérünk, tetteink igazolására azoknak
               nagyszerűségén kívül más mód maradt volna; mintha azt, minek megkezdésére annyi
               merészség kelle, ildomosan lehetne folytatnunk, s biztosságunkat másban kereshetnők,
               mint abban, hogy minden veszélyt megvetve, elleneink számításait kijátsszuk?... S
               mit, ha e gyávaság vesztünket okozná? Midőn e munkához fogtam, tudva volt előttem,
               hogy ez nagy szenvedések nélkül nem fog véghez menni; ártatlanok fognak szenvedni a
               küzdelem között, mely egy szebb jövő szükséges előkészülete leend. Ám legyen! Ha egy
               kar beteg - hogy az egész testet megmentsük -, levágjuk, ha egyes ujjai épek volnának
               is. A szükségesnek tevésétől gyáva érzékenység nem fogja visszariasztani karomat
               soha; s ha nagy jót eszközöltem, ennek tudata el fog velem feledtetni minden egyebet,
               de ha ezzel nem vigasztalhatnám magamat? Ha mind e vér csak bosszúnak ontatott volna?
               s ha, miután e hon vassal és tűzzel feldúlatott, a romokat új virágzás nem fogná
               eltakarni? ha egy nép áldása helyett csak ezerek átka lenne díja fáradozásaimnak:
               Lőrinc, Lőrinc, mit teendesz akkor?!</p>
            <p>Lőrinc ismét szomorú elmélkedésekbe mélyedett. - Általános fölgerjedés pillanataiban
               mindég találkoznak egyéniségek, kiket a közlelkesedés annyira megragadott, hogy
               kibontakozva személyességükből, csak bizonyos eszmék személyesítői gyanánt állanak
               előttünk; ilyen vala Lőrinc is. Az eszmék a népre csekély hatással bírnak, a
               többségnek anyagi szenvedések vagy anyagi jólét reménye adja kezébe a fegyvereit, s a
               jelszó, mely az egészet összetartja, csak azért szolgál kötelék gyanánt, mert ezerek
               által ezer értelemben vétetik. Másképp áll ez egyes kitűnőbb személyiségekre nézve.
               Csak hitdühösségig nevekedett meggyőződés, csak hivatásuknak érzete az, mi őket nehéz
               pályájokon vezeti. Eszközöknek képzelik magokat, melyeket egy hatalmasabb kar
               céljainak kivitelére választott, s minden személyes kívánat, sőt minden emberi
               érzemény elhallgat, ha akadályozná őket abban, mit éltök feladatának tartanak. Ki
               képzelheti ily férfinak fájdalmát, ha ingadozni kezd ez erős meggyőződés, mely őt
               eddig fenntartá, s ha eljárása helyessége iránt szívében kételyek támadnak?</p>
            <p>Lőrinc eddig törekvései sikeréről meg vala győződve. Az általános újítási szellem,
               mely a XVI. századkezdetét jellemzi, s mely nemcsak az egész egyház szerkezetére,
               hanem a vele oly szoros kapcsolatban álló polgári állapotokra is kiterjedett - nem
               maradhatott befolyás nélkül hazánkra sem. Az alsóbb osztályok helyzete az evangélium
               világos szavaival sehol sem állott kiáltóbb ellentétben, mint hazánkban; a nagy
               forradalmi izgató, a kegyetlen elnyomás előkészíté a népet; a pikardok egyenlőségi
               tanai, melyek Csehországon keresztül határainkon átszivárogtak, titkos, de annál
               buzgóbb pártolókra találtak; s a pórlázadás, mely 1512-ben Németország egy részét
               vérrel borítá, előbb reménnyel, később részvéttel
               tekintetett jobbágyaink által, kik előtt az titokban nem maradhatott. Mindezen
               okoknál fogva Lőrinc előre látá, hogy mihelyest a lázadás zászlója kitűzetik, népeink
               nagy része lelkesedéssel fog körülötte gyülekezni. S hány körülmény nem működött
               össze, mi ily merész vállalatnak éppen a jelen pillanatban biztos sikert látszék
               ígérni! Németországban a parasztzendülés csak azért nem sikerült, mert nem volt
               kötelék, mely a tömeget összetartaná, s mert az egyes lázadások elnyomattak, mielőtt
               általánossá válhatának. Hazánkban a keresztes had kihirdetése mindezen nehézségeket
               elhárítá. A pápai levél nagyszámú seregek összegyűjtésére szolgált ürügyül. A
               fegyverfogás kihirdetése szabadon, a közhatalom tudtával történhetett; a vezérek a
               király helybenhagyásával neveztettek ki, fegyverekről s élelemről a bíbornok
               gondoskodott; szóval minden előkészületek akadály nélkül, sőt a keresztyén egyház
               fejének nevében történhettek; s nem volt-e hihető, hogy az ekként előkészített
               megtámadásnak száz pártra szakadozott nemességünk nem fog ellentállhatni?</p>
            <p>A dühösségig lelkesült seregeknek, hogy győzzenek, csak célszerű vezetésre vala
               szükségök; s Lőrinc Dózsára s a népre eddig oly határtalan befolyással bírt, hogy a
               sikeren kétkednie nem lehetett. Ez éjnek tapasztalásai meggyőzték őt, hogy e
               számolásában csalódott, s most először támadtak lelkében kételyek. - Az erőszak, mely
               a seregek egy része által elkövettetett, eszébe juttatá, hogy fellázadt nép
               mozdulatait előre kigondolt terv szerint nem kormányozhatni; a Dózsa sátorában
               tartatott tanácskozásnál látá, mennyire nem számíthat befolyásra épp a legfontosabb
               pillanatokban; s lelke mély aggodalmakkal telt el. - Mióta a keresztes had
               kihirdettetett, minden fáradozása oda volt irányozva, hogy a jobbágyok s nemesek
               közti szakadás orvosolhatlanná váljék; most, midőn látszólag céljánál áll, s oly
               lépés történt, mely minden kiengesztelést lehetetlenné tesz, egész lelkét bágyadtság
               fogta el, talán, ha tőle függne, megsemmisítené eddigi iparkodásainak eredményét.</p>
            <p>- De hasztalan - szólt ismét, elűzve szomorú sejtelmeit -, ami történt, megtörtént,
               el kell viselnünk következményeit. Ki tudja, talán azügynek javára van, hogy tanácsom
               nem fogadtatott el. Az Úr legjobban fogja vezérelni népeit céljai felé; s mi vagyok
               én, gyenge emberi teremtés, ki hiúságomban azt gondolom, miszerint szent akarata csak
               úgy teljesülhet, ha világi bölcsességem által segíttetik? El tőlem kevélység! nem
               voltál-e első süllyedésünk oka? Nem mint vezér - mint közbajnok fogok küzdeni a nagy
               csatában; a világ csak a vezérnek homlokát fűzi babérral: Isten mennyei koronát ad
               mindenik küzdőjének.</p>
            <p>Lőrinc nyugodtabban érzé magát. Úgy látszott előtte, mintha iménti gyöngeségének csak
               sértett hiúsága lett volna oka, s ez ellenét legyőzve, elégedettebben emelé szemeit
               az égre.</p>
            <p>A nap első sugarai színezék a láthatárt. A városokban reggelre harangoztak, mintha a
               föld fölébredve, imát küldene az ég felé, mintha Isten, elterjesztve sugarait e föld
               felett, új áldást árasztana ébredő népeire. Lőrinc meghatva tekinte körül, letérdelt
               s imádkozott.</p>
            <p>Imáját léptek szakíták félbe, s feltekintve, egy szerzetest láta, ki a táborból
               feléje közelített.</p>
            <p>- Honnan, Villibald, ily korán? - kérdé bámulva, midőn a közelgőben barátjára, a
               Szent Ferenc-rend budai szónokára ismert - táborunkban valál, mint látom.</p>
            <p>- Ott kerestelek - mondá emez -, vajha jobb volna a hír, melyet hozok! - A szerzetes,
               anélkül hogy Lőrinc kérdését bevárná, elbeszélé, miszerint még éjjel saját s minden
               egyéb szerzetek gvárdiánjai s priorjai a bíbornok őeminenciájához hívattak, s tőle
               parancsot vettek, hogy reggel gyertyákkal, keresztekkel s minden egyházi
               ünnepélyességgel a táborba menjenek. - Velünk a főlovászmester Báthori György jön, s
               a király nevében szétoszlástokat fogja parancsolni - folytatá a barát -, ha nem
               engedelmeskedtek, a dominikánusok priorja, Bakácsnak mint pápai legátusnak nevében,
               az engedetlenekre s mindazokra, kik őket makacsságukban bármiként segítik,
               exkommunikációt fog hirdetni; s ez kiterjeszttetik azokra is, kik az egyház büntetése
               alatt állóknak eleséget adnak, velök szólnak, vagy bárminemű közlekedésbe
               ereszkednek. A bíbornok eziránti levele a dominikánusoknak adatott által, magam
               olvastam, s gvárdiánom engedelmével hozzád jövék, hogy a történendőkről előlegesen
               tudósítsalak, s ha lehet, bajotokon segítsek. A dominikánusok az urakkal tartanak, de
               Szent-Ferenc rendjére számíthattok.</p>
            <p>- A keresztesek oszoljanak szét? s ezt Bakács kívánja? ezt exkommunikáció
               fenyítékével ő parancsolja? - kérdé Lőrinc indulattal.</p>
            <p>- Ő maga - válaszolt az előbbi -, úgy hiszem, akarataellen: legalább soha a
               bíbornokot annyira fölgerjedve nem láttam még, mint midőn a nádor s Bornemisza
               jelenlétében e parancsot kiadá. De mit lehetett tennie? kényszerítették.</p>
            <p>- S nem tudja - szakítá félbe Lőrinc a szólót -, hogy a keresztes had szétoszlását
               parancsolni annyi, mint mindezen embereket, kik az ő szavára gyűltek össze,
               fegyvertelenül hóhéraik kezébe adni? hogy mihelyt szétmegyünk, ő maga védelem nélkül
               áll ellenségei között?</p>
            <p>- Mind igaz; de midőn körös-körül annyi úri lak lángban áll, s a nádor, a kalocsai
               érsek s mindazon urak, kik a várban voltak, hozzá tódulának, és szörnyű fenyegetések
               között őt nevezték az egész baj okának, sőt midőn arról szóltak, hogy bíbornok és
               legátus létére a csonkatoronyba fogják zárni: mit tegyen? engednie kellett. Ha első
               pillanatban, mint kolostorunkban gondoltuk, a várost megtámadjátok, az a zavar s
               rémülés között bizonyosan hatalmatokba kerül, s ha exkommunikációra volna szükség, az
               most mások fejére száll; de így a bíbornok nem állhatott ellent. Elhiheted, mi,
               szegény barátok is inkább bármit tennénk, hogysem az urak érdekeit védjük; de köztük
               lakunk.</p>
            <p>- Történt volna inkább akármi, csak ez ne - mondá Lőrinc mély gondolatokba merülve -,
               ha szétoszlási parancs csak a király nevében adatik ki, sőt, ha ő maga az urakkal
               táborunkba jőne, s azt jelenlétében hirdettetné ki: mondhatnók, hogy a király
               elleneink kezei között van; hogy belső óhajtása nem az, melyet szavai hirdetnek; sőt
               még erre sem volna szükség: mint az egyház bajnokai a király parancsának
               ellentállhatunk; de ha maga az egyház ellenünk fordul, mire támaszkodjunk?</p>
            <p>- S hiszed, hogy a parancsolat oly nagy hatással leszen?</p>
            <p>- Meg vagyok győződve: seregeink szétoszlanak.</p>
            <p>- Az érsek egyszerű parancsára?</p>
            <p>- Bizonyosan - mondá Lőrinc - vannak e táborban olyanok, kiket csak tisztán világi
               tekintetek vezettek seregeinkhez; de a legnagyobb rész azon meggyőződéssel köté fel
               fegyvereit, hogy vallásbeli érdemeket szerezzen magának. Igen sokan még a jelen
               pillanatban is erősen hiszik, hogy a pogányok ellen fogjuk őket vezérleni, mindezek,
               mihelyt az interdiktum kihirdettetett, elhagynak.</p>
            <p>- Nem hiszem. Ha valamely plebános a kelyheket s a templom egyéb ékességeit
               elzálogosítá, a község interdiktummal kényszeríttetik a szent tárgyak
               visszavásárlására; ha a dézsma rendetlenül fizettetik, a falut interdiktummal
               fenyítik; sőt dézsmaárendások egyházi fenyítékkel hajtják be jövedelmeiket! s a nép
               hogy tartson tőlük?
            </p>
            <p>- A népben a hitnek oly gazdag kincse van, melyet még ennyi istentelenség sem
               meríthete ki.</p>
            <p>- Gvárdiánunk is ettől tartott, s épp azért küldött ki hozzád. Talán a rossz hatást,
               melyet az interdiktum okozni fog, más módon lehetne meggyengítenünk. Ha például -
               mondá, miután vigyázva körültekintett, halkabban - csodát tennétek, mely seregeiteket
               arra intené, hogy ne engedelmeskedjenek.</p>
            <p>- Csodát? - kérdé Lőrinc, szemeit bámulva Villibaldra függesztvén.</p>
            <p>- Miért nem? - szólt emez, szavát majdnem suttogásig mérsékelve - ha például valaki
               egy keresztet...</p>
            <p>Lőrinc bámulva néze a szólóra, kinek kerek arca beszélgetés közben sajátszerű
               fortélyosság kifejezését vevé fel. - De szabad-e az emberek vallásosságával
               játszani?</p>
            <p>- Nem jól fogtál fel - folytatá emez nyugodtan -, Isten mentsen meg, hogy oly valamit
               tanácsoljak, mi lelkiismeretedet sérthetné. Ha valaki világi haszon kedvéért nyúlna
               ily eszközökhöz, soha segédkezet nyújtani nem akarnék: de a jelen körülmény más; csak
               gondold meg helyzeteteket. Az urak szét akarják oszlatni hadatokat, s ez természetes.
               Hogy céljokat elérjék, fenyegetésekkel arra kényszerítik egyházi elöljárónkat, hogy
               az eloszlást ő maga parancsolja, s pedig parancsolja oly módon, melyet arra, hogy
               szót fogadjon a nép, legalkalmasabbnak tartanak, azaz, egyházi interdiktum mellett; s
               ez is természetes; hisz azon hangon szólnak, mely hallgatóikra leginkább hat. S vajon
               ha most te, ki a keresztes had feloszlását kártékonynak tartod, e cél elérésére
               szintén azon eszközökhöz nyúlsz, miket leghathatósabbaknak tartasz; vajon egyebet
               tettél-e, mint amit az ország prímásának, pápai legátus őeminenciájának parancsára mi
               teszünk először? Meg akarjuk győzni a népet, mindenik saját módja szerint s azon
               eszközök által, mikkel rendelkezhetünk.</p>
            <p>Lőrinc végighallgatá Villibald ügyes kazuisztikáját, s lelkét első pillanatban
               határozatlanság tölté el. Egyrészről belső érzete undorodott minden fortélytól; ő
               nyíltan a szenvedélyesség egyenességével akara küzdeni céljaiért; más oldalról átlátá
               helyzete veszélyét, s meg vala győződve, hogy ha minden eddigi fáradozásainak
               meghiúsulását látni nem akarja, rendkívüli eszközökhöz kell nyúlnia. De Lőrinc azok
               közé tartozott, kik céljoknak még keblök érzeményeit is készek feláldozni; s ezért
               rövid meggondolás után félig kibékült a szerzetes tervével. - Ha fortélyos
               okoskodásodat elfogadnám is - mondá - s követni akarnám, mit tehetnék? Itt, a szabad
               mezőn, előkészület nélkül?</p>
            <p>- Jer velem - mondá Villibald; s a férfiak együtt a tábor felé haladva, nemsokára a
               sátorok között tűntek el. Fél órával később a barát ismét a város felé vevé
               útját.</p>
            <p>A táborban és körülötte mindég elevenebb mozgás keletkezett. A sátorok között vegyült
               sokaság kezde tolongani; a tábor közelében nagy tüzek rakattak, melyeknek gomolygó
               füstje körül nagyobb s kisebb társaságok egyszerű reggelijöket készíték, vagy, miután
               álmukból fölkeltek, új éber pihenésre hevertek le. A lovak megszabadítva békóiktól,
               horkolva siettek a Duna partjai felé, hová itatás végett hajtattak; míg a tábor másik
               oldalán bőgve közelített a marha- s ürünyáj, mely a seregek napi eleségére vala
               szolgálandó, s nem sejdítve sorsát, hajtás közben egy-egy szájjal harapott a harmatos
               fűből. Távolabbról tekintve, emozgás és zsivaj vidám tábori élet képét mutatá,
               közelről alig lehete szomorúbb látványt képzelni, mint mely itt a nézőt meglepé. - A
               rend és sor nélkül felállított mocskos ponyvákkal vagy gyékénytakarókkal borított
               sátorok, melyeknek néhányai csak a földbe szúrt rudakból s rájok aggatott rongyból
               állottak; a sátorok közötti utcák s közök, telirakva mindenféle gazdasági eszközökkel
               és becstelen bútorokkal, miket e szegény emberek magokkal hoztak; asszonyok, kik a
               tábort mindenfelé lármával tölték; kisebb és nagyobb gyermekek sikoltásai; szóval: az
               egész inkább roppant kivándorlásnak, mint hadsereg táborának látszott. Magok a
               zászlók s egyéb hadijelek sem hasonlítának azokhoz, miket hadseregeknél rendesen
               látni szoktunk. A nagy lobogón kívül, mely Dózsa sátora előtt tűzetett fel, többnyire
               csak templomi zászlókat lehete találni, sok helyen ezeket is gerelyre akasztott
               színes kendő pótolá ki, vagy egyszerű feszület, magasabb rúdhoz kötve. S mint tábora,
               olyan volt a sereg is. Rongyokba öltözött koldustömeg, rendes fegyverek s hadi
               készület nélkül. Úgy látszott, mintha minden e hazában található nyomor és ínség csak
               azért gyűlt volna össze a Rákoson, hogy a király s azok, kik e népet nevében
               kormányozák, egyszerre láthassák sáfárkodásuk eredményeit, s elborzadjanak a nép
               állapota fölött. A tábornak egyetlenegy része, melyet valamivel több rend tüntetett
               ki, a pestiek állomása volt; de a lefolyt éj története itt is zavart hagyott maga
               után. Maga a vezér, Szaleresi, nem volt még a táborban; Andrást, ki első hadnagyának
               tisztét viselé, Telegdi kerti lakának meggyújtása óta nem látta senki; s a többiek
               leverve, aggodalomteli képekkel jártak körül a sátorok között. Dózsa a rend
               fenntartása végett már több súlyos büntetés példáját állítá fel, kivált olyanok
               ellen, kik vezéreik parancsainak ellenszegültek; s valószínűnek látszott, hogy György
               vezér ez esetben annál szigorúabb igazságot szolgáltat, minél irigyebb szemekkel
               tekintették a jobban élő s teljesebben fölfegyverkezett pesti sereget a keresztes
               tábor valamennyi elöljárói; s minél inkább föl lehete tenni, hogy Szaleresi azoknak
               megfenyítését fogja kívánni, kik parancsainak ez éjjel oly makacsul ellenszegültek. A
               seregek azon része, mely a merényben részt nem vett, különben sem helyeslé társainak
               tettét, s víg zaj helyett, mely a tábor ezen részét főképp vasárnapokon eltölté, most
               általános levertség látszott mindenfelől.</p>
            <p>Végre dob- és trombitaszó, mely a fővezér sátora előtt felhangozva, a tábor külön
               részeiben ismételtetett, isteni szolgálatra hívá a seregeket.</p>
            <p>A keresztesek tábora rendetlen négyszöget képezett, melynek hosszabb oldala a Dunával
               egy irányban nyúlt el. Ezen oldal közepén, de a többi sátoroktól külön s a táboron
               kívül állt, zászlókkal, mezei virágkoszorúkkal s lombfüzérekkel fölékesítve: a
               templomsátor; hátulsó részével, hol az oltár látszik, a katolikus egyháznak még
               akkoridőben általános szokása szerint, kelet felé fordítva; előtte a nagy mező terjed
               el, mely zölden a Dunáig nyúlik. - A sátorban, melynek ponyvái felhúzattak, Lőrincet
               látjuk; ki az oltárnál misét mond; előtte a sátor közepén, külön padon, György vezér
               térdel, körülötte a többi vezérek s azon papok és szerzetesek, kik félig hadi, félig
               egyházi minőségben, híveiket a táborba követék, míg künn a mezőn a nép ezrei
               térdelnek, s külön nyelveken, de azonegy szent ének hangjainál imádják Istenöket.</p>
            <p>A mise bevégeztetett, Lőrinc a szentséggel megáldotta a népet, s a csengetésnél csak
               szakadozott fohászok s azon ájtatos morgás hallatszott, mely a katolikus isteni
               szolgálatnak e perceit oly ünnepélyesekké teszi; midőn egyszerre az egész tömeg s
               főképp Lőrinc figyelmét a város felől hallatszó karének voná magára, mely csak e
               pillanatban vétetett észre, miután a nép éneke megszűnt. Mindenki arra fordult, s
               ünnepélyes egyházi menetet látott.</p>
            <p>Elöl, hófehér paripán, az ország hírnöke volt látható, kinek ezüsttel hímzett címere
               a nap sugaraiban ragyogott; utána a királyi őrseregnek egy kis csapata jött, ezt
               hosszú sorban szerzetesek követték; Szent Ferencnek és Szent Pálnak hívei,
               karmeliták, augusztiniánusok, dominikánusok; hátul, fölékesített s két csatlóstól
               vezetett öszvéren, az utóbb említett rendnek Budán lakó provinciálisa, s mellette,
               délceg paripán, Báthori György főlovászmester, lépdeltek egymás mellett, kiket ismét
               a királyi őrseregnek egy csapata s Báthori huszárai követtek. A hosszú menet, melynek
               ünnepélyességét a szerzetesek felváltott zsoltáréneke még nevelé, Pest és Budáról a
               kíváncsiaknak egész serege által kísérve, lassú léptekkel közelített a tábor felé, s
               a keresztesek tisztelve engedtek helyet, míg a jövők a templomsátor előtt, hol Dózsa
               alvezéreivel helyet fogott, félkört képezve megállottak.</p>
            <p>Az ének elhallgatott, s e nagy embertömeg fölött egy percig csend uralkodott; végre a
               királyi hírnök félbeszakítá a hallgatást.</p>
            <p>- Dózsa György - így szólt erős hangon -, ki magad az úgynevezett szent keresztes had
               vezérének hirdeted, s ti mindnyájan e táborban összegyűlt hadnagyok, alhadnagyok s
               jámbor köznép! A felséges király s a tanácsához tartozó egyházi s világi főurak s
               nemesek nevében s meghagyásából tudtotokra adjuk és illetőleg parancsoljuk: hogy
               felséges királyunk, kegyesen uralkodó Ulászló őfelsége, összes tanácsának
               megegyezésével, a pápa őszentsége nevében hirdetett keresztességnek további
               folytatását nem tartja többé szükségesnek: s ennélfogva neked, Dózsa György, s
               nektek, e táborban összegyűlt hadnagyoknak, alhadnagyoknak s egyéb népnek általunk
               tudtára adatja, illetőleg parancsolja, hogy e kihirdetéstől számítandó huszonnégy óra
               leforgása alatt valamennyi zászlókat s fegyvereket a főlovászmester Báthori György
               őnagysága kezeibe tegyétek le, s mindenki előbbi lakhelye felé induljon. Azoknak, kik
               e parancsnak minden haladék s tétovázás nélkül engedelmeskednek, a felséges király s
               minden egyházi svilági főurak s nemesek nevében, mind személyökre, mind értékökre
               nézve teljes biztosságot ígérünk - a különben cselekvők s e királyi parancsok világos
               megvetői mint hívtelenek s felségsértők, gonosz tetteiknek szörnyű büntetését
               várhatják, hogy megfenyítésök rettentő példa legyen mindazoknak, kik az ország
               parancsait valaha megvetni merészlenék. - Ezt üzeni s parancsolja neked, Dózsa
               György, s nektek, e táborban összegyűlt hadnagyoknak, alhadnagyoknak s egyéb
               népeknek, felséges urunk s királyunk II. Ulászló őfelsége, egyházi s világi főurak- s
               nemesekből álló tanácsának megegyezésével. A királyi kegyelemből csak azok vétetnek
               ki, kik múlt éjjel Telegdi István, Pelsőczi, Bebek János, Palóczi Mihály s Gersei
               Pethő őnagyságaik házait megtámadva mint rablók s gyújtogatók az ország törvényei
               ellen vétettek; úgyszintén mindazok, kik e vétkes merénynek előmozdítói s bármiként
               segédei voltak, vagy kik azt előre tudva, be nem jelentették; végre mindazok, kik a
               keresztesség előtt úri törvényhatóság alatt állva, bármiként büntetést érdemlettek, a
               kereszthez állva ez elől megszöktek, s kiknek fölmentése nem áll a felséges királynak
               s tanácsának hatalmában. - Ez meghagyásom!</p>
            <p>Mély csend uralkodott ezen beszéd közben. Midőn a hírnök szavait bevégzé, mintegy
               nehéz fohász hallatszott a tömeg között; mindenki érzé, hogy ily kivételek mellett a
               királyi kegyelemre számot még azon esetben sem tarthat, ha fegyvereit azonnal
               leteszi; s minden arcon csüggedés vagy kétségbeesett düh vala észrevehető. Csak
               Lőrinc és Dózsa maradtak nyugodtan. Amaz belső örömmel látá a hibát, melyet ellenei
               elkövettek, midőn a közbocsánatból annyiakat kizártak, emez előkészítve Lőrinc által,
               hideg megvetéssel hallgatá a hírnök fenyegetéseit. Midőn kezdetben vezéri címe
               vétetett kétségbe, mintegy akaratlanul kardjához nyúlt, később ismét mérséklé magát,s
               nyugodtan várta be az előadás befejezését.</p>
            <p>- Köszönjük a gráciát - így szakítá félbe a közhallgatást nyers hangjával Imre vitéz,
               ki a többi vezérek között állva, a hírnök beszéde alatt türelmetlenségének több
               jeleit adá -, felséges királyunk vagy inkább azon nagy nemes urak, kik hatalmát
               bitorolják, s kiknek nevében szóltok, nagyon is kegyesek irántunk; ha a
               közbocsánatból csak azok vétetnek ki, kik a lefolyt éj történeteiben részt vettek,
               vagy kiknek rólok tudomásuk volt, de jelentést nem tettek: akkor valamennyi asszony
               és csecsemő büntetés nélkül marad, természet szerint, ha a nagyságos urak, kiknek
               hatósága alatt álltak, büntetni nem akarják őket azért, mivel születtek, vagy mert
               férjeiket a táborba követték. Hisz az úri hatóság megcsonkítása a király s az
               országos tanács hatalmában nem áll.</p>
            <p>Imre szavait helybenhagyó morgás követé. - Nem megyünk szét! nem tesszük le
               fegyvereinket! - kiáltának egyes hangok, míg itt-ott a tömeg között fegyverek
               emeltettek, s az eltünedező csüggedést mindég nagyobb fölgerjedés jelei követték.</p>
            <p>- Csendet! - kiálta Dózsa erős szavával - ki mer szólni vagy mozdulni engedelmem
               nélkül? - A pár hét, melyet e gyülevész sokaság a táborban töltött, Dózsának ismert
               szigorúsága mellett, elég vala arra, hogy mindenkit engedelmességre szoktasson; s
               György szavára mély hallgatás következett.
            </p>
            <p>Dózsa megelégedve tekintett maga körül, azután a hírnökhöz fordulva, ekként szólt: -
               Te, kit mélyen tisztelt uram s királyom nevében egyházi s világi főuraid s nemeseid
               hozzám küldtek, menj vissza, ahonnan jöttél, s mondd küldőidnek, hogy én, Dózsa
               György, a szent keresztes hadnak vezére s hív jobbágya királyomnak, de nem azon
               uraknak, kik hatalmát bitorolják s kiket az Isten bosszúja nemsokára el fog érni, e
               szent zászlót, melyet a pápa legátusának kezeiből átvettem, el nem hagyom. A had,
               melynek vezéreül választattam, nem a magyar király nevében, ki a törökkel frigyben
               áll, hanem a római pápa s az egész keresztyénség által hirdettetett ki, csak ezeknek
               parancsa alatt állok, csak ezeknek rendeléséből tehetem le fegyvereimet, s míg élek,
               míg karom e vasat bírja, nem fogom tűrni, hogy e zászlókat elhagyják, kik hozzájok
               mint a keresztyénség bajnokai esküdtenek. Isten engem úgy segéljen s Istennek minden
               szentei!</p>
            <p>A főlovászmester, Báthori György, szelíd ember vala; azon kevés kortársai közé
               tartozott ő, kiknek úri figyelmét a nép szenvedései ki nem kerülték, s kik a Pest
               alatt összegyűlt tömeget inkább könyörülettel, mint bosszúval tekinték; a királyi
               tanácsban csak ő s Bornemisza voltak, kik a nép megnyugtatására kivétel nélkül
               közbocsánatot kívántak; s most is, midőn a király parancsaival a lázadók közé jött,
               az vala szándéka, hogy őket inkább jó tanáccsal, mint fenyegetésekkel fogja a törvény
               ösvényére visszavezetni; de minden szelídsége mellett benne is több vala a Báthoriak
               bennszületett büszkeségéből, hogysem Dózsa beszédének modora által magát sértettnek
               ne érzené. Megvető tekintetet vetett rá, s így szólt: - Veled nincs dolgom többé.
               Hogy királyi kegyelmet ajánljak, jöttem ide, nem azért, hogy elfogadására kérjelek;
               legyen akaratod szerint. De hozzátokszólok - mondá a körülálló néphez fordulva -,
               szegény elcsábított jobbágyok, kik a vallás ürügye alatt ide csődíttettetek, s kiknek
               rovására néhány gonosztevő annyi undokságot űz; hozzátok, kiknek, hogy csendes
               lakásaitokat elhagyjátok, szabadságot s nem tudom mi képzelt jólétet ígértek, s kik
               nem gyanítjátok, hogy mindez magatokra s utódaitokra csak új szenvedéseket s eddig
               még nem ismert elnyomást hozand. Tegyétek le fegyvereiteket, s menjetek vissza
               elhagyott gazdaságtokhoz. A király s az ország hatalma biztosítani fog benneteket
               minden bántás ellen. Ne rohanjatok önvesztetekbe.</p>
            <p>Báthori érzékenyen, majdnem kérő hangon mondá ezeket, s szavai a közelebb nyomult
               néprelátszóhatást tevének; de mindenki hallgatott, s Dózsára függeszté szemeit, ki
               kardjára támaszkodva, vad méltóságban állott a sátor előtt, a hallgató tömegen
               jártatva szemeit.</p>
            <p>- Nem mertek szólni? - mondá, ezt észrevevén Báthori, indulattal - mert ez itt
               eltiltá? De ő nem vezéretek többé; ő lázadó, ki az ország s a király világos
               parancsának ellenszegülve, minden kegyelemre érdemetlenné vált; ki fegyverét leteszi,
               azt én, ecsedi Báthori György, biztosítani fogom minden bántalom ellen.</p>
            <p>A nép még mindég hallgatott. Dózsa megvetéssel nézé a szólót; végre félbeszakasztá a
               hallgatást. - Ecsedi Báthori György - mondá -, köszönd annak, kinek nevében jössz, s
               hogy Dózsa György királyának még nevét is tiszteli, ha szemtelen beszédeidet tűröm.
               Szóljatok! - folytatá seregeihez fordulva - ki akarja zászlóját odahagyni? ki akar az
               urak s még gyalázatosabb szolgáik martalékává lenni? Lépjen ki, s én Dózsa György,
               ígérem, hogy táboromat szabadon elhagyhatja.</p>
            <p>E szavakra ismét hallgatás következett. - Báthori újra felszólítá a népet, ígéré,
               hogy ha engedelmeskednek, a királyi kegyelem ki fog terjedni azokra is, kik a
               közelebb lefolyt időben netalán valamit tettek, hogy azok, kik a keresztességben
               uraik engedelme nélkül részt vevének, mint megszökött jobbágyok nem fognak
               büntettetni; szóval, elmondott mindent, mi a tömeget engedelmességre bírhatá. - A nép
               végighallgatá beszédét, s néma maradt.</p>
            <p>- Ne higgyetek neki! - hangzott végre egy szó a tömeg között. - Hányszor megcsaltak!
               - szólt egy másik. - Nem hiszünk nekik! megcsalnak! - zúgott az egész tömeg.</p>
            <p>Dózsa diadali örömmel tekinte körül. Báthori sóhajtva hallgatott. Ekkor lépett ki
               társai közül, kikkel Dózsa megett állott, Lőrinc. A jelenet, melyet maga körül
               látott, nem lepé meg őt; a nép érzelmeit ismerve, jól tudá, hogy a király s tanácsa
               felszólításának egyéb következménye nem lehet; csak az egyházi hatalom befolyásától
               félt, s hogy azt, mennyire lehet, gyengítse, még mielőtt a dominikánus provinciális
               kiküldetésében eljár: föl akará gerjeszteni az indulatokat. - Mihelyt a sokaság
               egyházi szónokát látta, s észrevevé, hogy szólni akar, a zaj elnémult, s minden szem
               a tisztelt férfiún csüggött, midőn ez ekképp kezdé: - Bámulsz, ecsedi Báthori György,
               hogy ígéreteiddel közöttünk hitelt nem találsz? Nevednek és dicsőségednek híre messze
               elszárnyalt, tornákon s hadijátékoknál száz babért arattál; lovagiasságod fennszóval
               magasztaltatik, s nincs hasonlóid között senki, ki szavaidon kétkedni merészlene. Ím,
               itt állunk mi ezeren s egyenként, s együtt elmondjuk, hogy Báthori György
               becsületszavának nem hiszünk, hogy ígéreteit ámításnak tartjuk, s nem hagyjuk
               magunkat általa megcsalatni.</p>
            <p>- Úgy van, úgy! megcsalnak! - zúgott a nép; s Báthori a papnak szavára akaratlanul
               kardjához kapott.</p>
            <p>- S miért nem hiszünk mi, szegény nyomorult emberek, a hatalmas, nagyhírű Báthori
               Györgynek, az ország főlovászmesterének, a somogyi főispánnak, a királyi tanácsosnak
               s annyi vár és falu urának? Miért merjük őt hazugnak nevezni, mi, a nyomorultak, őt,
               a hatalmast, a dicsőt, a Báthorit, egyikét azoknak, kik, úgy látszik, csak azért
               választottak királyt maguknak, hogy egy szolgájukkal több legyen, s hogy a koronát,
               melyet fejeikre tenni nem akartak, lábaikkal tiporhassák? - Lőrinc szavai eddig
               keserűek valának; minél tovább szólt, annál inkább elragadá lelkesedése. Mint az
               olvasztókemence megnyitásával az olvadott érc: úgy ömlött el a beszéd e lángoló kebel
               mélyéből, nemcsak magával ragadva, de lángokba borítva mindent maga körül. - Báthori
               György, ne bámuld merészségünket, én meg fogom fejteni a rejtélyt. Éppen mivel
               szegények s nyomorultak vagyunk, mert azon néphez tartozunk, melyet ti, hatalmas
               urak, mint a föld porát, lábbal tapodtatok; mert tudjuk, hogy becsületérzéstek nem
               hat le hozzánk, szegényekre, s hogy köztetek nincsen senki, ki minket megcsalni ne
               tartaná dicsőségének, s ha nyelvünkön szóltok, úgy látszik, ez csak azért történik,
               hogy jobban csalhassatok - mert köztünk s köztetek nincs más kötelék, mint a járom,
               melyet viselünk, azért nem hiszünk szavaidnak.</p>
            <p>- Úgy van, úgy! - zúgott a tömeg - jaj annak, ki a jármot még egyszer nyakára
               veszi!</p>
            <p>- Vagy nem rosszabb-e sorsunk az igás marháénál?! - folytatá Lőrinc. - Igás marháról
               gondoskodik mindenki, hogy tagjaik a zordon téli napokban meg ne merevedjenek; nekik
               meleg ólat épít, nyárban legelőt, télben takarmányt keres számukra, s vigyáz, hogy le
               ne görnyedjenek terhök alatt; a népről ki gondoskodik? E hon a ti hazátok, melyet,
               mint mondjátok, vérrel szereztetek, s melyből minden darab föld birtokotokhoz
               tartozik; csak kegyelmetekből engedtetek át egy részt jobbágyaitoknak; ez a válasz,
               mellyel panaszainkra feleltek. S legyen bár így; de mennyire terjed e kegyelmetek?
               Annyi földet adtatok, melynek becse száz dénár, annyit, mennyit egy termő gyümölcsfa
               ér, tizedrészét annak, mibe egy ruhátok kerül.
            </p>
            <p>- Igaz, mind igaz! - zúgott a tömeg.</p>
            <p>- S ím, a nép megelégedett bőkezűségtekkel, kilencedet s tizedet fizetett földétől,
               minden erejét munkátoknak szentelé. Ha vizet akartatok vagy fát, ha töltést vagy
               árkot kelle ásni, falat építeni: gyalog vagy marháival dolgozott, amikor s ameddig
               parancsoltátok; hisz a kalocsai érsek parasztjaival még a Dunának is új árkot
               ásatott, s a hazában nem áll úri lak, melyet nem jobbágykezek építettek volna; s ím,
               a nép mindamellett nem zúgolódott; nem zúgolódott, habár a töltésen s hidakon, miket
               homloka izzadságában épített, vámot kelle fizetnie; habár minden türelme mellett
               tőletek csak megvetést, csak sértéseket tapasztalt. Ti voltatok a törvényhozók, s kihez folyamodhatott az elnyomás
               ellen, miután törvényhozástok csak a nemes védelméről gondoskodott? Ha nemesember
               vámoló által sértetett, törvényt alkottatok: a nép zsarolásáról gondoskodni időtök
               nem maradt; sőt mivel közületek egyesek, jobbágyaik nyomorúságát átlátva, rajtok
               könnyíteni akartak, törvényt alkottatok, hogy a dézsmát s kilencedet jobbágyainak
               elengedni senki ne merészelje, s ha mégis elengedi, az ily lázadó s rebellis helyett
               a dézsma a főispán által szedessék be.
            </p>
            <p>- Szégyen! gyalázat! - kiáltott tíz hang egyszerre. - Gyalázat! - ordított a
               tömeg.</p>
            <p>- Igen, gyalázat! - folytatá Lőrinc, mindég több lelkesedéssel - a törvény sanyarú e
               föld népe iránt, s mégis mindaz, mit ez ró reá, csak legkisebb része szenvedéseinek.
               Minden nap új zsarolásoknak tanúja. Egy helyen a tizeden felül a hátramaradt kilenc
               bárány mindenikétől két dénár kívántatik, máshol a tizedelők a jobbágy tartozásán
               kívül csirkét vesznek; még a munka is megadóztatik, s az aratónak homloka verítékében
               keresett részétől dézsmát akarnak, a legkisebb
               ellentmondás békókkal s tömlöccel fenyíttetik; az ellenszegülő jobbágy iránt, mintha
               felségsértést követett volna el, nincs irgalma senkinek, s gályarabok jobban
               tartatnak nálánál.</p>
            <p>Lőrinc elhallgatott; mint egy nehéz fohász hallatszott a tömeg fölött, mely ezer
               kebelnek fájdalmát fejezé ki. Báthori szemeit lesütve hallgatott.</p>
            <p>- S ha ez sorsunk - kezdé újra Lőrinc -, bámulhatod-e te, Báthori György, hogy
               ígéretidhez bizodalmunk nincs, hogy ámbár egész családodnál jobbnak tartunk,
               szavaidban mégis csak új ámítást láthatunk. Nem bíztunk-e elég sokáig? Nem
               folyamodtunk-e törvényhez és királyhoz?... A törvény meghozatott, a király kiadá
               parancsait, de sorsunk a régi maradt. Hányszor mondtátok itt ki a Rákoson, hogy
               másnak jobbágyait senki erőszakkal elhajtani ne merészelje: s volt-e eredménye?... Ki
               áll oly magasan s ki oly alant, hogy a törvénnyel dacolni ne merészeljen? A kalocsai
               érsek jobbágyait Ráskai, hogy tőlük pénzt zsaroljon, tél közepette kalodába záratta,
               míg lábuk elfagyott; te magad, Báthori György, ki nekünk becsületedre biztosságot
               ígérsz, talán még emlékezel, mint hajtatta el a nándorfejérvári tiszttartó, Mihály
               deák, szerémi jobbágyidat; s Ráskai most a király főajtónállója; Mihály ellen te
               magad nem bírtál igazságot szerezni magadnak. S mit ezek tettek, azt teszik a jászok,
               kunok, oroszok velünk, s mi, Báthori György,
               bízhatunk-e szavaidban?</p>
            <p>- Nem bízunk, nem bízunk senkiben! az urak csak csalni akarnak! - kiálta ezer hang; s
               a tömeg fenyegetve emelé kezeit.</p>
            <p>- Igen, mi nem hiszünk - folytatá Lőrinc, s lángoló arcain azon lelkesedés kifejezése
               látszott, melyet nem lehet utánozni -, míg az ég, melyhez szenvedésink között
               annyiszor felsóhajtánk, fölöttünk boltozik; míg a Duna, melynek habjaira irigy
               szemekkel tekinténk annyiszor, mert folyama őt e határokon túl viszi, meg nem áll;
               míg a nap, mely csak szolgaságunkat látá, s az éj, melyet annyiszor zokogva tölténk,
               egy öröklő hajnallá nem olvadnak össze: mi nem hiszünk többé ígéreteiteknek.
               Hatalmasak vagytok, királyilag éltek váraitokban, seregeitek ezreivel engedelmességre
               kényszeríthettek: de hinni nem fogunk többé; s a jobbágy készebb vadállat gyanánt
               erdőkben és mocsárokban keresni élelmét, készebb koldulni s elveszni nyomorúságában,
               hogysem ígéreteitekre hallgasson.</p>
            <p>- Úgy van, úgy! inkább meghalni, mintsem többé az uraknak higgyünk! - kiáltának
               sokan.</p>
            <p>- Mi bizalmunkat Istenbe helyeztük - szólt az előbbi, kezét éghez emelve -, ő, ki
               előtt nincs nagy s nincs csekély, kinek akaratára minden földi hatalom porba dől, ki
               ismer minden szenvedést -, meg fogja jutalmazni a nyomorultnak türelmét. Az egyház
               megnyitotta kincseit azok számára, kik a szent kereszt diadalának kivívására fegyvert
               fognak; s ti, gazdagok, e világ hatalmasai, ezt is irigylitek-e tőlünk, mintha
               sértené büszkeségteket, ha az egyház kegyelméből megnyílnának a szegény előtt a
               mennyek kapui, melyek előttetek, az úr ígérete szerint, úgyis zárva maradnak? Ennyire
               nem terjed hatalmatok! Dúljátok fel házainkat, ha az úr hatalmat adott rá; vegyétek
               el életünket; de nem fogjátok megsemmisíteni az esküt, mely e zászlókhoz köt.
               Meghalhatunk, de mint az úr bajnokai halunk meg. Isten akarja, s mi követni fogjuk
               szavát végső leheletünkig!</p>
            <p>- Isten akarja! Isten akarja! mi nem hagyjuk el zászlóinkat! jerünk a török ellen! -
               így kiáltozott ezer hang: ezer kéz mintegy esküvésre emelkedett az ég felé; s míg
               Dózsa s a többi vezérek a közlelkesedésben részt véve, hasonlóképp nyilatkoztak:
               Báthori, Lőrinc panaszainak valóságát érezve, meggyőződött, hogy küldetésének
               eredménye nem lehet.</p>
            <p>A lelkesedés általános vala; s még a királyi őrsereg sa körülálló szerzetesek között
               is sokan találkoztak, kik, midőn azon szenvedések soroltattak el, melyeken vagy maguk
               vagy rokonaik keresztülmentek, nem titkolhaták el megindulásukat. Az általános zaj
               egy ideig minden szólást lehetetlenné tett; midőn az némiképp csillapult, s a tömeg
               figyelme ismét a királyi küldöttekre fordult, a dominikánusok provinciálisa lépett
               előre, s kezével csendet intve, szólni kezdett.</p>
            <p>- Nagyságos uram! - mondá, Báthorihoz fordulva, csengő szavával, melynek éles hangjai
               Lőrinc férfias szónoklatával kiáltó ellentétet képeztek - a királyi követ eleget tett
               kiküldetésének; reám szállott a tiszt, a szerencsétleneket, kiket istentelen vezéreik
               a jónak ösvényéről elcsábítanak, az igaz útra visszatéríteni; s én teljesítem
               hivatásomat, híven és kímélet nélkül, mint ahhoz illik, kit az úr, minden
               érdemetlensége mellett, a prédikáló rend provinciálisának választatott, s kinek
               tiszte, e szép, Istentől megáldott magyar hazát,melyet Szent István király a
               boldogságos Szűz Mária különös pártfogásába ajánlt, a pogányok s eretnekek mérgétől
               tisztán tartani.</p>
            <p>A szólónak külsejében nem vala semmi bizodalmat gerjesztő, sovány arcának éles
               vonásai, a sötét, átható szem, a keskeny ajak s a hegyes áll a nézőre inkább
               kellemetlen, mint vonzó hatással valának. Egyike volt ez azon arcoknak, melyekre
               nézve eszünkbe jut, hogy rajtok minden szenvedély kifejezése megférne, az egy
               szerelmet kivéve, s melyek mégis hidegen látszanak lenézni emberi érzelmeinkre. De
               éppen e látszó érzéketlenség egész valójának különös méltóságot kölcsönzött, s a nép
               félénk tisztelettel néze a kérlelhetetlen férfira, ki előtt husziták, pikardok s
               mindenki, ha az eretnekségnek valaha csak gyanújába jött, remegve bújtak el. - Igen -
               folytatá beszédét -, a prédikáló rend első feladata, hogy a népet az eretnekség
               mérgétől őrizze meg; és soha komoly föllépése nem volt szükségesebb, mint itt, hol e
               Szűz Máriának ajánlott országban, az apostoli magyar királynak, mondhatnám, szemei
               előtt, a pikardok tanai, úgy látszik, emelt fővel hirdettetnek immár; hol az
               eretnekség felütötte lobogóit, s mint ordító oroszlán jár az úr választott nyája
               között.</p>
            <p>- Közöttünk nincs eretnek! - szólt Lőrinccel egyszerre több hang.</p>
            <p>- És én azt mondom, hogy van - folytatá szenvedéllyel a dominikánus -, hogy az egész
               tábor telve van e métellyel; hogy éppen azok, kik leghangosabban hirdetik
               egészségöket, a legbetegebbek, s hogy ha tőlök nem őrizkedtek, az utálatos mirigy el
               fog terjedni rátok is. Nem, ki mellét verve felsóhajt: uram, uram, istenem! de ki
               szavamra hallgat s parancsaimat teljesíti, az fog bemenni a mennyek országába - így
               szólt az úr; s ti panaszra fakadtok, s istentelen vezéretek felszólal az aratórész s
               a bárányok dézsmáltatása ellen, noha írva áll: nemhogy megrontsam, de hogy megújítsam
               a törvényt, jöttem közétekbe. S az ótestamentomban meghatározott dézsmát a törvény is
               biztosítja. Minden hatalom az Istentől jön, s ki a hatalomnak ellentáll, Istennek áll
               ellent; és: adjátok meg a császárnak, ami a császáré, azaz: adjátok meg a királynak,
               ami a királyé: a királyé pedig a hatalom; s ti ellentálltok a király világos
               parancsainak, visszautasítjátok küldötteit, fellázadtok a világi hatalom ellen,
               melyet Isten maga arra rendelt, hogy fölöttetek uralkodjék.</p>
            <p>A szerzetes szavai, főképp a számos szentírási idézés, mikkel beszédét
               keresztülszövé, látható hatással voltak hallgatóira; s Lőrinc, hogy ezt meggyengítse,
               szükségesnek látá hasonló fegyverekkel küzdeni. - Írva áll - így szólt nyugodtan -,
               adjátok meg a császárnak, ami a császáré; de írva áll ugyanott; adjátok meg Istennek,
               mi Istené; s mi csak ezt tesszük. Hagyd el házadat s családodat, és kövess; ezt mondá
               üdvözítőnk apostolához, s ő fölkelt s otthagya mindent, s elindult mestere után; ezt
               tettük mi is. Mi tiszteljük a világi hatalmat: de az egyházi magasabban áll; s miután
               ennek meghívására kötöttük fel fegyvereinket, mi azt a király s tanácsának parancsára
               le nem tehetjük; életünk a király kezében van, de lelkiismeretünk nem engedi, hogy
               szavainak engedelmeskedjünk.</p>
            <p>Ki tömeget hosszabb ideig bizonyos cél felé akar vezetni, annak első legszükségesebb
               tulajdona az <hi>ildomosság; </hi>minden egyéb: a legerősebb
               meggyőződés, hatalmas szónoklat s megtántoríthatlan bátorság, pillanatokra bámulatos
               hatást idézhetnek elő, de állandó befolyást csak ildomosság által szerezhetni. Csak
               az győzhet, ki sohasem feledé el, hogy minden ügynek vannak veszedelem nélkül meg nem
               támadható oldalai, s ki ezeket ki tudja kerülni. Lőrinc kitűnő mértékben bírta e
               tulajdont, s a tiszteletteljes mód, melyen a szerzetesnek válaszolt, a dominikánus
               szavaira a nép között támadott vallásos kételyeket megnyugtatá. - Lőrinc jól szól.
               Isten szolgálata még a király szolgálatát is megelőzi - így hangzott minden oldalról,
               s még a provinciális is első pillanatban némi zavarban látá magát.</p>
            <p>- Igen helyesen szólsz - mondá végre -, s ha tetteid szavaidnak megfelelnek, örömmel
               be fogom vallani, hogy igazságtalanul ítéltelek meg. Az egyházi hatalom, minden igaz
               keresztyén szemeiben többet ér a világinál, és szent mártírjaink példája megmutatta,
               hogy kötelességünk inkább mindent eltűrni, hogysem az egyház szent parancsait
               megszegjük; s ennyiben csak helyeselhetem, ha fegyvereiteket, miket az egyház nevében
               viseltek, az egyház különös engedelme s meghagyása nélkül nem akarjátok letenni. De
               ím - folytatá, szúró tekintetét Lőrincre függesztve -, az egyházi és világi hatalom
               ez alkalommal egymással járnak. Valamint a főlovászmester őnagysága felséges urunk s
               királyunk nevében: úgy én mint a pápa őszentsége legátusának küldöttje jelentem meg
               köztetek, s őeminenciája nevében parancsolom, hogy fegyvereiteket letéve, azonnal
               oszoljatok szét. Ki e parancsnak nem engedelmeskedik, azt én a rám bízott egyházi
               hatalomnál fogva, mint a katolikus egyház s a római pápa felsőbbségének nyilvános
               megvetőjét ezennel a keresztyének szent közösségéből ki fogom zárni. Van-e még
               kifogástok?</p>
            <p>Nehéz volna leírni a hatást, mellyel e szavak az egész gyülekezetre valának. Fegyver
               volt az interdiktum, melyet gyakori használat végre eltompított, s mely a reformációt
               megelőző években már sokat vesztett egykori erejéből; de a nép alsó osztályai annyit
               még megtartottak középkori vallásosságukból, hogy e fenyítéktől borzadjanak. Első
               pillanatban a dominikánus szavait általános csend követé, később fohászok s elnyomott
               suttogás hallatszának. Maga Dózsa nyugtalannak látszott, s a provinciális diadalmasan
               nézett a körülálló tömegre, melynek mindenik arcán rémülés vala látható.</p>
            <p>Lőrinc megtartá nyugalmát; szemeit ellenére függesztve, hallgatva várta be, míg az
               első meglepetés elmúlt, azután látszólag minden fölgerjedés nélkül válaszolt: - Ha ez
               célja kiküldetésednek, s ha e szent férfiak, kiket körülted látok, azért jöttek, hogy
               föllépésednek ünnepélyességet szerezzenek: menj vissza békével, s mondd azoknak, akik
               küldöttek, hogy hasztalanul jártál. Tamás bíbornok nem parancsolhatja reánk, hogy,
               hitszegőkké váljunk; ő a bűnbocsánat kincsét, melyet az egyház előttünk megnyitott,
               vissza nem veheti többé, s mi tenni fogjuk, mit lelkiismeretünk parancsol.</p>
            <p>Halotti csend uralkodott körös-körül. Lőrinc szavai visszhang nélkül hangzának el a
               tömegen.</p>
            <p>- Micsoda?! - kiáltá a prior szenvedélyesen - s hát te, alávaló, az egyházzal is
               dacolni mersz? szembeszállsz azokkal, kiknek hatalom adatott megkötni s feloldani
               mindent e világon, hogy mit megkötöttek, megkötve, s mit feloldanak, feloldva legyen
               a másvilágon is? Vagy Tamás bíbornok nem a pápa teljes hatalmú legátusa-e? vagy én,
               az úr érdemetlen szolgája, nem általa küldettem e táborba?</p>
            <p>- Mindezt nem vonom kétségbe - válaszolt Lőrinc előbbi nyugodt modorában -, nincs is
               szándékom dacolni senkivel, legkevésbé Tamás bíbornokkal; csak azt állítom, s ennek
               igazságáért kész vagyok meghalni: hogy Tamás bíbornok nem parancsolhatá neked azt,
               amit előbb elmondál, vagy ha igen, úgy csak annálfogva történt, mert rá
               kényszeríttetett.</p>
            <p>- Igen, kényszerítették! a bíbornokot kényszerítették! - kiáltá Dózsa s néhány hang;
               a többség rémülve nézé az egész jelenetet.</p>
            <p>- Hogy mersz ilyesmit állítani? - kérdé éles hangon a prior. Lőrinc, érezve a
               pillanat fontosságát, mindég bátrabban, mindég több lelkesedéssel kezde szólani.</p>
            <p>- Gondolod, hogy mivel sátraink lenn a síkon állanak, semmit sem tudunk azokról, mik
               fölöttünk történnek? Hogy nem tudjuk, miszerint ma éjjel anádor, akalocsai érsek s
               kíséretében sok nagy s főhivatalnokok Tamás bíbornokhoz mentek, fenyegetvén őt, hogy
               azon esetre, ha a parancs, melyet te most kihirdettél, elmarad, a csonkatoronyba
               zárják?... Igen, híveim! - folytatá, midőn a tömeghez fordult - az ájtatos urak, kik
               hozzánk e szent férfiút azért küldék ki, hogy az egyház iránti engedelmességre
               intsenek, oly nagymértékben istenfélők, hogy a pápa legátusát, ha kívánataiknak
               ellent mer állani, a csonkatoronnyal fenyegeték.</p>
            <p>Erre a szerzetes nem volt elkészülve; s midőn az általános fölgerjedést látá, melyet
               e hír az ájtatos tömeg között okozott, nem volt képes annak megnyugtatására szót
               találni. - Lőrinc észrevevé a kedvező fordulatot, s szenvedéllyel tovább szólt:</p>
            <p>- Igen, a pápa legátusát, az ország egyházi fejét tömlöccel fenyegeték. Tagadd, ha
               mered; mondd itt a nép előtt, a szabad ég alatt, mely szavaidra lenéz, itt ezen szent
               férfiak jelenlétében, kik veled jöttek, s melletted tanúságot tehetnek: nem igaz-e,
               amit mondok? nem kényszeríttetett-e a bíbornok e parancs kiadására?</p>
            <p>Minden hallgatott.</p>
            <p>- Vagy azt hiszed, miszerint, ha erről részletes tudomásunk nem volna is, azon
               körülmény, hogy a bíbornok nem jött veletek, nem bizonyítaná eléggé szavaimat? Ő
               hirdeté e hadat, ő maga varratá a keresztet ruháinkra, ő adá a zászlót vezérünk
               kezébe, s ha, eloszlásunkat kívánná, ő maga jött volna táborunkba, hogy valamint a
               harchoz buzdított, úgy a fegyverek letételére intsen. De ezt ti ott fenn a várban nem
               engedhettétek meg. Közöttünk a bíbornok szabad volna; itt Krisztus helyettesének
               követét békóval s tömlöccel senki sem fenyegetheti; itt csak lelkiismeretét követné,
               s ily legátus nektek nem kell. A király parancsainak ne álljon senki ellent; igen, de
               a király olyas legyen, kivel kényetek szerint parancsolhattok. Az egyház
               szavainakvakon engedelmeskedjünk; igen, de ki az egyház nevében szól, az békóitokban,
               az hóhéraitok kezei között legyen, nemde?... Lám, mi jól ismerjük eljárástokat. Menj
               vissza küldőidhez, s mondd nekik, hogy mi mindenekelőtt e had fővezérének, Tamás
               bíbornoknak teljes szabadságát kívánjuk, s hogy, míg ő köztünk meg nem jelenik, addig
               nevében kiadott parancsoknak semmi hitelt sem fogunk adni.</p>
            <p>- Igen, mi vezérünk, Tamás bíbornok szabadságát akarjuk! - ordított a tömeg; s a
               prior, kinek arcán az ügy ezen fordulatánál a legnagyobb fölgerjedés vala
               észrevehető, sokáig szóhoz sem jöhetett. De valamint Lőrinc az álláspontot, melyről
               hallgatóira hathatott, nem választhatta volna célszerűebben, mint amidőn a pápai
               legátus lépését erőszak eredményeként tünteté fel: úgy a dominikánusban oly ellent
               láta maga előtt, ki helyzetét ismerve, annak kedvező körülményeivel szintén élni tud;
               s bármi nagy vala Lőrinc szavainak hatása első pillanatban: a szenvedélyesség,
               mellyel a prior szólt, az élénk színek, melyekkel az engedetlenek kárhozatát festé,
               hallgatói között többeknek ingatá meg előbbi határozatát; s az általános hallgatás,
               melyet csak néha egyes fohászok szakítának félbe, tanúságot tett azon hatásról,
               mellyel szavai ez ájtatos tömegre voltak. - Ó, ne hagyjátok magatokat hamis próféták
               ámító szónoklata által az igaz ösvényről elcsábítani - így végzé beszédét -, az
               egyház köntösében járnak, az úr szavait hordják ajkaikon, de belsejökben a gonosz
               uralkodik, s aki tanácsaikat követi, úgy cselekszik, mint ki az erény göröngyös
               ösvényéről az örök kárhozat tág s kényelmes útjára tért el. Ki az egyháznak
               ellentáll, Istennek áll ellent; s az egyház püspökök, érsekek, apátok által szól
               hozzátok, s nem e szerencsétlen elvetemült embert választotta volna követének, ki
               papi köntösében csak a husziták, pikardok, adamiták s mindazon számos eretnekek
               szószólója, kik Csehországot oly szerencsétlen állapotra juttaták. Tegyétek le
               fegyvereiteket azonnal, s jöjjetek velem, hogy a búza s konkoly elválasztassanak
               egymástól, hogy Istennek bosszúja s a világi kar büntetése, mely minden ellenszegülőt
               érni fog, a jámbort s gonoszakat ne találja együtt. Jaj annak, ki e hamis próféta, ez
               eretnek szavaira még hallgatni fog: az egyház kimondja reá átkát. Ki üdvösségét
               szereti, kerülje őt.</p>
            <p>Lőrinc válaszolni akart, de a priorral jött dominikánusok, Báthori serege s még a
               kereszteseknek egy része is, lármájok által minden szólást lehetetlenné tettek; s
               habár sokan hallgatói közül részvétök világos tanúságát adák: Lőrinc látá, hogy
               minden további vitatás csak kárára lehetne. Oly hallgatók előtt, kik az egyház
               lényegét a külső jelektől nem tudták megkülönböztetni: ő, az egyes pap, az annyi
               szerzetestől követett s egyházi ünnepélyességgel megjelent priorral nem
               versenyezhetett, s még örülnie kelle, hogy a zavar, mely mindkét részről okoztatott,
               a dolgok rögtöni elhatározását lehetetlenné tevé.</p>
            <p>- Szedjük fel sátorfáinkat, s jerünk haza! - kiáltott egy rész. - Az urak meg akarnak
               csalni! - ordítának mások. - Ne higgyetek Lőrincnek, eretnek, a szent atya mondta!...
               Eretnek a dominikánus maga! - kiáltának mások. - Lőrincre hallgassatok, ő papunk...
               Legjobb, ha Budára megyünk, s Bakácsot kérdjük! - szóltak ismét mások. - Ne menjetek
               - zajogtak a többiek. - Bakácsot fogva tartják; aki Budára megy, azt az urak megölik.
               Itt maradunk, míg a bíbornok, míg maga a király nem jön közénkbe!... A király és a
               római pápa velünk tartanak!... Jaj nekünk, exkommunikálnak!... Le a hamis prófétával!
               le a barátokkal! - így kiáltozott ezer hang. A szózatok mindég szenvedélyesebbek, a
               zaj vadabb lőn; s mint tenger, melyet egyszerre ellenkező szelek ragadtak meg,
               bizonytalanul hullámzott ide s tova a roppant embertömeg.</p>
            <p>Lőrinc azalatt Dózsával a sátorba vonult. Ki a roppant lármázó tömeget, mely között
               az eloszlást sürgető szózatok mindég túlnyomóbbakká váltak, s a bizonytalanságot
               látá, mely már a sátor előtt összegyűlt keresztes vezéreket is megragadta, míg a
               szerzetesek, a nép közé vegyülve, mindent elkövettek, hogy a prior szavainak minél
               több híveket szerezzenek: az Lőrinc ügyét bizonyosan elveszettnek gondolá. - Rövid
               tanácskozás után Dózsa Lőrinccel a sátorból kilépett, s előbbi helyére állva, kezével
               csendet intett.</p>
            <p>Oly nagy vala a befolyás, melyet e rendkívüli ember vad szigorúsága által magának
               seregei között szerzett, hogy parancsoló intését e pillanatban is azonnal követték; s
               Báthori s a szerzetesek nem kis bámulására azonnal mély csend uralkodott, midőn
               György vezér seregeit ekképp szólítá meg: - Dálnoki Dózsa Györgyöt fenyegetéseitek
               nem fogják megijeszteni. Mi engem illet, ha, elhagyva mindenkitől, e táborban csak
               száz bajnokkal magam maradnék, a keresztnek szent ügyét nem fognám elhagyni. Az
               egyháznak felszólítása kihirdettetett az egész országban. Egernél, Eszéknél,
               Veszprémnél roppant seregek gyűltek össze; a székelyek, szászok s Mármaros nemessége
               útban vannak; ha e sereg, melyet magam körül látok, feloszlik: a szent zászló, mely a
               pápa nevében kezeimbe adatott, nem fog követők nélkül maradni. Én, míg leheletem
               tart, nem hagyom el soha.</p>
            <p>- Mi sem! - kiálta sok hang.</p>
            <p>- De többen lévén, kik másképp vélekednek - folytatá György, s midőn szemei a tömegen
               körüljártak, arcának kifejezése borzasztó vala -, s minthogy alávaló hitszegők
               találkoznak táborunkban, kik Istennek tett esküvésöket már megbánták, legalább
               ismerni akarjuk e hazug csoportot, hogy, mint főtisztelendő úr mondá, a konkoly s a
               tiszta búza elválasztassanak egymástól. Itt van két feszület - szólt a tábor felé
               mutatva -, kik hitöket megszegve e tábort elhagyni kívánják, térjenek el a
               feszülethez, mely ott balra áll; kik a kereszt fölszentelt bajnokai maradnak,
               jöjjenek velem jobbra, s gyűljenek össze azon keresztnél, mely ott emelkedik.
               Induljatok!</p>
            <p>A tömeg egy ideig határozatlanul állott. Dózsa előbbi fenyegetései s az arcnak
               kifejezése, mellyel körültekintett, s mely arra látszék mutatni, mintha a seregek
               elkülönzését csak azért kívánná, hogy azokon, kik a tábort elhagyni készülnek, véres
               bosszút álljon - sokáig visszatartának mindenkit, s György megvető tekintetet vetett
               Báthorira, ki a bizonytalanokat bátorságra intette, s mindenkinek, ki a tábort
               elhagyja, a király s az összes ország pártfogását ígéré.</p>
            <p>Végre Dózsa, alvezéreinek és sokaknak kíséretében a templomsátor jobb oldalán álló
               kereszt felé indult, s mihelyt a vezér tekintete a tömegtől elfordult, mintegy
               varázslattól megszabadulva, ezeren rohantak a szerzetesek után, kik a bal felől magas
               rúdra aggatott feszület felé haladtak. Mi Lőrincnek s a többi vezéreknek e
               pillanatban leginkább feltűnt, az Szaleresi magaviselete vala, ki Báthori s a
               szerzetesek után jövén a táborba, ezen elhatározó pillanatban nemcsak követte Dózsát,
               sőt egyike vala azoknak, kik a szétoszlás ellen, melyre pedig magát a házánál tartott
               tanácskozás alkalmával elhatározottnak mondá, most legszenvedélyesebben szót emeltek.
               Kevés perc alatt a templomsátor előtti tér aránylag üressé vált, s Báthori, ki a
               priorral s kíséretének egy részével előbbi helyén maradt, örömmel látá, hogy Dózsa
               követőinek száma sokkal csekélyebb. A legbátrabbak s azok, kik a múlt éj
               kicsapongásaiban részt véve, magokat a királyi közbocsánatból kizárva láták, vele
               mentek; de a nagyobb szám, mely valamint előbb földesurainak zsarnokságát, úgy most a
               tábor rendét s a hadigyakorlatokat, mikre hetek óta szoríttatott, tűrhetleneknek
               érezé, s mely titkon már rég Dózsa szigorúsága ellen panaszkodott, élénken tódult
               azon oldalra, hol jelen helyzetének új változását találhatá, habár régi szolgasága
               volna is az. Csak állíttassék új rend a régi helyébe, s a réginek, habár
               felforgatására egy egész nép fogott kezet, azonnal számos barátai támadnak; s a zsidó
               nép története, mely a pusztában Egyiptom szolgaságába vágyódott vissza, példabeszéd,
               mely e világ majdnem minden népeire illik.</p>
            <p>Dózsa s hívei szintén érezék ezt, s a legbátrabbak azok közül, kik vele a jobb
               oldalon álló feszületnél összegyűltek, midőn aránylag csekély számukat láták,
               aggodalomteli tekintetet vetének vezérökre. Egy egészen váratlan esemény mindennek
               más fordulatot adott.</p>
            <p>Történt, hogy azon feszület, mely körül a tábort elhagyni kívánók nagy sokasága
               összegyűlt, a rúdról, melyhez aggatva volt, leesett, s e tünemény rögtön mondhatlan
               rémülést okozott az egész tömeg között. A dominikánusok az arcra esett feszületet
               fölemelve, a történetet azzal magyarázák, hogy a kereszt rosszul lévén felcsinálva
               rúdjára, most, miután ez megingattatott, minden természetfölötti erő közbenjárása
               nélkül esett le helyéről; néhányan fortélyos csalásról szóltak; s minthogy Lőrinc s
               egy szerzetes ma reggel, egy őrnek tanúsága szerint, e kereszten valamit igazítottak,
               egyesek, kiknek az őr ezt elbeszélé, talán hitelt is adtak neki, de a nagyobb rész
               világos csudát látott az egészben, mi által Isten azon akaratát nyilvánítá: hogy a
               táborból senki se távozzék; s rémülve futottak sokan Dózsához, ki diadali örömmel
               ismét szaporodni látá seregeit.</p>
            <p>Nehéz volna leírni a meglepetést és haragot, melyre a dominikánus prior, ezeket
               látva, fakadott. Diadalától azon pillanatban fosztatva meg, midőn azt már biztosnak
               gondolá, s pedig kézzelfogható csalás által, majdnem elhagyatva látván magát
               szerzetesei között, kiknek arcain észrevehető, hogy a történt állítólagos csuda rájok
               sem vala hatás nélkül, míg előbbi követői - a keresztes had nagy része - most Dózsa s
               az utált ceglédi plébános körül csoportoztak, a prior első fölgerjedésében talán
               mindjárt kimondta volna exkommunikációját a tömeg ellen, ha ildomossága nem tartja
               vissza; de mérsékelvén magát, s elküldvén szerzeteseit, Dózsát s a seregeket még
               egyszer visszahívatá a sátorhoz.</p>
            <p>A sereg visszatért, de látá mindenki, hogy a prior szavai elveszték előbbi hatásukat.
               Elmondott mindent, mi a vélt csudának hatását gyengítheté, de sem az egésznek
               természetes magyarázata, sem a netaláni csalásnak említése, nem győzött meg senkit; s
               komor hallgatás vagy egyesektől e szavak: - Isten nem akarja - mikkel beszéde
               többször félbeszakíttatott, volt a sokaság válasza.</p>
            <p>- De az istenért - mondá végre türelmetlenül -, ne ámíttassátok el magatokat. Isten
               bosszúját akarjátok kikerülni, s ha e szemfényvesztés által magatokat a jó útról,
               mely felé indultatok, el hagyjátok téríteni, vérző szívvel bár, felsőim meghagyásából
               kénytelen leszek az exkommunikációt kihirdetni, s akkor Isten valóságos bosszúja
               fogja az engedetleneket érni.</p>
            <p>- Isten nem akarja. Tulajdon szemeinkkel láttuk. A feszület arcra esett, jeléül, hogy
               az üdvözítő elfordítá tőlünk arcát. - Ezek s hasonló szózatok hallatszottak
               körös-körül.</p>
            <p>- De nem történhetett-e, hogy a kereszt rosszul lévén felaggatva, a tolongás között
               minden csuda nélkül esett le rúdjáról? - szólt ismét a prior - vagy hogy az egész egy
               előre elkészített csalásnak eredménye? Nem hallottatok-e hamis prófétákról, kik az úr
               népét szintén látszó csudákkal ámíták?</p>
            <p>- A kereszt rosszul volt felaggatva - szólt közbe Villibald barát, ki a feszületet
               kezében tartva, a prior mellett állt. - Jámbor híveim! ha az úr csudákat mível, ezek
               nem olyanok, miket minden ember természetes eszével megmagyarázhat. Hadd kössem
               előbbi helyére a keresztet, s azután gyülekezzetek körülötte még egyszer, és ha ismét
               leesik...</p>
            <p>- Istentelenség! - szólt néhány hang.</p>
            <p>- Nem az! - kiáltá a prior - ha az ember Isten akaratáról magának minden módon biztos
               tudomást akar szerezni, az nem istentelenség, hanem kötelessége. Eredj, barátom -
               mondá Villibaldhoz -, s kösd fel e feszületet még egyszer, hogy e jámbor emberek
               lássák, miszerint rémülésök csak vaktörténeten vagy csalódáson alapszik.</p>
            <p>Villibald s a szerzeteseknek egy része a feszülettel odament, hol az előbb függött, s
               amaz a keresztet sok csombókkal ismét a rúdhoz köté. A tömeg ájtatos borzadással nézé
               e szentségtörést, s csak fohászai hallatszottak.</p>
            <p>- Nézzétek, mint kötözik üdvözítőnket újra a farizeusok - mondá Lőrinc éles hangon; s
               a nép jajgatva emelé szemeit az ég felé.</p>
            <p>Miután a feszület látszólag erősen függött, a prior újra felszólítá a sokaságot, hogy
               kik, mint engedelmes keresztyénekhez illik, már előbb azon keresztnél valának, még
               egyszer menjenek oda. - Ha az úr csudákat akar - mondá, haragos tekintetet vetve
               Lőrincre -, ne féljetek, a jelenet ismételtetni fog.</p>
            <p>- Menjetek Isten nevében - mondá Lőrinc büszkén -, s érje a büntetés, mert Isten
               kegyelmét ekképp meg akarjátok kísérteni, azokat, kik e botránynak szerzői
               voltak.</p>
            <p>Lőrincnek e felszólítása sem bírhatá mindazokat, kik előbb a keresztes tábort
               elhagyni készültek, szándékuk megújítására; voltak azonban, kiket részint
               kíváncsiság, részint a priornak hatályos intései a közeledésre bírtak, s habár
               kisebb, mégis tetemes tömeg gyűlt ismét össze a kereszt körül. De alig álltak ott,
               alig hivatkozott a dominikánus az úrnak e világos tanúságára, midőn a csomók rögtön
               feloldództak, a kötél engedett, s a feszület, mint előbb, ismét a földre zuhant.</p>
            <p>Ki Villibaldnak Lőrinccel tartott beszélgetését hallotta, s mostani eljárását
               figyelemmel kísérte, az észreveheté, miszerint a csombók mesterségesen úgy köttetett,
               hogy mihelyt a kötél végét, melyet csuklyája alatt kezében tartott, meghúzza,
               szükségképpen felbontódjék; de a nép, mely ily pillanatokban mindent hisz, csak azt
               nem, hogy mit maga előtt lát, az természetes úton történt, térdre borulva, bánatosan
               veré mellét, s mihelyt az első rémülés megszűnt, egyhangon hirdeté, hogy, miután
               Isten akarata ily csudálatos úton nyilatkozott, semmi föltétel alatt sem fogja a
               tábort odahagyni.</p>
            <p>A prior, szinte mint a főlovászmester s a vele jött seregek, meghökkenve állottak: s
               midőn Villibald a feszületet még egy ízben felkötve, a népet új próbatételre szólítá
               fel, a dominikánus már csak alig volt képes néhány szónak mondására, melyek a tömeget
               az előbbi kísérlet ismétlésére inték.</p>
            <p>Mégis találkoztak néhányan, kik harmadszor is a kereszthez mentek. Midőn azonban a
               feszület rúdjáról az előbbi módon harmadszor is leesett, az általános zaj kitört
                  mindenfelől.
            </p>
            <p>- Meddig fogjátok még istentelenségtöket folytatni? - kiálta Lőrinc erős szavával -
               vagy addig akartok csúfot űzni üdvözítőnk szent képével, míg égő esőjét küldi
               fejeitekre, hogy mint Szodoma s Gomora fölött, sötét vizek jelöljék e tábor
               helyét?</p>
            <p>A tömeg rémüléssel tekinte föl az égre, hol sötét felhőtömegek tornyosultak, s a
               közelgő vész, melyet ilyes körülmények között eddig senki sem vett volna észre, az ég
               haragjának mintegy új bizonyítványaként tűnt fel.</p>
            <p>- Mennydörgés s villámok között jelenjék-e meg Isten előttetek, hogy a szörnyű
               bosszú, mellyel hitetlenségteket bünteté, a világ népeinek például szolgálhasson? -
               szólt ismét Lőrinc. - Ti, kik az úr világos csudáinak nem hittetek, még tovább is
               dacolni akartok parancsaival?</p>
            <p>- Nem, nem! - kiálta a tömeg - le a hamis prófétákkal, le a barátokkal; amit
               mondanak, hazugság: nem hallgatunk többé beszédeikre; csak rád hallgatunk, Lőrinc; te
               vagy papunk, vezess, mi követünk!</p>
            <p>Ez általános fölgerjedés közben, mely, miután a tömeg között sokan már fegyvereiket
               emelgették, sőt néhányan baltáikat a szerzetesek ellen dobták, mindég veszedelmesebb színt ölte magára, a prior visszanyeré előbbi
               nyugalmát. A kereszt lehullásában csudát nem látott, sőt a dominikánusok s
               franciskánusok között létező viszálykodásoknál fogva Villibald barát közremunkálását
               annyival inkább gyanítá, mivel ez most a keresztesek közé állott, hirdetvén, hogy
               Isten akaratának ily világos nyilatkozata után ő is a török ellen megy; de látá azt
               is, hogy a jelen pillanatban lehetetlen a tömegre hatni, s ez oknál fogva a zaj
               között Báthorival s a körülötte maradt szerzetesekkel rövid ideig tanácskozván, végre
               távozni készült.</p>
            <p>- Elmegyünk - így szólt erős hangon, miután nagy nehezen a csend körülötte némileg
               helyreállt -, de hallgassátok meg végszavaimat, melyeket nem én, de általama
               keresztyén egyház feje mond nektek, kinek legátusa által hozzátok küldettem.</p>
            <p>Lőrinc és Dózsa csendet intének.</p>
            <p>- Még egy ízben kérdezlek benneteket - így folytatá, hangját megfeszítve -,
               megmaradtok-e előbbi makacsságtokban? akartok-e még tovább is az országtörvényeinek s
               az egyház határozott parancsának ellentállani?</p>
            <p>- Lőrinccel maradunk! - kiáltott a tömeg. - Lőrinc a mi papunk!</p>
            <p>A prior ismétlé kérdését.</p>
            <p>A tömeg még szenvedélyesebben válaszolt.</p>
            <p>- S most harmadszor kérdelek - szólt még egyszer a dominikánus -, utószor emelem
               szavamat; még idő van, térjetek magatokba. Azegyház nem a gonosznak vesztét akarja,
               hanem azt, hogy éljen s javuljon meg. Ne taszítsátok el magatoktól a jótevő
               kezet.</p>
            <p>- Nekünk csak Lőrinc kell! Le a barátokkal! - ordított a tömeg.</p>
            <p>- Szóltam, s nem hallgattatok szavaimra - mondá végre a prior erős hangon -, kértem,
               rimánkodtam, s ti elűztetek magatoktól. Legyen hát akaratotok szerint.</p>
            <p>Az egyházférfiú egész magaviseletében nyilatkozó méltóság a tömeg legvadabbjaira is
               akaratjok ellen hatott, s elnémítá őket. Csend lőn.</p>
            <p>A szerzetesek meggyújták gyertyáikat, s félkört képezve, körülfogták a szólót, ki
               ünnepélyes hangon kezde beszélni:</p>
            <p>- Az üdvözítő Úr-Jézus nevében, én, Miklós, az ájtatos prédikáló rendnek priorja s
               provinciálisa, mint Tamás, konstantinápolyi pátriárka, bíbornok, esztergomi érsek s a
               pápa őszentségének ez országokban legátusa által e célra teljes hatalommal kiküldött
               helyettes: az atya és fiú és szentlélek, úgy Szent Péter első apostol és az egész
               keresztyén szentegyház nevében, e szerencsétleneket, kik az egyház parancsainak
               ellenszegülve, makacsságukban megmaradnak, a keresztyén egyházból s minden hívei
               közösségéből ezennel kizárom s kitiltom. Hogy senki közülök templomba lépni vagy
               keresztyénekkel együtt ételben vagy italban részesülni ne merészeljen; hogy senki
               tőlök adományt vagy jótéteményt el ne fogadjon; senki őket megcsókolni, értük
               imádkozni vagy őket köszönteni ne bátorkodjék; és ki az anyaszentegyház ezen
               parancsai ellen cselekedni mer, az velük együtt az atya, fiú és szentlélek nevében
               legyen szintén elátkozott, legyen a keresztyének közösségéből kitiltva; mint ők, és
               kizárva a bűnbocsánatot osztó egyház köréből. Legyen anathema maranatha, mint az
               ördögök a pokolban, örökkön örökké. Így legyen, így legyen, így legyen! Ámen.<hi
                  xml:id="_ednref95">[xcv]</hi>
            </p>
            <p>- Ámen - ismételték karban a szerzetesek, midőn mindenikök a kezében tartott
               viaszgyertyát eloltá.</p>
            <p>Az egész gyülekezetet borzadás tölté el. Némelyek éghez emelt karokkal mintegy
               irgalomért látszának könyörögni, mások földre borulva hallák végig a szörnyű
               szavakat, míg a nagyobb rész néma kétségbeeséssel bámult a szerzetesre, kinek szavai
               a közcsend között rémületes érchanggal, magasabb lénynek ítélete gyanánt hangoztak el
               fölöttük. Úgy tetszett, mintha Dózsa s alvezérei is elrémültek volna, csak Lőrinc
               látszék tántoríthatlannak.</p>
            <p>Az átok reá nem vala hatás nélkül, de arcai csüggedés s kétségbeesés helyett csak még
               nagyobb határozottságot, több lelkesülést mutattak.</p>
            <p>- És most - szólt a prior rövid hallgatás után Báthorihoz - bevégzém tisztemet. Az
               egyház e gonosz csoportot kizárta köréből, neked s általad a világi hatalom kezébe
               adom őket, hogy velök kényed szerint cselekedjél, s azokkal, kik az egyház nyájas
               intéseit megveték, a világi hatóság vaskarát éreztessed. Jerünk.</p>
            <p>S ezzel a prior, Báthori egész kíséretével, azon rendben, mint jött, ismét
               távozott.</p>
            <p>A tömeg egy ideig néma kétségbeeséssel nézett utánok. - El vagyunk átkozva - szólt
               végre néhány hang -, jaj nekünk, el vagyunk átkozva! - jajdult fel az egész sokaság;
               s ismét csend lőn, s csak nehéz fohászok s egyes asszonyok zokogása hallatszott.</p>
            <p>- El vagyunk átkozva - szólt most erős hangon Lőrinc, ismét azon helyre lépve,
               melyről előbb szólt -, igen, el vagyunk átkozva, és miért? mert magunkat az úr
               ösvényének követésétől nem engedtük elámíttatni; mert inkább üdvözítőnk, mint az
               emberek parancsolatainak engedelmeskedtünk. S kik azok, kik minket elátkozának? Azok,
               kik üdvözítőjüket Júdásként e világ hatalmasainak elárulák, kik csudáit megvetik, kik
               mint egykor a zsidók üdvözítőnket, képét, istentelen kezeikkel megkötözték.
               Elátkoztak a gonoszok; de higgyétek nekem, híveim, ez átok visszaszáll egész súlyával
               az átkozókra, nekünk nincs mit félnünk, hisz az úr mondá: boldogok, kik üldözést
               szenvednek az igazságért.</p>
            <p>Nagy vala a hatás, mellyel e szavak, erős meggyőződés kifejezésével mondva, a
               hallgatókra voltak: de a nép, melynek meggyőződése inkább érzelemnek, mint észbeli
               tehetségeinek eredménye, s melynek hite s előítéletei oly szoros kapcsolatban
               állanak, hogy többnyire csak együtt irtathatnak ki, valamint oly tárgyakra nézve, hol
               ítélni nem szokott, nézeteit minden percben megváltoztatja; úgy ott, hol valamit évek
               óta tisztelni tanult, nem kételkedik oly könnyen, s a benyomás, melyet az egyház
               ünnepélyes szertartásaival kimondott kárhozat e tömegre tett, nagyobb vala, hogysem
               azt Lőrinc szavai elfeledtetnék. Nevelé ezen általános hangulatot még az is, hogy a
               budai hegyek felől közelgő vész mindég sötétebb felhőtömegekben tornyosult az égen, s
               a neheztelő ég erős szózata gyanánt hangoztak a mennydörgés első csapásai fejeik
               fölött.</p>
            <p>- El vagyunk átkozva. Ím, a nap is elborult előttünk, a menny dörögve szól
               haragjában. Jaj nekünk! - Ezen s hasonló szózatokat hallá Lőrinc mindenfelől; ő
               pedig, szemeit ég felé emelve, hallgatva álla ott, érdekes vonásain azon kifejezés
               látszott, melyet emberi arcnak csak nagy gondolat vagy nagy érzemény adhatnak.</p>
            <p>- Az ég dörög - így szólt végre hatalmas szavával, melynek hangjaira minden kebel
               megindult -, meleg napsugárok helyett, mik vetéseinket érlelik, öldöklő villámok
               cikáznak az égen, s az erős föld s a gyenge emberi kebel meginganak egy felsőbb
               hatalom megrázó szavánál. Miként tiszta egével jóságát: úgy vésszel és villámokkal
               hatalmát hirdeti Isten, hogy a gonosz, hogy parancsainak megvetője, hogy azok, kik a
               rájok bízott hatalommal visszaélnek, remegni tanuljanak erős karja előtt. S nem
               látjátok-e, miért néz le haraggal az úr e hazára? miért fordítá el arcát imádságaink
               elől?</p>
            <p>- Jaj nekünk! az úr haraggal néz le reánk; elfordítá tőlünk képét - sóhajtott a
               tömeg. - Lőrinc folytatá:</p>
            <p>- E földnek népei csak munkások, s az úr e nagy birtokán külön mindeniknek kijelölte
               napszámát. A mienk, magyaroké, az, hogy az egyházbajnokai legyünk, s mint a szántó,
               vasunkkal feldúljuk a kemény földet, melybe később az úr szavainak üdvözítő magva
               hintetni fog, s csak míg e kötelességben eljárunk, lebeghet Isten áldása fölöttünk. S
               nem feledkeztünk-e meg e hivatásról; nem tűrtük-e, hogy a törökök hatalma, mely az
               egyházat mindig terjedő gyomként körülfogja, magasabbra nőjön, hogy a hitetlenek
               fenyegetve emelhessék fegyveröket az úr választott népe ellen?</p>
            <p>- Igaz, mind igaz! - sóhajtott a tömeg.</p>
            <p>- Meg voltatok intve - folytatá Lőrinc -, három hosszú évig uralkodott a dögmirigy
               határainkon; Isten elvonta e földnek termékenységét, szőleink s vetéseink nem
               fizették meg többé munkánkat, marháink kivesztek legelőinken, s tüzes kard gyanánt
               jár fenyegetve egy üstökös egünkön: és mégis ez ország nagyjai s hatalmasai nem
               ébredtek föl tehetetlenségükből. Az egyház kötelességeikre inté őket, s harcot
               hirdetett, s csak a szegény nép állott zászlói alá, s most még ti is kétkedve néztek
               körül: nem kell-e a fegyvert, melyet az úr parancsára ragadtatok, ismét letenni, mert
               egyes hatalmasok úgy kívánják?</p>
            <p>- Nem kétkedünk! - kiálta sok hang - nem kétkedünk többé! vezessetek a törökök ellen;
               élni, halni akarunk zászlóink alatt! - Ezerek lelkesült szava vegyült a dörgéssel,
               mely mindig hatalmasabb csapásokban tört ki fejeik fölött.</p>
            <p>- Igen, híveim! el fogunk menni, hová az úrnak szava hí - mondá most Lőrinc -, de mi
               fog történni azokkal, kiket honn hagyánk? - Szomorú hallgatás követé e szavakat. -
               Míg mi e hazáért s az egész keresztyénségért ontjuk vérünket: mi sors várja az
               ártatlan gyermekeket s öregeket, kik tűzhelyeinknél maradtak, s kiket felbőszült
               ellenségeitek bosszúja ellen senki sem fog oltalmazni?</p>
            <p>- Jaj nekünk - hangzott ki egy általános fohász a tömegből -, ha elmegyünk, halálig
               kínozzák gyermekeinket; ősz apáink fognak szenvedni érettünk!</p>
            <p>- Jaj nektek s jaj gyermekeiteknek, ha a rátok bízott munkát csak félig teljesítitek
               - szólt most Lőrinc, s szavai mindég szenvedélyesebbekké váltak. - Az úr
               ellenségeinek kiirtására fogtunk fegyvert. De az úrnak ellenségei köztünk vannak.
               Azok, kik az úr parancsainak teljesítését eddig akadályozták, kik ez ország
               keresztyén népei fölött töröknél s tatárnál kegyetlenebbül zsarnokoskodtak, kik előtt
               semmi nem szent, az oltár kincse éppoly kevéssé, mint a fillér, melyet homloka
               izzadságában keresett a szegény, kik e hazát rablással, gyilkolással s a gonosztettek
               minden nemével eltöltik, ők, ők az úrnak legfőbb ellenségei, ellenök emeljük
               fegyvereinket először.</p>
            <p>Vannak a népek életében pillanatok, midőn egy szó látszólag csudákat mível; ha az
               érzelem, mely ezerekben élt, egy által kimondatik, ha a fájdalom közben, melyet
               százados elnyomás a nép keblében felgyújtott, szomorú panasz helyett valaki végre a
               szabadság vagy bosszú nagy szavát mondá ki: a gyenge hang teremtő szózattáválik. Mint
               az első napsugár, melynek érintése alatt az egész vidék új világításban tűnik fel;
               mint szikra sokáig felgyújtott gyúanyag közé érve; mint a vész első csapásai, melyek
               a tengert megingaták: úgy világít, úgy gyújt, úgy ráz fel egy szó egész nemzeteket. A
               gyűlölségnek rég megérett gyümölcsei a látszólag gyenge érintés alatt lehullanak, s
               mit a könnyű esti szél magával elragad, minek anyagi hatása száz lépésre alig terjed,
               a kis emberi szózat magokat hint el, miknek gyökereit századok nem fogják
               kiirtani.</p>
            <p>Ez történt e pillanatban is. Az urak elnyomása nemcsak tűrhetetlenné vált, de - mi
               többnyire sokkal később történik - annak is tartatott. Egyes ellenállások, egyes urak
               birtokára vagy néha egész megyékre terjedő lázadások, az úri munkának itt-ott
               erőszakos megtagadása, már rég figyelmeztette az urakat a szellemre, mely a nép
               között uralkodni kezd, s pár évvel ezelőtt a törököknek izenendő had ellen az
               használtatott fő okul, hogy azon esetre, ha a nemesség a hadban részt vevén,
               földjeitől eltávoznék, a jobbágyok könnyen fellázadhatnának, de a népbosszújának kitörésében eddig nem vala egység, s minden
               felszabadításra tett kísérlet csak nagyobb elnyomásra vezetett. Most, midőn
               ötvenezernél többen állottak együtt a Rákoson, midőn fölfegyverkezve, nagy
               hadvezérnek hitt férfiú által vezettetve láták magukat, a rég óhajtott szabadság
               kivívhatónak látszott, s Lőrinc szavai csak a tömeg nagyobb részének érzelmeit
               fejezék ki. - Igen, menjünk az urak ellen, ők legnagyobb ellenségeink - ordított ezer
               hang egyszerre -, álljunk bosszút ennyi elnyomásért; irtsuk ki a gonosz fajt utolsó
               sarjadékig!</p>
            <p>- Sokáig tűrtünk, sokáig szenvedtünk panasz nélkül minden elnyomást - folytatá
               Lőrinc, éghez emelve jobbját -, s tanúul hívom fel az eget, hogy most sem mi vontuk
               ki a fegyvert először hüvelyéből. Amit teszünk, irtóztató kénytelenség. Ha a török
               ellen indulunk, s ellenségeinket bántatlanul hagyjuk, akkor, míg mi vérünket e haza s
               a keresztyénség javáért áldozzuk: meg fogják támadni házaitokat, a gyenge nő s
               ártatlan gyermek nem lesznek biztosok bosszújok előtt, sőt talán a keresztyén név
               elleneivel lépnek frigyre, s a törökkel együtt támadnak meg, hogy azon férfiak közül,
               kik parancsaikat megszegni merészelék, senki se maradjon a föld fölött.<hi
                  xml:id="_ednref97">[xcvii]</hi> Nem mi kezdtük a harcot, de ne féljetek, hogy
               mivel elleneitek hatalmasaknak látszanak, a kocka majd ellenünk fordul. Erősek ők,
               igen; de keményebbek-e csontjaik a tölgynél, melyet az erdőben fejszéitekkel
               annyiszor kivágtatok? jó élethez szokott testeik éhséget és szomjat s az idő
               változásait elbírják-e úgy, mint ti, s izmos karjaitok nem szoktak-e a kaszához,
               melyet annyiszor emeltetek az ő szolgálatukban? Ne féljetek ragyogó páncélaiktól, a
               cséplő majd feltöri kapcsait. Az úr áldása van a szegénnyel; a véggyőzelem a
               mienk!</p>
            <p>- Kiirtjuk őket! vesszenek el mind az utolsóig! - zúgott a tömeg.</p>
            <p>- Vágjátok ki a fát, mely gyümölcsöt nem hoz, s dobjátok tűzre - így szólt az úr; s
               vajon zsarnokaink sáfárkodásának mik voltak gyümölcsei? A földet és vizet, az erdőt s
               mit a bánya rejt, mindazt ők foglalták el saját hasznukra, mintha Isten e világot
               csak számukra teremtette volna; s mit csináltak e hazából? Nagy pusztaságként terül
               el körülöttünk, hol csak rablófészkeik ragyognak. Nincs szegényebb, elhagyatottabb e
               nagy világon, mint azistenáldotta magyar föld, megérkezett a nap, midőn ezt nem lehet
               többé tűrni. Egyenlőknek születtünk; Isten e szép földet mindenki hasznára teremté:
               történjék az úr akarata itt a földön is.</p>
            <p>- Vezessetek ellenök! - kiálta sok hang - menjünk mindjárt, mindjárt!</p>
            <p>- Nem a király ellen emeljük fegyvereinket - folytatá Lőrinc -, ez felségsértés
               volna, s elátkozott, aki felségsértést követ el. A király szereti népét, s részt vesz
               szenvedéseiben, de az urak fogva tartják, s nem engedik, hogy kegyes szándékait
               teljesíthesse; meg kell őt szabadítanunk, hogy a mi, hogy a nép királya lehessen.</p>
            <p>- Éljen a király! Vezess, György vezér, az urak ellen! Megküzdünk szabadságunkért
               utolsó csepp vérünkig. Átok arra, aki békéről szól.</p>
            <p>Ezek s hasonló szózatok hallatszottak mindenfelől. A nép szava leharsogá a
               mennydörgés szózatát. Dózsa a legnagyobb fölgerjedésben nézte e jelenetet. Még nem
               szólt, de lángoló arcának kifejezéséből látni lehete a hatást, mellyel Lőrinc szavai
               rá is voltak. Most, midőn minden szem feléje fordult, midőn seregeinek dörgő szózata
               őt annak mondá, kitől a győzelem függ: rögtön felemelé kezét, s midőn e jelre
               mindenki hallgatott, erős hangon késznek nyilatkozott vezéri kötelességének
               teljesítésére. - A törökök ellen akartalak vezetni - mondá -, de az urak nem akarták.
               Elátkoztatnak bennünket, fenyegetődznek, fegyverhez nyúlnak ellenünk. Legyen hát
               akaratuk szerint; fegyvert fegyver ellen; ha béke nem lehet, legyen harc!</p>
            <p>- Legyen harc! - kiáltott a tömeg.</p>
            <p>- Harc, utolsó csepp vérig - folytatá Dózsa -, s átok arra, ki békéről szól, míg e
               hazában csak egy ember marad, ki magát úrnak nevezi!</p>
            <p>- Átok reá!</p>
            <p>- Holnap indulunk - végzé a vezér -, készüljön el addig mindenki, s tartózkodjék
               táborunkban. Oszoljatok el. - S e szavak után Dózsa Lőrinccel s az alvezérekkel a
               táborba vonult.</p>
            <p>Szava majdnem csudálatos hatású vala e tömegre. A rendkívül fölgerjedett sokaság
               nyugodtan követé vezérét táborába, s egy negyedóra után e helyen, hol annyi zaj
               terült el, csak a mennydörgés hatalmas szózata s a leszakadó eső zavará a hallgatást,
               mely a Rákoson újra elterjedett.</p>
            
         </div>
         <div type="chapter">
            <head>16</head>
            <p>Az anyagi fáradtság legjobb vigasztalója fájdalmainknak, a test, mely legnemesebb s
               legboldogítóbb tehetségeinket oly szűk korlátok közé szorítja, nem engedi, hogy
               bánatunk is végtelen legyen; s ha fejünk fölött kikerülhetleneknek látszó veszélyek
               lebegnek, ha keservünkben minden vigasztalást elutasítunk magunktól, ha a test
               remegve vagy zokogva elfáradott, a halálra ítélt gonosztevő élte utolsó éjjelében s
               az anya gyermeke ravatala mellett, feltalálják nyugalmukat. Így történt, hogy midőn
               Frusina s Bebek Katalin ennyi veszély s fáradság után végre biztosságban láták
               magukat, ők is nyugodtakká váltak. Posztómetsző s jámbor neje a jövevényeknek jó
               ágyakat készítének, s még nem múlt el fél óra, midőn mind Katalin, mind fiatal társa,
               csendes álomba merülve, a kiállott bajokról s a még mindég bizonytalan jövőről
               megfeledkezének.</p>
            <p>Annyival több nyugtalanság tölté szíveiket, midőn másnap reggel helyzetöket
               átgondolák. Mostani menedékükben nem maradhattak. Becsületes gazdájok életét adta
               volna, ha általa vendégeinek bátorságot szerezhet; de háza közelebb feküdt a
               városhoz, mintsem hogy a hölgyek ott sokáig rejtve maradhattak volna; s Orbánnak
               egyetlen reménye az maradt, hogy védettjeivel még elérheti a várost, hol őket
               Bornemisza pártfogásába veendi. E terv is veszélyekkel járt. Valószínűnek látszott,
               hogy a keresztesek Buda külvárosaiban elkövetett dúlásaik után magát a várost s a
               palotát fogják megtámadni, s kétes vala: fog-e a gyenge őrsereg a megtámadásnak addig
               ellenállhatni, míg az ország nemessége segédére jöhet. A jelen körülmények között
               azonban nem lehetett egyebet tenni, s Orbán, Posztómetsző egyik szolgájának ködmönébe
               burkolva, még éjjel kiment, hogy a város állapotáról magának tudomást szerezzen.</p>
            <p>A nap már fenn volt régen, s Orbán még mindég nem tért vissza. Az asszonyok
               mondhatlan aggodalommal ültek a gazda szobájában, míg az öreg Posztómetsző majd a ház
               elébe ment, hogy Orbán közeledését előbb vehesse észre, majd ismét visszatért
               vendégeihez, kikre minden biztatásai csak csekély hatással voltak. Elmondá, hogy a
               lázadók reggelre valószínűleg táborukba visszavonultak, vagy hogy miután dúlásaikat
               más nemesek házain folytaták, a vári őrsereg által szétverettek; ha ez történt, a
               hölgyek veszély nélkül juthatnak a várba, s Orbán talán csak azért késik, mert
               számukra lovakat keres; elmondá, hogy a lázadása királynak cseh seregei s a temesi és
               szepesi grófok által nemsokára el fog nyomatni: de az asszonyok, főképp Bebek Katalin
               nyugtalansága pillanatról pillanatra nőtt, s az öreg végre nem talála más
               vigasztalást, mint hogy az úr jóságában bízzanak,ki az ártatlanokat nem szokta
               hagyni.</p>
            <p>Végre Orbán megjött, de a rövid öröm után, mellyel főképp Frusina s az öreg gazda
               által fogadtatott, észreveheté mindenki, hogy rossz hírt hoz. Halvány arcain
               csüggedés vala látható, s Bebek Katalin élénk kérdésére: indulhatnak-e a város felé?
               rövid válasza az vala: hogy erre mindeddig lehetőséget nem lát.</p>
            <p>Bejárva a külvárosoknak főképp azon részeit, mik az éjjeli kicsapongások színhelyei
               valának, Orbán észrevevé, hogy azok, kik a kicsapongásokat elkövették, reggel felé
               ugyan visszavonultak, de hogy a keresztesek helyett, nagyobb s kisebb csapatokban,
               most koldusok, korhely mesterlegények, szolgálat nélküli katonák, szóval: a város
               söpredéke jár körül az utcákon. A királyi őrsereg s mindazok, kik e tömeg
               kicsapongásainak ellenszegülhettek volna, a belső városba zárkóztak, s csak ennek
               védelméről gondoskodva, nyugodtan nézék a zavart, mely a külvárosban mindég nagyobbá
               vált. Telegdi háza s a többi úri lakások még egyszer feldúlattak, s mi a lángok
               prédája nem lett, az most rablók által vitetett el. Egyes polgárházak is feltörettek,
               s csapszékek, sütőhelyek és mészárszékek üríttettek ki - szóval: Buda külvárosaiban a
               pór legrosszabb neme uralkodott; s majdnem lehetetlennek látszott e pillanatban, hogy
               megtámadtatás nélkül valaki a belső városba juthasson.</p>
            <p>Bebek Katalin e hírekre kétségbeesve összecsapta kezeit; Frusina nyugodtabbnak
               látszott.</p>
            <p>- Apámhoz megyünk - mondá végre elhatározott hangon -, nála mindenesetre biztosabban
               vagyunk, mint itt.</p>
            <p>- Apádhoz menjünk? - kiálta Katalin - innen Biharba, kocsim s cselédeink nélkül,
               talán lóháton?... inkább meghalni.</p>
            <p>- Kedves néném - szólt az előbbi -, miattad sajnálom leginkább, hogy e kénytelenségre
               jutottunk; de mondd magad: van-e más lehetőség? E házban nem maradhatunk. Tudom,
               Posztómetsző úr, bármennyi veszélyt hozzunk rá s övéire, nem űzne el magától; de ha
               ittlétünket, mi valószínű, kitudják, ő nem oltalmazhat bennünket; a városba sem
               juthatunk el, mi más marad hátra, mint hogy biztosságunkat szökésben keressük.</p>
            <p>- A kisasszonynak tulajdonképpen igazságavan - mondá rövid gondolkozás után
               Posztómetsző -, bárhová menjenek az egész országban, több biztosságot fognak találni,
               mint itt a főváros körül. A kereszteseknek legnagyobb része a Rákoson gyűlt össze,
               innen fog a nemességre támadni, aztán e környéken Bebek s Telegdi kisasszonyokat
               ezeren ismerik, holott másutt polgár- vagy parasztruhában csaknem biztosan
               utazhatnak.</p>
            <p>- Ne higgye, Posztómetsző uram - sóhajtott Katalin -, engem széles ez országban
               minden ember, azaz legalább minden csak félig kitűnő ember, ki udvarunknál
               megfordult, ismer. Most három éve Erdélyben voltam, s mikor pünkösdvasárnap a brassói
               templomba lépek...</p>
            <p>- Igen, de nagysád elfeledi, hogy urak s nemesek ismeretségétől nincs mit félnie -
               szakítá félbe Posztómetsző a szólót -, sőt ezeknek ismeretsége a kisasszonyoknak
               hasznukra lehet; csak ha a nép ismerné...</p>
            <p>- Nem hallgatott végig kegyelmed - folytatá Katalin -, mondom, mikor a brassói
               templomba lépek, köszöntés mindenfelől; a szász gróf, kivel a templomba léptem, s kit
               e körülményre figyelmeztettem, nem győzte bámulni, mennyire ismernek még a szászok
               is.</p>
            <p>- Kedves néném - mondá Frusina türelmetlenül -, mindez jelen helyzetünkön nem segít;
               el kell határoznunk magunkat, s én nem látok más módot, mint melyet mondottam.</p>
            <p>- Én, Biharba? - kiálta ismét Katalin - én lóháton, innen Budáról egész Telegdig?
               Teljes lehetetlenség! Még ha legalább cselédeim, atyád huszárai velünk jöhetnének; de
               így képtelenség még csak gondolkozni is róla.</p>
            <p>- Éppen ily nagy kísérettel lenne képtelenség útra indulni - válaszolt Frusina
               nyugodtan -, az ország jelen állapotában száz ember csak címeinket árulná el, s
               mégsem védhetne bennünket. Polgári vagy parasztruhában, amint Posztómetsző úr mondá,
               sokkal biztosabbak vagyunk. S Orbán, nemde - mondá, az ifjúra fordítva érdeklődő
               tekintetét -, nem fog elhagyni veszélyeinkben?</p>
            <p>Orbán keblét mondhatlan érzelmek tölték el. Soha Frusina magasztosabb alakban nem
               tűnt fel lelke előtt; a nyugalom, mely ennyi veszély között egész magaviseletét
               jellemzé; az elhatározottság, melyet szelíd arcai kimondának, különös méltóságot
               kölcsönöztek a bájló hölgynek; s midőn most bizodalomteli tekintetét hozzá emelé, az
               ifjú lelkét gyönyör tölté el, minőt soha életében még nem érzett.</p>
            <p>- Én, önöket elhagyni! - mondá szorult hangon - ó, ha életemmel vásárolhatnám meg
               biztonságukat!</p>
            <p>Frusina elpirulva, földhez süté szemeit.</p>
            <p>- Már ami az elhagyást illeti - szólt rövid hallgatás után, miközben szemeit
               megelégedéssel Orbánra függeszté, az öreg Posztómetsző -, nagyságtok nyugodtak
               lehetnek. A kérdés csak az: el fogják-e nagyságtok a hosszú utazást bírni?</p>
            <p>- Bizonyosan - válaszolt Frusina lelkesedéssel -, a férfiak ereje tettben, a mienk,
               asszonyoké, tűrésben fekszik; s én erősnek érzem magamat. Ha itt kellene maradnom,
               megölnének a szomorú sejdítések, melyek lelkemet atyám miatt eltöltik; ha hozzá
               mehetek, nem félek semmi veszélytől.</p>
            <p>- Mit értesz te? - mondá Katalin neheztelve - innen Biharba utazni! lóháton, cselédek
               nélkül, parasztruhában! azt jó házból való hölgy nem tarthatja ki. Történjék akármi,
               de én nem mehetek.</p>
            <p>Frusina, Posztómetsző s Orbán elmondtak mindent, hogy Katalint más gondolatokra
               bírhassák. Az itt maradásnak veszélyét, azt, hogy útban talán valamely úrral, ki
               csapatjait Buda felé vezeti, összetalálkozhatnak, s azután kíséretében fognak
               utazhatni; hogy Orbán s Frusina el fognak követni mindent, mi által helyzete
               kényelmesebbé válik, de Katalin a Bebekek méltó leánya vala makacsságában is. Minden
               kérésnek s rábeszélésnek egyedüli eredménye az volt, hogy sírva fakadott, s előbbi
               határozatánál maradt. - Teljes lehetetlenség - mondá végre -, hogy innen a várba ne
               jöhetnénk; de Orbán nem akarja, hogy másnak pártfogása alá kerüljünk, ez az egész.
               Nincs kétség, ha akarná, mindjárt elmehetnénk.</p>
            <p>- Engedjen meg nagysád - szólt most Posztómetsző, kinek becsületes vére e méltatlan
               gyanúnál felforrt, komolyan -, Orbán nem nemes, s azért nem esküszik lovagi
               becsületére; nem is ölti fel senkinek színeit, mint tornázó vitézeink szokták; de
               nézzen becsületes szemei közé: ez nekünk heraldikánk, kik közönséges polgár- és
               parasztemberek vagyunk, s ott megláthatja, kivel van dolga. A nép között sok salak
               van, de vannak darabok, melyekből meglátni, hogy az egész mégis egy nagy aranybánya;
               s Orbán ezek közé tartozik. Azonban - folytatá rövid hallgatás után ismét szelídebb
               hangon - nagysád megnyugtatására kimegyek én magam, s hírt hozok a dolgok állásáról,
               úgyis alkonyat előtt a kisasszonyok semmi esetre sem indulhatnának útra. - Ezzel az
               öreg gazda,Frusina aggodalmaira csak azt válaszolva, hogy bármennyire terjedett a
               lázadás, az öreg Posztómetsző bántatlanul végigmehet Budának utcáin - útnak
               indult.</p>
            <p>Míg a gazda visszatért, Bebek Katalin, ha lehetséges, még nagyobb nyugtalanságban
               tölté idejét. Félelme a legvalószínűtlenebb gondolatokra vezette őt. Voltak
               pillanatok, midőn nemcsak Orbánt, de magát az öreg Posztómetszőt is a lázadók
               cinkosának hivé. - Meglátod - mondá Frusinának -, azonnal itt lesz, s két-háromszáz
               rablót hoz magával, s kegyetlenül kivégeztet bennünket. Nem vetted észre - folytatá
               suttogva -, a vén gonosztevő hogy pirult el, mikor kételyeimet Orbán ellen kimondám;
               s hát még midőn a lovagi becsületről szólt, mennyi megvetés, mennyi elfojtott méreg
               mutatkozott hangjában? Esküdni mernék, Posztómetsző a pórvezérek egyike, s szép Orbán
               deák azért hozott ide, hogy annál kisebb zajjal ölethessen meg bennünket.</p>
            <p>Frusina figyelmezteté nénjét, mennyire valószínűtlen, hogy gazdag polgár, mint
               Posztómetsző, saját házához rablókat vezessen, vagy hogy két-háromszáz embert hí
               segítségül oly valaminek véghezvitelére, mi, ha Orbánnal egyetért, úgyis hatalmában
               áll. Katalin felsóhajtva húga vakságán, az ablakhoz állott, s remegve várá a
               pillanatot, melyben jóslása teljesülni fog.</p>
            <p>Pár óra múlva Orbán nénje jött a házhoz. Jobb híreket ő sem hozott. A külvárosokban
               uralkodó rendetlenség még mindig tartott. A város s a külvárosok között minden
               közlekedés megszakadt.</p>
            <p>E hírekben nem vala semmi biztató; de olyan az emberi természet, ha félelme
               tetőpontjára ért: remélnie kell, bármi kevés való okot lásson is arra körülötte; s
               midőn Katalin Orbán nénjétől megérté, hogy a papság, a bíbornok meghagyásából, a
               Rákoson exkommunikációval fogja ijeszteni mindazokat, kik azonnal szét nem oszlanak:
               a könnyelmű asszony rögtön mentve gondolá magát. A legnagyobb félelem
               megtántoríthatlan bizodalomnak, csüggedése zajos örömnek adott helyet, s úgy
               látszott, mintha már minden baj elmúlt volna. - Hála Istennek! - mondá vígan fel s
               alá járva a szobában - most mentve vagyunk. Meglátjátok, gazdánk már azon hírrel jön
               haza, hogy mindennek vége van. Holnap még a keresztes tábornak is alig fogjuk nyomát
               látni a Rákoson. Kedves angyali Frusinám! látod, mit mondtam: nem fogunk Biharba
               menni. Te nem tudod, mi az exkommunikáció; de az szörnyű dolog, kedvesem. Én magam
               nem láttam soha, de a néhai kalocsai érsektől, Várdai Pétertől - ki, közbe legyen
               mondva, igen nyájas s udvarias ember volt, csak, mi nagy hiba, kissé fecsegő -
               magyaráztatám meg magamnak. Nem harangoznak, nem miséznek, a férfiaknak nem szabad
               borotválkozni, a nőknek nem szabad férjhez menni, sőt még csókolódzni sem. A legjobb
               ismerősök még csak nem is köszöntik egymást. Ha a bíbornok a kereszteseket ezzel
               fenyegeté, mint mondám, mindjárt szétszaladnak. Mi, kedves Frusinám, estig itt
               maradunk, nappal ily öltözetben nem mehetünk a városba, azután nyugodtan városi
               lakásunkba költözködünk. Csak ruháimat sajnálom, miket e vad nép bizonyosan
               széttépett, s a cselédeket, kiket talán megöltek.</p>
            <p>A jelenlevők bámulva nézék örömének ezen kitöréseit, de ő a kétkedés által, mellyel
               Orbán és Frusina azokat fogadák, nem hagyá magát megzavartatni. Felfogása szerint az
               egyház parancsainak ellenállani oly szörnyű vala, hogy azt képzelni sem meré; s csak
               midőn Posztómetsző - ki, hogy magának biztosabb tudomást szerezzen, maga a Rákoson
               volt, s ki az exkommunikáció kihirdetésénél történteket szemeivel látá - végre
               délután hazajött, s mindent elbeszélt, csak akkor győződött meg Katalin, hogy
               reményeiben csalódott.</p>
            <p>Bizodalmát most nem félelem, de valóságos kétségbeesés váltá fel. Kezeit tördelve,
               járt a szobában fel s alá. - Hová legyünk? a városba jutnunk lehetetlen: el kell
               vesznünk! - így panaszkodott szüntelen; az öreg Posztómetsző vigasztalásaira görcsös
               zokogás volt egyetlen válasza; smidőn Frusina ismét a bihari utazásról szólt, s
               minden okokat, melyeknél fogva megmenekülésök ez úton valószínűvé vált, elősorolt,
               Katalin nem monda ellent többé, csak fohászkodott.</p>
            <p>- Kedves néném - szólt végre Frusina, némileg türelmetlenül -, valamire el kell
               határozni magunkat.</p>
            <p>- Tegyetek, amit akartok - válaszolt Katalin -, előre tudom, így vagy úgy, vesznünk
               kell. S ha mégis legalább tulajdon paripámon mehetnék, oly nyugodtan s mégis
               méltósággal jár; de se ló, se nyereg, se lovagruhám, se, midőn ily veszélyben
               forgunk, egy nagyobb hírű lovag, ki Bebek Katalint védelmezné. Ó, Frusinám, hogy
               ennyire kelle jutnom!</p>
            <p>Bármi komoly vala a pillanat, a színészi pátosz, mellyel az éltes kisasszony e
               panaszait előadá, oly nevetséges volt egyszersmind, hogy hallgatóit mosolyra
               készté.</p>
            <p>- Mi a lovakat illeti - mondá Posztómetsző -, az, melyen nőm a hetivásárokra jár,
               talán nem lépdel annyi méltósággal, mint nagysád spanyol paripája, de jámbor s biztos
               állat, s ily útra bizonyosan alkalmasabb; Frusina kisasszonynak saját lovamat adom,
               melyen hetven esztendős létemre sohasem fáradtam el; s Orbán öcsémnek majd más
               paripát szerzünk. Asszonyi nyereg is kettő van a háznál, nem hímezett bársonyból,
               igaz, de jól bélelt szarvasbőr vánkosokkal, mint magamféle polgáremberhez illik;
               meglátja, nagysád, sokkal kevesebb kellemetlenséget fog érzeni útján, mint most
               képzeli.</p>
            <p>- Kegyelmed nem tudja - szólt Katalin sopánkodva -, mennyit vesztettem. A ruhákról
               nem is szólok; de gyöngyeim, bogláraim, a velencei aranyláncok s karperecek, szóval:
               minden drágaságaim odavannak. Az utolsó polgárleány, kit férjhez adnak, több
               ékességet hoz magával, mint mennyinek én most birtokában vagyok; s még ezt se bánnám
               annyira, de egy kis gyöngyház-fiókban tartám legkedvesebb emlékeimet... mind családi
               emlékek; szüleimtől s egyéb rokonimtól vett levelek s apró ajándékok - folytatá oly
               hangon, melyből a hallgatók észreveheték, hogy e családi ereklyék közé mások is
               vegyültek -, s ím, most ez is elveszett. Mintha egész múltam raboltatott volna el
               tőlem.</p>
            <p>- Ezen talán még segíteni lehet - mondá Frusina biztatólag -, mind e tárgyakat
               rejtett szekrényedben tartád, s a rablók erre talán rá sem akadtak.</p>
            <p>- De ha nem is akadtak is rá mindjárt - válaszolt az előbbi -, vissza fognak térni, s
               minden szegletet átkutatva, később-előbb mégis megtalálják.</p>
            <p>- Ha csak ez aggasztja nagysádat - szólt közbe Orbán -, bízza rám a szekrény titkát s
               kulcsait, s ha e nagybecsű tárgyak nem raboltattak el, mielőtt elmegyünk, ismét
               birtokában lesznek.</p>
            <p>Katalin e remény által csaknem ismét megvigasztalva érzé magát. Katalint, mint
               általában azon embereket, kik egész életüket haszontalansággal tölték, rendesen csak
               egy tárgy vagy érzemény foglalá el, s most egész figyelme emlékeinek megmentésére
               volt irányozva. Frusina első pillanatban nem akará, hogy Orbán még egyszer a városba
               s főképp a feldúlt kerti lakba visszatérjen, s magát új veszélyeknek tegye ki; de
               Katalin, kinek úgy látszott, élte egész boldogsága ez emlékeken függ, annyira
               rimánkodott, hogy végre maga Frusina is ifjú barátjának bátor eltökélésében
               megegyezett.</p>
            <p>Orbán tehát, Posztómetsző s Frusina által óvatosságra intve, s Katalintól a
               legrészletesebb utasításokkal ellátva, útnak indult. Posztómetsző az utazásra
               szükséges készületekkel foglalkozott, Frusinát s Katalint azon tanáccsal, hogy ha
               lehetséges aludni igyekezzenek, magukra hagyta.</p>
            <p>S most nézzünk Telegdi feldúlt kerti lakához mi is. Mindenfelől a pusztítás nyomai
               látszanak. A feltört kertkapu félig nyitva áll, mellette kődarabok, farudak,
               fejszenyelek s az erős kapu feltörésére használt más eszközök hevernek. A kapus
               lakásán az ajtónak egy része a ház előtt fekszik, másika, fejszével szétvagdalva, még
               sarkain lóg; a törött bútor a padozaton szóratott szét, s a falakon fekete füstfoltok
               mutatják, hogy szándék volt e kisebb házat is felgyújtani, de ez a cserépzsindelyezés
               miatt mindjárt nem sikerülvén, abbahagyatott. A kert a vad csapat pusztításait
               szintén nem kerülte ki; füve s virágai legázoltattak; a vékonyabb fák kitörve
               fekszenek az utakon, a vastagabbakon fejszevágások látszanak; a lugasok, félig
               lerontva, szomorúan lógnak feldőlt padok fölött: s a klasszikus istenségek, mikkel
               Telegdi kertét ékesíté, ledöntve márványlapjaikról, lecsapott fejekkel s tagokkal
               hevernek a földön. Maga a ház, mely tegnap még magas halmáról oly ékesen nézett le a
               városra, most romokban áll. Födele leégett, falai füsttől s lángtól elbarnultak s
               szétrepedeztek, az ékes márványpárkányzat széttöredezve, egyes, még füstölgő
               gerendákkal a ház körül fekszik. Mint a háznak külseje, olyan vala belseje is. A
               bolthajtások, igaz, nem szakadtak be, s a láng a szobákban nem okozott kárt, de a nép
               mindent darabokra tört; az egész házban nem maradt egyetlenegy ajtó vagy kályha, nem
               egy bútor, mely épen hagyatott volna; alig lenne megmagyarázható, miként történt,
               hogy a sokaság, mely a kitörő tűz miatt oly kevés ideig maradott a házban, ezalatt
               mindennek tökéletes megrontására időt talált, ha nem tudnók, hogy a nép sohasem
               szorgalmasabb, mint bosszújában.</p>
            <p>A házban s körülötte halotti csend uralkodik. Néha, mikor a tűzben falától elvált
               vakolatnak egyes darabjai omlanak le, gyenge zörrenés hallatszik; itt-ott a gerendák
               között a még egészen el nem aludt tűz, légvonattól érintve, újra pattogni kezd; s ha
               az esti szél a nyitott ablakok valamelyikét megingatá, néha egy elrepedezett
               üvegtábla esik ki rámájából - különben mély hallgatás. - A ház elhagyottnak látszik.
               Csak midőn a töredékekkel eltelt pitvaron keresztül a terembe léptünk, vesszük észre,
               hogy a szétrombolt lak valaki által szomorú tanyájának választatott.</p>
            <p>Jobb oldalról, a félig nyitott ajtón keresztül szavak és sóhajtások hallatszanak, s
               azon szobában, hol tegnap Frusinát s Katalint együtt láttuk, két emberi alak tűnik
               fel előttünk: Szaleresi Klári s hív követője, András.</p>
            <p>Midőn a szerencsétlen hölgy apja átkát hallá, magánkívül rogyott András karjai közé.
               - Már szürkülni kezdett, midőn magához tért. Bámulva tekintett körül, nem tudva első
               pillanatban, vajon az, mi lelkét borzadással tölté, nem szörnyű álom-e csak?
               Lassanként öntudata visszatért. A kertben volt, azon fa alatt, hol apját utószor
               látá, s a még mindég égő ház, melyre, körültekintvén, szemei estek, hamar meggyőzé őt
               szerencsétlensége valóságáról. - Arcát kezeivel takarva, a boldogtalan hölgy néma
               kétségbeesésbe süllyedett. András elmonda mindent, mi bánatát vigasztalhatá: hogy
               apja eddig már megbánta átkát, s bizonyosan meg fog bocsátani kedves leányának; hogy
               Ártándi is visszatérend útjából, s minden ismét jó lesz. Klári alig hallgatott e
               vigasztalásokra, csak midőn András, ki, amint nappalodott, pillanatról pillanatra
               nyugtalanabbá vált, azt tanácsolá, hogy Pestre apja házához menjen, akkor ébredt föl
               látszó érzéketlenségéből. - Apám házába? -mondá, sötét szemeit a szólóra függesztve -
               száradjon el e kéz inkább, hogysem valaha e ház kilincséhez nyúljon.</p>
            <p>- Már hogy mondhat ilyesmit, kedves Klárikám? - vigasztalá a másik - ha az öreg úr
               haragszik is, csak rám fogjon mindent, kedvesem, én úgyis azon leszek, hogy Szaleresi
               urammal ne találkozzam többé. Egy hét múlva minden rendben van.</p>
            <p>- Soha, András! soha! - mondá a hölgy szomorúan - atyám átkát viszem magammal, ez
               elég; én nem fogom magamat annak kitenni, hogy minden szomszédok láttára,
               semmirevalóként lökjenek ki házából.</p>
            <p>Tudnunk kell, hogy azok, kiket Szaleresi leánya felkeresésére kiküldött, Buda
               békétlen állapotától tartva, e parancsot nem teljesíték, s hogy apjának megváltozott
               érzelmei Klárinak tudtára eszerint nem jöhettek.</p>
            <p>- Ez mind csak hasztalan képzelődés - mondá András -, Ambrus gazdától nem telik ki
               ilyesmi. Ha én hazajönnék, akkor nem mondom, hogy húszévi hív szolgálatom után velem
               ily valami nem történhetnék; de a leányasszony...</p>
            <p>- Ne fáradj - szakítá félbe Klári elhatározott hangon a szólót -, én apám házábanem
               fogok visszatérni, inkább bármily tömlöcbe, inkább a vérpadra, mint apámhoz.</p>
            <p>- De - szólt ismét az előbbi.</p>
            <p>- Ne is szólj, ismersz; makacsnak mondanak, s tudod, hogy legalább elhatározott
               vagyok.</p>
            <p>- Nem is azt akarám mondani, amit maga gondolt - mondá ismét az előbbi, megnyugtató
               hangon, mert, ismerve Klárit, jól tudá, hogy őt a jelen pillanatban határozata
               megváltoztatására nem bírhatja -, ha teljességgel nem akar apja házáhozvisszatérni,
               én csak azt szeretném tudni, mit teszünk hát ezentúl?</p>
            <p>Klári bámulva néze a szólóra.</p>
            <p>- Mert lássa, kedves Klárikám, itt nem maradhatunk. Mindég világosabb lesz, a nap
               nemsokára fölkel, emberek kezdenek járni, s ha valahogy itt látnak, ki tudja, mi
               történhetik velünk? Éjjel a ház segítségére a várból nem jött senki, de most
               meglehet, mégis erre vetődhetnék az őrsereg, és akkor...</p>
            <p>- Igazságod van - kiálta Klári -, fuss, András, kérlek, fuss! rejtsd el magadat; ha
               megfognának, még neked is szenvedni kellene miattam.</p>
            <p>- Hisz a leányasszonyt csak nem hagyhatom el - mondá az előbbi meghatva -, ami engem
               illet, az öreg Andrásért maholnap úgysem nagy kár; feleségem s gyermekem, hála
               Istennek, nincs; s talán éppen úgy rendén volna valamely akasztófán meghalnom, mint
               más tisztességesebb helyen; de maga, édes Klárikám, oly fiatal, oly szép...</p>
            <p>- Kérlek, András, hagyj el - mondá a hölgy szomorúan -, rajtam atyai átok fekszik,
               csak vesztedre lehet, ha velem maradsz.</p>
            <p>- Már akármimre legyen - szólt az előbbi -, gazdám leányát én nem fogom elhagyni. Ha
               nemigen barátságosan váltunk is el egymástól, húsz esztendőnél tovább ettem kenyerét,
               s a kutyánál rosszabb volnék, ha erről megfeledkezném, csak azért, mivel egyszer
               erősen rám támadt. Én mindenesetre a leányasszonynál maradok; akárhogy rázza fejét,
               akárhogy integet, nem megyek el; úgyis én, a vén szamár, kevertem e bajba; okosabbnak
               kellett volna lennem. Csak arról kell tanácskoznunk: mit tegyünk?</p>
            <p>Klári megvallá, hogy erről eddig nem is gondolkozott. - Apám házába nem indulok
               vissza, annyit tudok; minden egyéb homályos előttem. Szegény fejem oly zavart, apám
               átka hangzik fülemben; nem tudom, hová legyek.</p>
            <p>- Az is megválik később - mondá András -, pár óra múlva talán valami jut eszünkbe.
               Addig rejtettebb menedékről kell gondoskodnunk.</p>
            <p>S ezzel András a házhoz ment; s midőn látá, hogy a tűz nagyrészint elaludt, s hogy a
               szobák nem égtek be, legcélirányosabbnak gondolá, ha Klári legalább estig itt vonul
               meg. Azon szobát keresé ki, mely neki aránylag a legjobbnak látszott, s hol
               vérfoltokat nem talált. Néhány szétszórt vánkost szedett össze, melyekből a hölgy
               számára nyughelyet készített; s miután a pitvaron fekvő holttesteket, hogy Klári e
               látáson el ne iszonyodjék, egy mellékterembe hurcolta, a hölgyet bevezette a kertből.
               Ő maga kiment, hogy a dolgok állásáról hírt hozzon, és ha csak lehetséges, biztosabb
               rejteket keressen fel.</p>
            <p>Klári magára hagyatva, most először gondolá meg szörnyű helyzetét. Ő, ki magát csak
               egy nappal ezelőtt a világ legboldogabb teremtésének képzelé, ki minden reményeit egy
               szeretett lényben központosítva, a jövőnek oly nyugodtan nézett elébe, mint ki tudja,
               hogy szerencséje attól függ, kiben kételkednie nem lehet: most kiűzetve apai házából,
               elhagyatva kedvesétől, számkivetve az egész társaságból, melynek törvényeit
               szenvedélyei közt megszegé, ül itt e romok között. Semmi e messze világon, mihez
               bajai között fordulhatna; amerre gondol, egy pontot sem látva, melyre reménye
               horgonyát kivethetné, egy helyet sem, hová zarándokolva nyugalmat találna. Eddig
               ennyi remény, ennyi szerelem, most semmi: az élet enyelgő örömek sorozatából
               egyszerre pusztasággá vált. Új életet remélve, főnixként veté magát e szív a szerelem
               lángjai közé, s most szárnyszegetten érzi, hogy hol megújulást remélt, ott vesztét
               találta. Szegény leány, hogy-mint találhatná fel magát e rögtöni, e szörnyű változás
               után! - S oly iszonyú vétek vala őt szeretnem, hogy érte ekképp bűnhődöm?! - Így
               szólt, s égő homlokát kezére támasztva keserves gondolatokba mélyedett.</p>
            <p>Sokáig ülhetett így. A nap magasabbra emelkedett, s a törött ablakokon át
               fényvonalakat vetett a szobába; a kertben víg madárcsevegés hallatszott, s a távolabb
               bokrokban a fülemile zengé szelíd-bús énekét. Klári föleszmélt, és körültekintett.
               Fájdalmába merülve, a körülötte heverő tárgyak eddig nem vonták magokra figyelmét,
               most először fordítá rájok szemeit, s szívét leírhatlan érzés tölté el. - Frusina
               szobájában volt. - Nem lehetett kételkednie. Az asszonyi munkák, melyek széttörött
               ébenrámákban a földön feküdtek; nem messze a hárfa, megrepedt húrokkal s bevert
               oldallal szintén a porban heverve; virágcserepek töredékei, rongyokra szaggatott
               asszonyi ruhadarabokkal a szobában ide s tova szórva - szóval: az egész bútorozás e
               szoba egykori lakosára mutatott. Klári fölkelt, s feszült kebellel járt körül e
               tárgyak között, majd egyet emelt fel, majd a másikat megnézé s ismét félreveté, szíve
               oly csudálatosan dobogott. Lelkét még semmi eltökéllett gondolat sem tölté el:
               szívében száz ellenkező érzemény vívott egymással, s mégis úgy látszott, mintha e
               pillanat egész életéről fogna határozni. Kezei remegtek, egy oszlophoz kelle
               támaszkodnia, hogy földre ne süllyedjen, s amit érze, aminek terhét nem bírhatá el,
               az nem csupán fájdalom vala: egy soha nem ismert érzet, bizonyos neme az örömnek,
               vegyült bánata közé, keserűbb, mint minden, mit eddig szenvedett.</p>
            <p>- Ez hát a hely, hol ő élt? - szólt remegő hangon, s ajkai körül fájdalmas mosoly
               játszék - ez a bájkör, hol Pálom szívét tőlem elcsalák?... be kár, hogy most nem
               láthatja e tündérpalotát! Hány édes dal zengett e hárfa szétrepedt húrjain, e kendők
               s szövetek mily csábító redőkben ömlöttek el a ledérnek keblén s vállain; mi édes
               illatot leheltek e virágok!!... s most rongy és töredékek. A nép átment e pompás
               termeken, a tündérháló kettészakíttatott, Pál az enyém ismét! - Klári vad örömmel
               tekinte körül a romokon, egy perc után arcain ismét előbbi szomorúsága látszott. - Az
               enyém?! ó, szíve mindég az volt. Nem hangzik-e véghetlen szerelme e sorokban,
               melyekkel tőlem búcsút vesz? s midőn Frusinának írt, mi hideg, mi közönyösen udvarias
               minden szó! De mit ér ez! szavát Frusina bírja, neje Frusina lesz, élte örömeiben s
               bánatában ő fog vele osztozkodni, gyermekeit ő fogja ringatni karjai között, ő, s
               mindig ő, életemnek ördöge, kit az ég átkomra teremtett!</p>
            <p>Klári egyre növekvő indulattal járt fel s alá a szobában. - Nem voltam-e én boldog?
               Aki ismert, irigylé helyzetemet; s mit tudtak ők boldogságomról?! Azt, hogy Pál
               szerelmét bírom, senki sem gyanítá; s most van-e e nagy világon szerencsétlenebb
               teremtés, mint én? s miért?... Pál szíve nem változott, s mégis nyomorulttá váltam,
               nyomorulttá, csak mivel Frusina áll előttem, mert kedvesem adott szavára támaszkodik,
               mert családi ígéretekre, címeire, birtokára hivatkozik, midőn a polgárleány csak
               szerelmét mutathatja elé... S én tűrjem ezt? én összetett kezekkel álljak itt, midőn
               az érzéketlen éltem egész boldogságát elrabolta?... Mi nekem Frusina, hogy érte az
               egyetlen üdvről, mit e földön találhatok, lemondjak? ki hajótörést szenved, halálos
               veszélyben megragad mindent, mi által menekülését remélheti; kétségbeesésében az
               örvénybe rántja legjobb barátját, csak hogy a drága életét pár perccel tovább
               élvezhesse, s nem több-e szerelmem életemnél? s én ellenségemet kíméljem? - Klári
               szemeiben vad lángok égtek. - Ó, nem! - szólt szenvedéllyel - még nem mondtam le
               követelésemről a boldogságra, melyhez nekem is van jogom. Végzeted ezúttal megmentett
               kezeim közül, de fel foglak keresni, fel foglak találni, s jaj neked, ha nem mondasz
               le önként. Meg fogunk küzdeni boldogságunkért, az egész világ, a sors, talán maga az
               Isten is melletted van; de Pál szíve az enyém, s ezzel és szerelmem hatalmával nem
               félek tőled. Le fogsz mondani kedvesemről, s ha nem, eltiporlak, mint e virágfüzért,
               melyet talán neki készítél, s melyet most lábaim taposnak!</p>
            <p>E szavaknál egy hervadt virágfüzért, melyet kezében tartott, szenvedéllyel a földre
               vetett. Érzelmei új irányt vevének. Miként ha a sötét vészfellegeket villám hasítja
               szét, az éji tájon egyszerre fény s világosság terül el; miként a színig telt folyó,
               ha rést talál, vizeit az elszakított gátonvad rohammal ez irányban önti el: ekképp
               jelent meg a hölgy előtt új világban helyzete, ekképp rohant minden vágy s érzemény
               ez új irányban. Éltének volt ismét feladása, egy célt látott maga előtt, mely után
               egész erővel törekednie lehet, s annyival szenvedélyesebben rohant feléje, mert
               semmije sem maradt, mi őt attól visszatartóztathatá.</p>
            <p>Ellenállhatlan szerelem bírta őt azon tett elkövetésére, melyért most apja átkát
               vonta magára. Lemondásra bírni Frusinát, ez volt az egyetlen cél, melyet magának
               kitűzött, midőn Andrással Telegdi házának megtámadásáról értekezett. Hatalmas volt a
               szenvedély, mely benne e gondolatot ébreszté, de apjának szeretete, asszonyi félelem
               s azon jobb érzet, melyet őrző angyalként az istenség minden kebelbe teremtett,
               ellensúlyozták határozatát. Alig mondta el kívánatát, s már mindent elkövetett volna,
               hogy Andrást annak kivitelétől visszatartóztathassa. Oly szándékkal indult Telegdi
               háza felé, hogy az erőszakot megakadályozza, s ha Frusina ott van, életét adta volna,
               hogy általa vetélytársát megmentse. Meggyőződve, hogy Pált csak adott szava köti le,
               feljogosítva gondolá magát, hogy Frusinát e szó visszaadására kényszerítse, de
               szándéka még nem terjedett tovább. Az, ki e hölgy szívébe láthatott volna még tegnap,
               csak asszonyi érzékenységet s minden jóindulatot, habár egy percig szenvedély által
               eltakarva, találhatott benne. Ez éj története megváltoztatá érzelmeit. Tovább
               ragadtatott a pályán, hogysem visszatérhetne; azon körülmény, hogy Frusinát a házban
               nem találta, még élénkebbé tevé szándékát; a vágy, Frusinát lemondásra bírni,
               lelkében most mintegy rögeszme lett, melytől megválni nem tudott; szerencsétlensége s
               a gondolat, hogy azt csak Frusinának tulajdoníthatja, elkeseríté lelkét, s
               szenvedélyei közé már bosszúvágy kezdett vegyülni.</p>
            <p>A vidéken vész vonula át; ő alig vevé észre. A vihar ide s tova csapdosá szobájának
               törött ablakait, de mindez nem zavará őt gondolataiban, melyekbe mindinkább
               elmélyedett. Tompa kétségbeesés helyett most leírhatlan nyugtalanság ragadta meg
               egész valóját; sebes léptekkel járt fel s alá a szobában, alig várhatva a pillanatot,
               melyben András visszatér.</p>
            <p>Végre ez megjött - Uramfia! - mondá letéve kosárkáját, melyben eleséget hozott, s
               lerázva átázott ruháját - mily idő ez; nemhiába, hogy exkommunikáltak, máris
               megérezni; reggel a legszebb idő, s most égiháború, milyenre gyermekségem óta nem
               emlékezem.</p>
            <p>- Nem hallottál semmit? - kérdé Klári nyugtalanul. - Telegdi Frusina merre
               menekült?</p>
            <p>- Telegdi Frusina? - ismétlé a másik bámulva, mert csak most vevé észre a változást,
               mely távolléte óta Klárin történt - hát mit tudjak én Telegdi Frusináról? Bár sohasem
               hallottam volna nevét; exkommunikálva vagyunk. Tudja-e a leányasszony, mi az? egész
               hónapokig nem lesz mise, a kereszteket s a szentképeket is le fogják szedni az utak
               mellett, még süvegét sem veheti le, s egy miatyánkot sem mondhat az ember. Ó, ez
               szörnyűség!... mindjárt égiháború tört ki... egész ítélet.</p>
            <p>Klári bámulva kérdé e szavak értelmét; s András, ki hírek után járva, a keresztesek
               táborában is volt, most borzadva beszélé el a látottakat. - A leányasszony nem hiszi,
               mily iszonyú volt az egész szertartás. Még most is hangzik az átok füleimben; s a sok
               pap mind “ámen”-t mondott, eloltá gyertyáit, s elment a táborból, mint temetés után.
               S akkor a ceglédi pap ismét prédikációt tartott, s elmondta, hogy az egész átok
               haszontalanság, s hogy az urak ellen menjenek; a nép pedig ordított, mintha nem is
               venné észre a mennydörgést, mely fejeink fölött vonult át; életem végéig nem
               feledkezem meg e napról.</p>
            <p>- András! - mondá Klári, miután előadását elég türelmetlenül végighallgatá - azt
               mondtad előbb, hogy nem akarsz elhagyni szerencsétlenségemben, s mindent el fogsz
               követni, mi javamra lehet.</p>
            <p>- S Isten látja lelkemet... azaz, ha ily exkommunikált ember lelkébe nézni akarna -
               folytatá szomorúan -, hogy csak az igazságot mondám, mikor így szóltam.</p>
            <p>- Jól van, András, én elfogadom pártfogásodat, éltem végnapjáig hálás leszek érte;
               ugye, megteszed kérésemet?</p>
            <p>- Küldjön tűzbe - mondá András elhatározottan -, úgyis - sóhajtá - végre oda kell
               jutnom, a pokol tüzébe, sátán s a többi ördögök közé, mint a prior átkában mondá.
               Nincs menekülés!</p>
            <p>- Menj ki mindjárt, s tudd meg akármiként, hová menekült Frusina; föl kell őt
               keresnünk.</p>
            <p>András bámulva nézett a szólóra.</p>
            <p>- Menj, siess - folytatá az előbbi még élénkebben -, föl kell őt keresnünk, ha
               szeretsz, ha boldogtalanságom szíveden fekszik, siess!</p>
            <p>- Fölkeresni Frusinát? - szólt az előbbi mindég inkább bámulva, midőn Klári
               szenvedélyességét észrevevé - de hát mi közünk Telegdi kisasszonnyal? nem dúltuk-e
               fel házát? nem tettük-e őt földönfutóvá? s nem vontuk-e ezáltal Isten átkát
               magunkra?</p>
            <p>- Ha megbántad előbbi ígéretedet - mondá Klári -, menj s hagyj magamra. Fel fogom én
               találni őt nélküled is; ha a föld közepébe rejtezett is, fölkeresem. - S Klári menni
               készült.</p>
            <p>- Hová gondol?! - kiálta, őt visszatartóztatva, András - hát nem mondtam-e, hogy az
               egész ország fegyverre kél, a keresztesek előbbi uraik ellen, ezek a keresztesek
               ellen?</p>
            <p>- Mit bánom én? - mondá Klári szenvedéllyel - legföllebb életemet vehetik el, s ez is
               jótétemény fogna lenni. Ha zavarban áll minden, remegjenek azok, kik valamit
               veszthetnek, nem én. S ne félj, nem is lesz bajom. Még találkoznom kell Frusinával,
               addig nem halok meg.</p>
            <p>- De künn az utcákon a város minden söpredéke jár körül, oda így maga csak nem mehet
               ki - szólt András, az ismét elindulni készülőt nyájasan visszatartva.</p>
            <p>- Hát menj te - mondá Klári -, te vagy én; de tudnom kell, Frusina hová menekült;
               tudnom mindenesetre; ha szívem vérébe kerül is, fel kell találnom nyomát.</p>
            <p>András érezé, hogy Klári jelen fölgerjedett állapotában minden ellenmondás sikertelen
               volna, s azért csak azon ígéretet vevé tőle, hogy mielőtt visszatér, rejtekét nem
               fogja elhagyni, és szomorúan ismét útnak indult. - A hölgy maga maradt. Egy ideig
               teljesíté András kívánatát, s a szoba egyik szögletében ülve, nyugodtan várta
               visszaérkezését, de amint ábrándjaiba mélyedve, agyában új s új gondolatok villantak
               fel, belső nyugtalansága megragadta egész valóját. Felugrott párnáiról, s fel s alá
               járt előbb szobájában, később az egész házban, egy teremből a másikba, mint kit rossz
               lelkiismeret nem hagy nyugodni. A vér s az itt-ott heverő holttestek lelkét néha
               borzadással tölték, s egy belső szózat vádolva hangzott fel keblében, hogy mindennek
               oka ő maga; de e gyöngédebb érzéseket hamar háttérbe szorítá ismét az egy változatlan
               gondolat, mely egész valóját megragadta. - Pál az enyém! jaj annak, ki engem tőle el
               akarna választani, megrontom s ha enmagam vesznék is el a küzdelemben! - így szólt, s
               új módokról gondolkozott, miként keresse fel Frusinát, miként bírja lemondásra, vagy
               ha nem, miként rontsa meg. Egész lelkét lázas nyugtalanság tölté, melyet Andrásnak
               künnmaradása még inkább nevelt. Százszor az ablakhoz ment, s hallgatózott, minden
               nesznél küldöttje lépteit vélte hallani, s ha magát ismét csalatva látá, kétségbeesve
               átkozódott, hogy nem maga ment Frusina hollétét kitudni.</p>
            <p>Midőn elsötétedett, a kertbe ment. Itt jobban érzé magát. Fel s alá járt a magas
               fasorok alatt, s a természet nyájas hatása gondolatainak szelídebb irányt adott. -
               Szegény fák! - így szólt sóhajtva, megállván néhány kivágott fiatal hárs előtt,
               melyek útját elzárák - mi közötök emberi tusáinkkal? Dúsan zöldell még a lomb ifjú
               ágaitokon; de, mi arra teremtetett, hogy a tiszta ég felé emelkedjék, porban hever; a
               fejsze elválasztott éltető gyökereitektől, s nektek vesznetek kell; s miért? a
               kertész gonddal ápolá növésteket, reményzölden terjedtek ágaitok, s belső erőtől
               hajtva emelkedtetek ég felé, oly erőseknek, oly biztosaknak látszottatok, hisz
               árnyéktok alatt gazdag s szegény megpihenhetett, s édesebb álomba szenderült lombotok
               szelíd suttogása alatt... s mégis vesznetek kell... vesznetek, mert midőn az ember
               szenvedélyében erre járt, útjában álltatok, útjában, mint szerencsétlen asszonyotok
               az én utamban áll, s ki ezt teszi, annak veszni kell. Egy erősebb kéz mindenkinek
               kijelölte végzetét: ez után kell törekednie; kinek elébe a sors akadályokat nem
               gördített, nyugodtan halad célja felé, ő senkit sem bántott, mert hogy végzetét
               betöltse, senkit sem kell bántania; de vannak, kik iránt mostohább volt a sors,
               kiknek célukat megközelíteni küszködés nélkül nem lehet; s ha midőn végzetüket
               teljesítik, az ellenök emelkedő akadályokat lerontják: ki mondhatja, hogy vétkeztek?
               hisz csak azt tevék, mit tenniök kelle, csak a végzet parancsait teljesíték; mit
               tehetnek ők arról, hogy útjokba akadályok gördíttettek, miket le kelle rontaniok?</p>
            <p>Ezen s hasonló gondolatokból Klárit mindinkább közeledő lépések ébreszték föl. Első
               pillanatban Andrásnak gondolá a jövőt, s már elébe sietett, midőn több figyelemmel
               hallgatódzva, ismét kétkedni kezdett, s nehogy idegen által meglepessék, a fák mögé
               rejtezett. Kevéssel ezután, szűrbe burkolva, mellyel a kezében levő mécset takará,
               Orbán ment el mellette, s egyenesen a ház ajtajának vevé útját.</p>
            <p>- Ki lehet ez? - mondá Klári magában, míg a jövevényt távolabbról követé.</p>
            <p>Orbán egyenesen azon szobába ment, hol előbb Klári tartózkodott. Egy percig megállt,
               s szomorú tekintetet vete a tárgyakra, melyek lelkében annyi édes és fájdalmas
               emlékeket ébresztének, s most széttörve, mint saját szebb reményei, hevertek
               körülötte; azután végignézve lámpájával a falakon, a deszkázatot egy helyt
               félrenyomá, a mögötte rejtett szekrényt felnyitá, s miután belőle több tárgyakat
               kivett, az egészet ismét előbbi helyzetébe hozá.</p>
            <p>Midőn munkáját bevégzé, még egyszer körülnézett a szobában. A földön egy kék
               szalagfeküdt, ezt fölvevé, s keblébe rejté, aztán sietve, azon az úton, melyen jött,
               távozott.</p>
            <p>Klári ez egész időközben az ablak előtt állott, s benézett. Annyi ízben látta volt
               Orbánt, hogy őt a lámpa világánál is megismerte. - Még a városban van - szólt magában
               -, Orbán e drágaságokat hozzá fogja vinni; maga az isteni gondviselés hatalmamba adja
               vetélytársamat. - S ezzel Klári sebes léptekkel a távozó után indult.</p>
            <p>Orbán inkább el vala foglalva saját gondolataival, hogysem az őt távolról követő
               hölgyet észrevette volna; s Klári, Posztómetsző házához érve, anélkül hogy valaki
               által láttatnék, az egyik ablakhoz lopódzott.</p>
            <p>- Hála Istennek, hogy jön! - szólt Frusina s Katalin egyszerre, midőn Orbán terhével
               a szobába lépett.</p>
            <p>- És most siessenek nagyságtok - szakítá félbe Posztómetsző a szólókat -, több kétes
               külsejű embert láttam estefelé házam körül; ily időkben a cselédek hívségére sem
               számolhatni; ki tudja, talán még az éjjel kereshetné valaki nagyságtokat. Minden
               készen van. Te menj szobámba - mondá Orbánhoz -, egyik legényem ruhája ott fekszik
               ágyamon; a kisasszonyok, mint látod, már polgármenyecskékké változtak; belőled,
               minden diákságod mellett, parasztot csinálunk.</p>
            <p>Orbán elment. Bebek Katalin még ékességeit akará nézegetni, de az öreg Posztómetsző
               neki arra nem engedett időt, sürgött, forgott, majd az ólba, majd ismét az
               asszonyokhoz sietett, s nem múlt még öt perc, midőn Orbán, parasztruhában
               visszatérve, társait az utazásra készen találta.</p>
            <p>- S most Isten áldja meg nagyságtokat - mondá a gazda, megcsókolva a kisasszonyok
               kezét -, míg a várost megkerülték, szolgám fog kalauzul szolgálni. E levelet Kovács
               Jánosnak adod Dunaföldváron - folytatá, Orbánhoz fordulva -, hív emberem, s mindenben
               segíteni fog; azon lesz, hogy a Dunán átjuthassatok, mi valószínűleg nemsokára csak
               nagy nehezen fog megtörténhetni. Odáig jobb a Duna innenső partján maradnotok, a
               pestin a lázadók talán jó messze lefelé csavarognak. És most még egyszer áldja meg
               Isten nagyságtokat, s ne vegyék rossz néven, ha az öreg Posztómetszőnek nem állott
               hatalmában ily magas úri kisasszonyokat úgy, mint illik, fogadnia.</p>
            <p>A gazda s vendégei a szobát elhagyák, s kevéssel utóbb Klári lódobogást halla,
               melyből elindulásukról meggyőződött. Egy ideig gondolkozva állott. - Vissza nem
               tartóztathatom - szólt magában -, mielőtt Andrást feltalálom, s általa lovakat
               szerezhetek számunkra, a városon rég túl vannak. De Dunaföldváron fognak a folyón
               keresztülmenni, odáig megelőzhetem. Ó, siessetek csak, nagyságos kisasszonyok,
               siessetek! a polgárleány a révnél vár reátok, s meglátjuk, Kovács János vagy
               Posztómetsző fog-e megszabadítani kezeim közül? - S e föltétellel Klári Telegdi
               feldúlt kerti lakához sietett vissza, hol rá András a legnagyobb nyugtalanságban már
               régóta várt.</p>
            
         </div>
         <div type="chapter">
            <head>17</head>
            <p>Helyzetünkkel minden változik körülöttünk; nemcsak barátaink, mire a XVI.
               századbancsaknem annyi példa volt, mint napjainkban, de minden egyéb is. Ha szívünket
               bánat gyötri, a madarak éneke rögtön szomorúbban hangzik; kutyánk szemében mintha
               részvevő keservet vennénk észre, s maga a természet komolyabb színt ölt magára. A fák
               árnyéka sötétebb, az esti szellő bánatos fohászokban lejt az ágakon át, a csermely
               zokogva halad köves ágyában - mintha sötét fátyol boríttatott volna látkörünk fölébe,
               mely az egésznek bájló színezetét egyszerre eltakarta. Frusina s Katalin elevenen
               érzék ezt e pillanatokban. - A halmokról, melyek a budai várhegyet körülfogják, bájos
               kilátás nyílik. Egyfelől magasabb hegyek erdős csúcsai emelkednek, másfelől zöld
               szőlők s a völgyben elnyúló város fölött tévelyeg szemünk. A völgy közepén a várhegy
               uralkodik, s ezen túl a széles Dunának fényes tüköre terül el oly kéken s oly
               nyugodtan, mintha egy nagy tónak színét látnók. Utasaink, éjszaktól dél felé az egész
               várost megkerülve, e halmokon vették át útjokat; de ámbár Budának környéke, melyet,
               azon rész kivételével, hol Mátyás kormánya alatt szőlőmívelés kezdett terjedezni,
               őserdő takart volt, azon időben még szebb vala, mint napjainkban; s ámbár a telihold
               szelíd világításával az egésznek szépségét még növelé, s a természet a tavasz utolsó
               napjainak egész pompájában terült el utasaink körül, ők minderre nem figyeltek.
               Minden bokor, mely virágtakart ágait kísértetként feléjök nyújtá, az álmából fölvert
               madár által okozott zörej új meg új rémüléssel tölté el az asszonyokat, s néha Orbán
               és a kalauz kéréseire, sőt majdnem kényszerítésére vala szükség, hogy Katalin
               kisasszony visszatartóztassék a megfordulástól, melyre minden percben készült. - Az
               egész társaság, egyes szavakat kivéve, hallgatva haladt tovább; s ámbár Katalin
               kisasszony több szőlőben, melyek mellett őt most útja átvezeté, előbbi esztendőkben a
               legfényesebb társaságban szüretelt, s ámbár a nyéki hegy azon részén, mely midőn a
               Szent Gellért-hegyhez közeledének, jobbról meglátszott, éppen huszonöt évvel ezelőtt
               Corvinus János herceg társaságában szarvasvadászaton volt, a tisztes hölgy annyira el
               vala foglalva félelmétől, hogy minderre nem emlékezett.</p>
            <p>Miután a Gellért hegyét megkerülték s túlhaladtak Erzsébetfalván,<hi
                  xml:id="_ednref98">[xcviii]</hi> hol a budai nép alsóbb osztályai szívesen
               mulattak, a kalauz elhagyá vándorainkat, s ők egy ideig szótalanul, mint eddig, csak
               kissé sebesebb lépésekkel folytatták útjokat. - Az országút - tudjuk, hogy hazánkban
               ezalatt jelenleg sem művészeti készítmény értetik, hanem csak azon csapás, melyen a
               legtöbb szekér és lovas szokott bizonyos hely felé menni - a Duna mellett vezetett
               el. Egy oldalról, a keskeny rónaságon, mely a folyót a budaörsi s törökbálinti
               hegyektől elválasztja, zöld rétek s aránylag jól mívelt szántóföldek látszottak; a
               másikról, míg Csepel szigete a kilátást el nem zárta, vagy míg a Duna innenső partján
               sűrű füzesek nem akadályoztaták, a szem a pesti partot s a Rákoson mindenfelől égő
               tüzeket láthatá.</p>
            <p>- Uram Jézusom! - szakítá félbe Katalin a hallgatást, miután szemei soká a túlsó
               parton függtek - látod ott a tüzeket, mi közel vannak hozzánk?</p>
            <p>- Nincs mit félnünk - szólt Frusina nyugodtan -, köztünk van a Duna.</p>
            <p>- Hej! miért nincs tél? - sóhajtott ismét a másik. - Emlékszem, egyszer tél közepett
               jöttünk fel Telegdről... édesanyád... Isten nyugtassa... még élt. Azt hallottuk, hogy
               a Duna befagyott, s nem is kétkedtünk, hogy minden nehézség nélkül át fogunk mehetni;
               s képzeld csak, midőn Pestre jövünk, az egész Duna telve jéggel, de a jég mind
               mozgásban. Pesten kellett maradni. Budán farsangoltak, a királyi palota oly fényesen
               ki volt világítva, hogy az embernek szeme s szíve fájt, s mégsem lehetett átmennünk.
               Mit adnék, ha azon jég, mely akkor a folyót bosszúságomra ellepé, most itt lenne,
               legalább e haramiák nem jöhetnének ide.</p>
            <p>- Ne félj, Kata néném, most nem fognak átjönni - vigasztalá Frusina a panaszkodót.
               Katalin egy időre ismét aggodalmaiba merült. De minél tovább tartott az út, minél
               többször látá magát rémülésébe csalatva, annál nyugodtabb lett; s habár néha valamely
               rendkívüli alakú fűzfa vagy az út mellett elaludt pásztor, ki, midőn a lovasok
               közelítének, marháira veszedelmet sejdítve felugrott, félelmét egy percre
               visszaidézé: Katalin csakhamar oly jókedvűen beszélé el ismét kedves udvari
               történeteit, mint legszebb napjaiban. - Éppen a fejérvári úton lévén, elmondá Mátyás
               temetését. Miként hozatott a király, fekete szőnyegekkel borított hajóban, Bécsből
               Budáig; mi módon vitték őt innen, számtalan gyászkocsi kíséretében, Fejérvárra;
               mikből állottak a hetvenötezer aranyra becsült ajándékok, melyekkel Corvinus János ez
               alkalommal a fejérvári templomot gazdagítá; s mennyit adott a nagy halotti
               szolgálatnál a főurak s nemesek mindenike, olyannyira, hogy a felhalmozott arany az
               oltár mellé állított tálakon meg sem fért, s a polgárok s a nép, poltráikat s
               ezüstfilléreiket csak az oltár lépcsőin teheték le. - S mi keservesen sírtunk
               valamennyien! - folytatá Katalin elérzékenyedve - csakúgy, mintha saját apját
               vesztette volna mindenikünk. És mikor a templomból kijövünk, egyszerre mindenfelől
               csak azt halljuk: <hi>meghalt Mátyás király, oda az igazság!
               </hi>Kérdeztük, ki mondta e szép szavakat először? nem tudta senki megmondani:
               egyszerre eszébe jutott mindenkinek, s egy perc alatt közmondássá vált. S apád
               mondta, hogy a nép e szavakat századok múlva sem fogja felejteni, s hogy azon esetre,
               ha Mátyás királynak nagy márványemlékét, melyet a fejérvári templomban megkezdettek,
               bevégzik is, e szobrok s oszlopok e szavakkal mind nem érnek fel, s a világ minden
               királyai irigyelni fogják annak dicsőségét, kinek uralkodása után ily közmondás
               maradt a nép ajkain. Igen, ezek voltak apád saját szavai, mintha most is hallanám;
               sohasem fogom feledni e napot; oly tolakodásban voltunk, hogy alig vettem észre,
               midőn egész bársonyruhámat széttépték. - Mátyás temetése után rögtön Ulászló
               koronázása került szőnyegre, s a fényes öltözeteknek elsorolása Bebek Katalinnak az
               élvezet kimeríthetlen kútforrását nyújtá; azután Anna királynét s a vele
               Franciaországból jött hölgyeket írta le, s így tovább. Történetbúváraink nem csekély
               zavarbajönnének, ha tőlük mindazon nevek magyarázata kívántatnék, mik akkor a férfi-
               s asszonyöltözet sokféle nemeinek megkülönböztetésére használtattak, s melyek Katalin
               beszélgetéseinek főbb részét tevék.</p>
            <p>Bármi érdekesek s tanulságosak voltak az elbeszélések, Katalin útitársai kevés
               figyelmet fordítának rájok; s a hölgy nem buzdítva hallgatói által, kimeríthetlennek
               látszó szóforrását végre apadni érzé. Az utasok ismét hallgatva lovagoltak egymás
               mellett, s csak Katalinnak nehéz fohászai s néha egyes rövid kérdések szakították
               félbe a csendet, mely alatt mindenik saját szomorú gondolataiba mélyedett.</p>
            <p>Egyszerre távolból lódobogás hallatszott.</p>
            <p>- Jézus Mária! utánunk jönnek! - szólt Katalin, a mellette lovagló Orbán karját
               megragadva. Az ifjú megállt, s egy percig hallgatódzott.</p>
            <p>- Semmi baj - szólt nyugodtan, midőn lovát ismét megindítá -, csak egy lovas jön; az
               úton maradhatunk.</p>
            <p>- De ha csak egy ember is; nem hallott-e kigyelmed soha hatalmas lovagokról, akik
               egész seregeket legyőztek, s nemes hölgyeket elrabolva, velök váraikba menekültek? -
               kérdé Katalin.</p>
            <p>- A regék ideje megszűnt - válaszolt Orbán mosolyogva.</p>
            <p>- És ha Dózsa maga megtudta szökésünket, s utánunk siet?</p>
            <p>- Dózsának más dolga van - mondá Frusina -, s Orbán megvédene ellene is.</p>
            <p>- Ó, ha Orbán hadjátékokban gyakorlott bajnok volna! - sóhajtott Katalin.</p>
            <p>- Oly megtámadóval, ki csak e napokban emeltetett lovaggá, talán még megküzdhetek -
               szólt Orbán nem minden keserűség nélkül, melyet Katalin szavai benne ébresztének.</p>
            <p>A lovas azalattsebesvágtatva mindég közelebb jött, s Katalin visszatekintve, a hold
               sugáraiban egy óriás alakot vélt látni, de melynek természetfölötti nagysága a
               többiek által nem vétetett észre. Feltűnő a magányos lovasban csak az vala, hogy
               mihelyt utasainkat mintegy háromszáz lépésnyi távolságra utolérte, lovának lépését
               mérsékelé, s közelebbre nem jött. - Midőn Frusina s Orbán, Katalin kérésére, egy
               ideig vágtatva haladtak, azt cselekedte követőjük is, s mihelyt lovaik lépését
               mérsékelték, az idegen azonnal követte példájokat; ha megálltak, megállt ő is -
               szóval, mindég hasonló távolságban maradt; s minthogy - főképp ha kiállott veszélyek
               a lelket félelemre hajlandóbbá tevék - minden rendkívüli, ijesztő színt ölt magára,
               Katalin rémülése megragadta Frusinát is, s maga Orbán e makacs követőben kémet
               gyanítva, nem minden aggodalom nélkül nézett visszafelé.</p>
            <p>- Várjanak nagyságtok itt rám - szólt, s megfordítva lovát, az asszonyok nem kis
               rémületére, egyenesen az idegen felé nyargalt. De ez hív maradt eddigi rendszeréhez,
               s mihelyt Orbán sebes közeledését észrevevé, megfordítá lovát, s szintén futásnak
               indult.</p>
            <p>Orbán ismét visszatért asszonyaihoz; de alig folytaták útjokat, midőn követőjük
               szinte megfordult, s ismét az előbbi távolságban ballagott utánok. Az asszonyok
               mindég nyugtalanabbakká váltak. Orbán elveszté türelmét.</p>
            <p>- Ki vagy? - kiáltá, megfordítva lovát s megállva. A távolság, melyben az idegen
               lovát szintén megállítá, nem volt oly nagy, hogy az éj csendjében egymást ne
               érthessék a szólók.</p>
            <p>- Becsületes ember! - volt a válasz, mellyel az idegen rikácsoló hangon a kérdésre
               felelt.</p>
            <p>- S miért futsz becsületes emberek előtt?</p>
            <p>- Mert éjjel nem tudhatni, kivel van dolgunk - volt a válasz. - Kik vagytok?</p>
            <p>- Polgárok, kik Pécs felé utaznak.</p>
            <p>- S hát sem nem nemesek, sem nem parasztok? - kérdé amaz.</p>
            <p>- Polgárok - volt a válasz -, jer ide, s ne félj.</p>
            <p>- Igen, de ha mégis... ígéred, hogy nem bántasz?</p>
            <p>- Ígérem.</p>
            <p>- És társaid?</p>
            <p>- Asszonyok.</p>
            <p>- De igazán asszonyok-e?</p>
            <p>- Akár megesküszöm.</p>
            <p>- Ne gondold, hogy fegyvertelennel van dolgod - mondá ismét az idegen, ki e
               beszélgetés közben mindég közelebb jött -, ha bántani akarnál, pórul jársz... Ah,
               csakugyan két asszony - szólt, mintegy önmagát megnyugtatva, tovább. - Alázatos
               szolgája kigyelmeteknek, bizony gyönyörű éjszakánk jutott utazásra; az ég
               Olaszországban sokkal kékebb, csillagot is többet és sokkal nagyobbakat láttam; de
               szép éjszaka Magyarország zord éghajlatához képest; becsületemre, igen szép.</p>
            <p>Ki Bakácsnak udvari szabóját, Ollósit, életében csak egyszer látta - s ki nem látta
               őt? -, azonnal ráismert ez idegenben a híres tűművészre; s a rémülés, melyet
               megjelenése távolban gerjesztett, ellenállhatlan kacagássá változott, midőn az
               asszonyok e veszedelmesnek vélt ellenségöket közelről láták.</p>
            <p>- Nem látom át, mi különös ok volna itt nevetésre - szólt a szabó méltósággal -, nem
               reménylem, hogy én magam.</p>
            <p>- Ollósi uram - mondá Bebek kisasszony nevetve -, ha tükörben láthatná magát.</p>
            <p>És csakugyan, ha Ollósi ezt teheté vala, alkalmasint, ha nem is nevetve, legalább
               sírva fakadott volna, oly különös, oly ellenállhatlanul nevetséges volt az alak,
               melyben utazóink előtt megjelent. Szökésre határozván el magát, célszerűbbnek tartá,
               ha álruhába öltözik, éspedig parasztruhába; de midőn új köntöseit megpróbálta, szabói
               ízlése fellázadt a ruhák rossz szabása ellen, s két legjobb legényének segítségével
               hamarjában néhány - felfogása szerint - elkerülhetlen változást tőn rajtok, minek az
               volt következése, hogy azok szűrből készült úri ruhához kezdének hasonlítani.
               Közönséges guba helyett vállain nehéz s a legszínesebb virágokkal kivarrott bunda
               függött, közönséges parasztsüvege mesterségesen cikornyázott sujtásokkal volt
               ékesítve; s ámbár parasztaink akkoridőben mindég bocskorban jártak,<hi
                  xml:id="_ednref99">[xcix]</hi> a szabó nem érzett elég erőt magában csizmáitól
               megválni; s ha ezen farsangi álruhához a szabó száraz termetét, a hosszú, sovány s a
               holdvilágon még halványabb arcot s az ügyetlenséget képzeljük, mellyel kis lován ült:
               nem fogunk a természetesen víg Katalin jókedvének kitörésén csodálkozni.</p>
            <p>Ollósi, ki egész életét nagy urak között tölté, mindjárt ráismert útitársaira, s a
               leglovagiasabb kifejezésekkel nyilatkoztatá ki örömét, hogy társaságukban utazhatik,
               s hogy fegyvereit védelmökre használhatja.</p>
            <p>Miután Katalin Ollósinak a Telegdi háza feldúlása alatt s azóta történteket
               elbeszélte, végre kijelenté csudálkozását azon, hogy őt, ki mindég Bakács palotájában
               s így teljes biztonságban lakott, hasonló helyzetben találja.</p>
            <p>- Üldözések, nagysám! igazságtalan üldözések! - válaszolt a szabó sóhajtva. - Hogy
               ellenségeim vannak, régóta tudtam; de hogy gonoszságuk ennyire megyen; hogy végre az
               egész nemességet fel fogják uszítani ellenem; hogy maga a nádor s a kalocsai érsek
               kezet fognak velök, miután, istenemre mondhatom, a Perényi s Frangepán családokat
               mindég kitüntetém: ez, nagysám, több, mint váratlan.</p>
            <p>A szabó ezen panasza oly mulatságos, a szomorúsággal vegyült büszkeség, mellyel azt
               előadá, oly sajátszerű volt, hogy szegény Ollósit első pillanatban az egész társaság
               megtébolyodottnak gondolta; ő maga a társaság meglepetését hiúságával összhangzóbb
               okoknak tulajdonítván, nem kis önmegelégedéssel, mi közé azonban mindég némi
               szomorúság vegyült, tovább beszélt.</p>
            <p>- Igen, nagysám, ha az ember úgy, mint én, annyi évekig híven szolgált, s az egész
               udvarnak teljes bizodalmát bírá, s azután egyszerre ekként elhagyatva látja magát, az
               fáj!... Buzlai és Palóczi őnagyságaikkal még nemigen gondolnék, de a nádor s a
               kalocsai érsek, kiket valamennyi fölött megkülönböztettem: ez váratlan s leverő!...
               Hej, ilyen az udvari élet! - tevé hozzá nehéz sóhajtással.</p>
            <p>- A szegény szabó megtébolyodott - suttogá Katalin Frusinának. - Ollósi uram talán
               csalódott - mondá fennszóval, ismét az előbbihez fordulva -, a kalocsai érsek
               indulatos úr, s a nádor őnagysága néha nyers is tud lenni. Meglehet, hogy kigyelmed
               valami munkájával elkésett, mi, közbevetőleg legyen mondva, néha megtörténik, s hogy
               őnagyságaik...</p>
            <p>- Ó, ha csak az volna! - sóhajta Ollósi - de ez országos dolog.</p>
            <p>- Igen, országos dolog - folytatá méltósággal -, főbenjáró dolog: ha szerencsésen el
               nem illanok, most talán a csonkatoronyban volnék, holnap vagy holnapután Szent György
               terén végezném napjaimat, hol Hunyadi Lászlót lefejezték, s mikorra nagyságtok Budára
               visszajönnek, h’Ollósi (a szabó sohasem mondá ki nevét ezen aspiratio nélkül) ott
               hamvadna a budai út fölött fekvő halmon, az úr kápolnájának sírboltjában, hol Kont s
               a harminckét nemes mellett csak a hívtelenség vagy a felségsértés miatt kivégzett
               bűnösök temettetnek el.
            </p>
            <p>Hogy ezen nagy pátosszal elmondott szavainál hallgatói nem kacagtak, csak annak
               köszönheté, mert erősen meggyőződve megtébolyodásáról, a szegény szabót őszintén
               sajnálák; a víg Katalint azonban e találkozás sokkal inkább mulattatta, hogysem
               Ollósitól megszökése okait ne tudakolná.</p>
            <p>- Nagyságtok ismerik a bizodalmat, mellyel Bakács őeminenciája irántam viseltetett -
               kezdé méltósággal nyújtózkodván lován, Ollósi, míg a többiek eleinte, hogy őt, a
               megtébolyodottnak gondoltat, föl ne ingereljék, később, mert magukat mulatva érzék,
               előadását félbeszakítás nélkül hallgaták -, tehát, mint mondám, nagyságtok tudják,
               mennyi bizalommal viseltetett őeminenciája irántam. Vagy jobban mondva, nagyságtok
               nem tudják, sőt nem is képzelhetik ezt. Befolyásom nemcsak kisebb házi dolgokra,
               melyeket őeminenciája, mint tudva van, szokatlan pontossággal kezel, terjedt ki, mert
               hogy ezekre nézve - mindég a bíbornok személye körül lévén - tanácsom sokszor
               kikéretett, igen természetes; de a legfontosabb, az egész országot illető dolgok
               közül is alig találkozott egyetlenegy, melynek elintézése iránt uram velem előlegesen
               ne tanácskozott volna.</p>
            <p>A szabó egy percig hallgatott, s szemeit útitársaira fordította, hogy meglepetésökön
               gyönyörködhessék; azután folytatá: - Hány esetet tudnék előszámlálni! Ha őeminenciája
               a királyi tanácsból visszatért: Hol van h’Ollósi? ez volt első szava. Itt vagyok!
               válaszoltam én; s a cselédek, még Galamb, a titoknok is, elküldettek, s míg a nagy
               férfiú kényelmesebb háziruhába öltözött, csak én maradtam nála; mert, közbevetőleg
               legyen mondva, uram öltözködését nem bíztam másra, ezt nem teszi a szabó, ki híréről
               gondoskodik; a mód, mellyel a ruhát felöltjük, csaknem éppen oly fontos, mint annak
               készítése. De hogy beszédemet folytassam, míg uram öltözködött, s míg egymagam valék
               vele, többnyire beszélgettünk mindenféle tárgyakról s eszerint országos dolgokról is.
               És ugyan mért oly komoly eminenciád? kérdeztem én. Ha tudnád, mennyi gondjaim vannak!
               válaszolt ő. Ha én eminenciádnak volnék - szóltam ismét én -, hamar túlesném rajtok.
               - S ugyan mit csinálnál - kérdezett ő tetemesen jobb kedvvel, mert ilyenkor rendesen
               már mosolygott -, ha például ez vagy amaz történt volna? - S itt elmondá a dolgok
               állását. Például, hogy Havasföld iránt a lengyel s a magyar kormány között új
               nehézségek támadtak; vagy hogy a csehek zúgolódnak, mert Ulászló a morva és sziléziai
               rendektől nem mint cseh, hanem mint magyar király követeli a hűbéri esküt; vagy
               miként lehetne őfelsége többi tanácsosait arra bírni, hogy Velencével a törökök ellen
               frigyre lépjenek? vagy más hasonló fontosságú dolgokat. Én figyelemmel végighallgatám
               őeminenciáját, s hosszú gondolkodás nélkül - mert jellememnek legkitűnőbb tulajdona
               az elhatározottság - elmondám nézetemet; s nagyságtok nem képzelhetik, mennyire
               szétoszlatá gyakran ily tanács őeminenciája gondjait. Igazságod van - mondá nyájasan
               -, ezt fogjuk tenni, bizony h’Ollósi, kár hogy pappá nem lettél, belőled még
               kancellár válhatott volna. - S őeminenciája nevetett jókedvében; s nemcsak
               titoknokának, de néha Szakmárinak, sőt egy ízben, emlékezem, a velencei követnek is
               elbeszélé tanácsomat, s mindnyájan igen helybenhagyák, s mondák, hogy valóban
               országos férfiúhoz illő felfogással bírok. - Ha kérkedni akarnék, eseteket mondhatnék
               el, midőn nemcsak a bíbornok, de maga a nádor s a szepesi gróf is tanácsokat kértek
               tőlem, s pedig néha oly tárgyak iránt, melyeket soha egy lélek sem hallott
               említtetni: s a közelebb múlt időben befolyásomnak híre annyira növekedett, hogy alig
               fordul meg udvarunknál nagyobb tekintélyű ember, ki egyet-mást ne közölne velem; s
               Szent István napján éppen két esztendeje lesz, hogy Palóczi őnagysága igen nagy
               társaságban azt mondá, miszerint sokkal inkább szeretné, ha az ország kormánya rám,
               mint őeminenciájára bízatnék. Telegdi s Bornemisza őnagyságaikat kivéve, alig volt
               ember, ki, ha velem összetalálkozott, országos dolgokon kívül egyébről beszélt volna.
               Ezen állásomat egész Buda ismeré: talán nagyságtok is hallottak felőle?</p>
            <p>Frusina s Katalin igenezve hajtogaták fejeiket; szólni nem mertek, hogy magukat el ne
               nevessék.</p>
            <p>- Igen, ez volt állásom, mint íme nagyságtok is tudják, még mielőtt a bíbornokkal
               Rómába utaztunk - folytatá az előbbi -, hát még később! Az egész út rendezése rám
               volt bízva; minden kocsit én készíttettem, minden poggyász szemem előtt köttetett
               össze; minden palackot én tettem pincetokjába, s mi legtöbb, a cselédek ruhái egészen
               az én tanácsom szerint készültek. Őeminenciája háromszáz ember kíséretében utazott.
               Én mind a háromszáz számára négyféle ruhát készítettem: egy világoszöldet mindennapi
               ruhául, egy vöröset közönséges vasárnapokra, egy fehéret különös ünnepekre, melyben
               cselédeink, például, a pápa megválasztása után jelentek meg, s egy feketét böjti
               napokon s más gyászos alkalmaknál használandót; mind e ruhát bársonyból, arany s
               ezüst krepin munkával varrattam; soha a világ dicsőbb látmányt e háromszáz ekképp
               felöltözött cselédnél nem látott; sohasem bámult a római nép annyira, mióta városa
               fölépült, mint midőn mi háromszáz cselédeinkkel utcáin első ízben végigmentünk, s
               pedig akkor csak a zöld ruhákban jelentünk meg; s mint bámult a nép következő
               vasárnap, mikor mind vörösbe öltöztünk, s hamvazó szerdán, mikor fekete bársonyban
               jelentünk meg; s végre a pápa koronázásánál, midőn az egész sereg fehér öltönyeit
               vette fel!... még egyszer mondom, sohasem látott szebbet az ember. - S a szabó
               legnagyobb elragadtatással az egyes ruháknak szabásáról, a gombokról s hímzésekről
               kezde beszélni, mint a költő, ha legkedvesebb műveiről szól, elfeledkezve minden
               egyébről.</p>
            <p>- Ennyi fény, oly mívelt nemzetnél, mint a római, természet szerint nem kissé nevelé
               uram befolyását - folytatá Ollósi -, én azonban új meg új s mindég meglepőbb dolgokon
               törtem fejemet, még a szakácsokat s kuktákat is új selyemruhákba öltöztetém; tisztán
               fehér selyemköntösökben, arany-főkötőkkel s hálósüvegekkel főztek, s palotánk előtt
               ezerenként ácsorgott a nép, s nézte a szakácsokat, s
               fohászkodott: bárcsak Tamás bíbornok választatnék pápául. Még uram ellenségei is azt
               mondák, hogy ha pápának választatik, azt csak szabójának köszönheti; s ő maga,
               méltányolva szolgálatomat, napról napra kegyesebbé s leereszkedőbbé vált irántam.</p>
            <p>Itt Ollósi egy pillanatig hallgatott, felsóhajta, azután tovább szólt. - Őeminenciája
               nem választatott pápának. Királyi pompával kísértetett ki a városból, az Angyalvárban
               ágyúk dörögtek, a várostól egy mérföldnyire tömérdek nép jött velünk,<hi
                  xml:id="_ednref102">[cii]</hi> de végre ott kelle hagynunk Rómát, s én mindjárt
               sejdítém, hogy alig lesz ily jó dolgunk többé. Még Budára se jöttünk, s máris
               kezdetét vette a baj. Sokan nehezteltek, hogy uram Rómából keresztes bullát hozott
               magával, s elkövettek mindent, hogy annak kihirdetését akadályoztassák. Bizony
               h’Ollósi uram - szólt itt-ott egy polgár hozzám -, ennek csak baj lesz a következése.
               Te is okosabban cselekszel, ha uradnak más tanácsot adsz; meglátod, mi lesz az egész
               keresztes hadból - mondá a fiatal Móré, midőn engem, mihelyt utazásomból hazatértem,
               arra kért, hogy neki hat új ruhát készítsek; s midőn én minden szentekre esküdtem,
               hogy uram nem mindég követi tanácsomat, s hogy főképp míg Rómában voltunk, fontosabb
               dolgokról ritkán szóltvelem - ami csakugyan igaz ‑, akkor a fiatal Batthyányi s
               nagysád öccse, Bebek Ferenc, elnevették magukat, s elmondták, hogy a bíbornok soha
               semmit sem tesz tanácsom nélkül, s hogy a keresztes hadnak minden rossz
               következéseiért az ország tőlem fog számot kérni. S mint Bebek, Batthyányi s Móré:
               úgy szóltak a többiek is; ahová mentem, a keresztes hadról kezdtek beszélni; ha
               valakinek jobbágyai elszöktek, vagy ha a csavargó csapatok itt-ott kárt tettek, ennek
               kigyelmed h’Ollósi az oka, ezt kigyelmed mind megakadályoztathatná, csak szólana
               stb.; majd megbódultam kínomban. Midőn őeminenciájával szóltam, s midőn őt arra
               kértem, hogy a keresztes haddal hagyjon fel, mert ha rossz következései lennének,
               azok csak nekem fognak tulajdoníttatni: a bíbornok még a többieknél is inkább
               nevetett, s engem azzal biztatva, hogy nincs mit félni, ismét nem követte tanácsomat.
               - A keresztes had kihirdettetett, s Dózsa és az előkelőbb vezérek ruháira Zsigmond
               temploma főoltáránál magamnak kelle felvarrni a vörös kereszteket.<hi
                  xml:id="_ednref103">[ciii]</hi> Tudtam, hogy vesztemre lesz. Bebek Ferenc mindjárt
               az isteni tisztelet után mondá, hogy minden történhető baj egyetlen okának az ország
               a bíbornok után engem fog tekinteni; de, mint mondám, őeminenciája szolgálatában
               álltam, nem lehete másképp cselekednem, még panaszkodni is alig mertem már, mert
               uramat a közelebb lefolyt időben mindég rosszkedvűnek találtam, s midőn vele utolszor
               e dologról szóltam, azt kérdé tőlem: megbolondultam-e már?</p>
            <p>A szabó felsóhajtott; rövid hallgatás után ismét tovább folytatá elbeszélését. - Nem
               tudom, mi lelte őeminenciáját, de mintha valaki által megigéztetett volna. - Mióta
               Rómából visszatértünk, nappal s éjjel nem volt más gondolata, mint ez átkozott
               keresztes had; s minél többet zúgolódtak mások, minél inkább féltek, annál
               szenvedélyesebben ragaszkodott tervéhez. Nagyságtok nem fogják elhinni, de
               becsületemre mondhatom, hogy fél magtárait ürítette ki, s egész gulyákat hajtatott ki
               a Rákosra, csakhogy az úgynevezett egyházi bajnokok szükséget ne szenvedjenek. Már
               mindenfelől hírek szárnyaltak, hogy a keresztesek egy vagy más földesurak jószágait
               feldúlták, s ő még mindég azt állítá, hogy e hírek csak az ő s az egyház ellenségei
               által terjesztetnek. Végre tegnapelőtt este, sohasem felejtem el a napot,
               őeminenciájával magam valék nagy dolgozószobájában. Majdnem az egész napot a házon
               kívül tölté, s rendkívül fölgerjedve jött vissza. A köntös, melyet aznap viselt,
               először volt rajta, kardinálveres bársony, kevés arannyal, de annál mesteriebb szabás
               szerint készítve, nem, mert egészen magam készítettem, de becsületemre mondhatom,
               kevés szebb darab volt ruhatárában, ő fel sem vette, mint egy ócska rongyot, úgy
               rántotta le testéről; s tőlem, a bámészkodótól, minden más szó nélkül türelmetlenül
               hálóköntösét kívánta. Őeminenciájának szörnyű gondjai lehetnek, hogy még azt sem
               veszi észre, mily ruhát vet le magáról - ezt gondolám magamban, de nem szóltam. Az
               udvari ember megszokta, hogy érdemei nem méltányoltatnak, s ilyenkor mindég jobb
               hallgatni. A bíbornok sem szólt, hanem nagy lépésekkel járt fel s alá szobájában,
               mintha jelen sem volnék. - Egész nap a várban rendkívüli mozgás vala észrevehető. A
               nádor, a kalocsai érsek, Buzlai, Palóczi, Báthori, Bornemisza, majd együtt, majd
               egyenként jártak fel s alá, mindenfelé hírnökök küldettek el. Mi történhetett? -
               gondoltam magamban, s Bebek Ferenc úrfinak szavai jutottak eszembe: hogy végre, ha a
               dolgok rossz fordulatot vesznek, a bíbornok a keresztes had kihirdetésének
               felelet-terhét, mint királyok szokták, rossz tanácsadóira fogja tolni, s az egésznek
               áldozata én leszek. Nekem, mint mondám, ez jutott eszembe, s amint szemeimet Bakácsra
               fordítám, ki bosszúsan fel s alá járt, ki utolsó munkámat nem dicséré, s még csak nem
               is szólt, úgy látszott, mintha csakugyan ily valamiről gondolkoznék. Midőn ő így fel
               s alá jár, én gondolataimba merülve, ott állok, s egyikünk sem szól, a titkos ajtó,
               melyen Galamb őkigyelmén s kívülem senki őeminenciája dolgozószobájába nem jöhet,
               rögtön felrántatik, s berohan félig magánkívül a titoknok azon hírrel, hogy
               nagyságtok kerti lakását megrohanták a keresztesek. Doboltasd össze seregemet, fuss
               Batthyányihoz, hogy csapatjait velök egyesítse, és siessenek azonnal segítségül -
               kiáltott őeminenciája; s Isten engem, remegett egész testén, mint bármi közönséges
               ember. - Galamb megjegyzé, hogy Batthyányi nem fog szavára hajtani; s uram, látva,
               hogy igaza van, azonnalfélretéve hálóruháját, s hogy maga mehessen el, öltözködni
               kezde; de még nem vala készen, midőn minden jelentés nélkül Palóczi s vele a kalocsai
               érsek jöttek a szobába, utána a nádor, az országbíró, a kancellár, a váci püspök,
               Buzlai s végre Bornemisza. S mindenik lármázott, panaszkodott, szitkozódott; szörnyű
               vala csak hallani is; főképp Palóczi s a kalocsai érsek túlmentek minden mértéken. -
               Uram megjegyzé, hogy ha valamely ház a keresztesek által megtámadtatott, e zaj
               helyett jobb lenne segítségére menni. - Igen, hogy míg csekély seregeinket a
               külvárosba küldjük, addig eminenciád cinkosai a várost támadják meg - kiáltott
               Palóczi -, s a királyt valamennyiünkkel együtt hatalmukba kerítsék. - A kapukat nem
               szabad felnyitni; Bakács Dózsának cinkosa! - kiáltának mások - ne higgyetek neki!
               körül kell fogni palotáját; el kell szedni őrségének fegyvereit; ez következése, ha a
               király a legfőbb egyházi hivatalokat parasztokra bízza; hisz Bakácsnak vagy Bakosnak,
               vagy nem is tudni, hogy hívják - rokonai ott állnak a Rákoson a Drágfiak többi
               parasztjaival -, s így tovább; mindenik lármázott, ordított, fenyegetődzött, csak
               Bornemisza monda néhány mentő szót: hogy ő ugyan a keresztes had kihirdetésének
               barátja nem volt, egyébiránt az egésznek rossz következéseit csak a bíbornokra tolni
               mégis igazságtalanságnak tartja. - És ki hirdette ki a szerencsétlen háborút; ki
               táplálta a gyülevész sokaságot; ki varratta Dózsa ruhájára a keresztet saját szabója
               által? igen! nem Ollósi varrta-e fel mindeniknek keresztjét? - s így tovább, s mindég
               csak az, hogy a szabó én vagyok. - Bornemisza védő szavai alig hallatszottak ki a
               zajból. - S most Bebek Ferenc rohan a szobába, utána Móré, Batthyányi s még néhányan
               az úrfiak közül, s Bebek Bornemiszához fut, s mondja, hogy Telegdi házától jő, s a
               kisasszonyokat nem találta ott. - Mindenható Isten! - kiáltá Bornemisza - a
               szerencsétlenek a rablók kezei közé estek. - Azonnal ki segítségökre! - kiálta Ferenc
               úrfi. - Veled megyünk! - ordítának pajtásai; kettő-három a főurak között is. A nádor,
               a kalocsai érsek s mások ellenzették. - Úgyis későn volna - mondá valaki, ki éppen a
               szobába rohant -, felgyújtották a házat. - Látnom kell, mi történt rokonaimmal -
               kiáltott Ferenc úrfi, s kirohant, mint a forgószél.</p>
            <p>- Jó fiú! - mondá Katalin meghatva - csak pár hete, hogy István bátyja megszidta, s
               mégis ő vesz legtöbb részt sorsunkon.</p>
            <p>- Nagysám - folytatá az előbbi -, ha arra gondolok, mit azután, hogy Bebek úrfi
               elhagyott, látnom s hallanom kellett, borzadok. A veszély, mely nagyságtokat
               fenyegeté, felbőszítette az egész tömeget. A nádor s az országbíró tanácskozni
               akartak, de nem hallgatott senki rájok. Bornemisza maga, pedig elég nyugodt ember,
               összekulcsolt kezekkel járt fel s alá oly arccal, mintha erőnek erejével gondolkozni
               akarna, s mintha iszonyú káromkodásoknál egyéb nem jutna eszébe; a többiek zajongtak,
               ordítottak, fenyegetődztek; Konstantinápoly bevételekor az akkori pátriárka nem
               hallhatott a törököktől annyi szitkot, mint most uram. - Hazaáruló! paraszt!
               gonosztevő pártütő! a csonkatoronyba vele! vérbírák elébe kell állítani! - így
               kiáltott tíz egyszerre. - Ha Telegdi leányának csak egy haja perzseltetik le, vérével
               lakol; ha Bebek kisasszonynak baja lesz, kiirtjuk őt a világból, s legátussága nem
               fogja őt védeni, majd megtanítjuk saját szabója által a lázadók ruháira kereszteket
               varratni, vízbe kell dobni szabójával együtt! s így mindég tovább, jó másfél óráig,
               míg Bebek úrfi, ki parasztruhában a városon kívül volt, azon hírrel tért vissza, hogy
               a kisasszonyok szerencsésen megmenekültek.</p>
            <p>- Csak igaz marad: a vér nem válik vízzé - mondá Katalin -, ilyesmit csak Bebek
               tehet.</p>
            <p>- És Isten áldja meg Bebek úrfit, hogy tette - folytatá a szabó - csak e jó hírnek
               köszönhetjük, hogy a bíbornok s én ez éjjel meg nem gyilkoltattunk, vagy hogy a
               csonkatoronyba nem zárattunk. A kedélyek kissé csillapultak; Bornemisza, mihelyt
               nagyságtok iránt nem aggódott, uramnak ismét pártját fogta, s a felbőszülteket
               figyelmessé téve, hogy bíbornokot s pápai legátust nem zárhatni minden bírói eljárás
               nélkül a csonkatoronyba. Rövid ideig tanácskoztak, s miután határozat hozatott, hogy
               a bíbornok jövő reggel exkommunikáció fenyítése mellett, a keresztesek szétoszlását
               fogja parancsolni, az urak rekedten egymás után elmentek, s uramat titoknokával s
               velem magára hagyták.</p>
            <p>- Uram - folytatá a szabó ismét, kis szünet után -, nyugodtnak látszott, arca halvány
               vala, s ajkai körül néha különös reszketés vala észrevehető; egyéb nem árulá el belső
               fölgerjedését. Szinte borzasztó vala ránézni. Mint a szikla állt ott; körülötte
               felbőszült habok, s mégis úgy látszott, mintha e mozdulatlan pont volna az, mely
               valamennyi közül legnagyobb veszéllyel fenyeget. De most, midőn a többiek elmentek,
               annál korlátlanabbul tört ki eddig elnyomott indulata. - Engem, a római szentegyház
               bíbornokát, Bakács Tamást akarnak a csonkatoronyba záratni? - így szólt, ismét fel s
               alá járva, és szemei szikráztak. - Galamb őkigyelme mondá, hogy meggyőződése szerint,
               mindez haszontalan fenyegetődzés, s hogy kétszer meg fogják gondolni, mielőtt ily
               valamire vetemednek. - Nem ismered őket - szólt ismét a bíbornok legnagyobb
               indulatban. - Felbőszülve, mint most, ők mindenre képesek; ha telik tőlük, bosszút
               fognak állani nemcsak rajtam, de rajtad is, Galamb, mert hozzám hív valál,
               cselédimen, csak mivel szolgáltak. Nem állok jót, nem indítanak-e felségsértési pert
               szabóm ellen, mert Dózsa ruhájára ő varrta fel a veres keresztet. Igen, h’Ollósi -
               mondá hozzám fordulva -, vigyázz magadra; ha tőlük függ, hívtelenségi kereset alá
               kerülsz, s Isten kegyelmezzen árva lelkednek! - Nagyságtok képzelhetik, mint
               borzadtam el e szavakra. Remegve kérdem őeminenciáját: hiszi-e csakugyan, hogy... De
               rám sem hallgatott, csak azt mondá, hogy ez úri emberektől minden kitelik, s hogy
               őket nálánál jobban senki sem ismeri - szóval: ismételé, miket előbb mondott, s
               mindezt a legnagyobb indulatban s mégis félig gúnyolva; végre, midőn félelmemet
               észrevette, mert meglehet, hogy csakugyan reszkettem, a bíbornok még nevetett is,
               igen, valósággal nevetett, mintha örülne, hogy vesztében én is részesülni fogok;
               megvallom, sohasem tartottam őt képesnek ilyen szívtelenségre. Hej, aki nagy uraknak
               szolgál!</p>
            <p>Ollósi annyira el vala foglalva saját szomorú emlékével, hogy a mosolyt, mely
               útitársainak ajkai körül játszott, s mely Bebek kisasszonynál majdnem kacagássá
               fajult, észre sem vevé, s nyugodtan folytatá: - Nekem nevetésre nem vala kedvem!
               Iszonyú aggodalmak között töltém az éjszakát, s mindég határozottabbá vált a szándék,
               hogy elleneim üldözései elől megszököm. Eddig, ha őeminenciájának aggodalmaimról
               szóltam, bolondnak nevezett, most ő maga figyelmeztetett a veszélyre, s ha eszembe
               jött az arc, a szívtelen kacagás, mellyel vesztemről szólt: lehetetlen volt nem
               látnom, hogy pártfogására nem számolhatok. Meg kell szöknöm! mondám magamban, s mert
               álomról szó sem lehetett, még éjjel hozzáfogtam az öltözethez, melyben nagyságtok
               fájdalmamra látnak. - Másnap reggel még Galambbal beszéltem; sohasem szerettük
               egymást, de okos embernek tartám őt mindég, s gondolám, ily fontos pillanatban talán
               csak nyíltan megmondja véleményét. Kérdésemre válaszolá, hogy őeminenciája ezt
               kétségen kívül legjobban fogja tudni, s hogy azon esetre, ha a keresztesek a
               felszólításra szét nem oszlanak, helyzetem talán nem egészen veszély nélküli. Majdnem
               éppen így szólt huszáraink hadnagya s a főszakács, ki országos dolgokban, melyekről
               vele sokszor beszélgettem, kitűnő belátással bír. - Már ha őeminenciája mondá,
               őeminenciája bizonyosan legjobban tudja; ki hitte volna, hogy h’Ollósi ily roppant
               bajba fog keveredni! - mondá az egyik is, a másik is; s ami leginkább fájt, oly
               megelégedett, oly mosolygó arccal, csakhogynem kacagtak. E bajba kelle keverednem,
               hogy az embereket egész aljasságukban ismerni tanuljam. - Csak még a táborba küldött
               papoknak visszatértét várám meg. Dél felé azon hírrel jöttek a városba, hogy a
               keresztesek nemcsak széjjel nem oszlanak, hanem hogy a lázadás már ki is tört. Én
               útra készültem. Ha még egy napig késem, a menekülés talán lehetetlenné vált volna.
               Azutcákon mindenütt, ahol csak mentem, az urak - jól vettem észre - suttogva szóltak
               egymással. Estefelé a nádorral találkoztam, s ő kérdezett: hallottam-e már, mit
               mívelnek barátaim? Meglátod, h’Ollósi - mondá szokott édes hangján -, neked is
               megfizetik még varrásod bérét. - Meg vagyok győződve, elfogatásomra már megtörténtek
               a készületek, s csak azon pár aranynak, melyekkel a kapusokat megvesztegetém,
               köszönhetem, hogy szerencsésen idáig jutottam.</p>
            <p>Hogy a szabó, a szónak közönséges értelmében, meg nem bódult, azt egész előadásának
               összefüggése bizonyítá; világos vala azonban az is, hogy helyzete iránti nézeteit
               megcáfolni nem tartozott a lehetőségek közé. Ha józan, vagy helyesebben mondva, ha
               oly ember, kit bolondnak nem nevezünk, valamely rögeszmét felkapott, s eszének egész
               munkásságát annak védelmére fordítva, az egyes körülményekből, melyek nézete mellett
               szólnak, egész rendszert alkotott magának: ilyennek helyreigazítása lehetetlen; s
               midőn Katalin Ollósinak értésére adá, hogy félelmeiben talán mégis csalódott, a
               szegény ember csaknem neheztelve kérdé tőle: vajon a bíbornok, az egész udvar és
               város bolondnak tarthatták-e őt, őt, h’Ollósit, ki nemcsak tréfa tárgyául sohasem
               szolgált, sőt legnagyobb kiterjedésében bírá az egész udvar bizalmát?</p>
            <p>- S mik kigyelmednek jelen tervei? - kérdé Frusina, hogy a beszélgetésnek más
               fordulatot adjon.</p>
            <p>- Mi jövőmet illeti, hála az égnek, nyugodt vagyok - válaszolt nagy önmegelégedéssel
               a szabó. - A valódi művésznek legbecsesebb kiváltsága az, hogy magát bizonyos helyre
               lekötve nem érzi; ha egy országnak viszonyai összebonyolódtak, vagy ha ellenségei
               üldözéseinek többé ellent nem állhat, elmegyen máshová, s mindenütt nyílt karokkal
               fogadtatik. Mi nekem Buda, Magyarország, a nádor s a bíbornok?! h’Ollósinak híre meg
               van alapítva Rómában is; s habár az egyszerűbb olasz köntösnél kevésbé tüntethetem ki
               ízlésemet, mint a magyar ruhánál, hol a sujtásozásban egészen új rendszert találtam
               fel, mely nevemet fenn fogja tartani: a fődolog, ami legművésziebb minden
               ruhakészítésnél, a szabás marad, s ebben felülmúltam római vetélytársaimat már utolsó
               ottlétemkor is. A művészetem folytatására szükséges engedelmet őszentsége, a pápa,
               kinek számára egy fehér bársonyköntöst varrtam, meg fogja adni minden nehézség
               nélkül; pénzt, mennyi szükséges, magammal vittem, s nagy útilevelem, melyet előbbi
               uramtól tavaly kaptam, biztosít, hogy legalább a keresztesek nem fognak bántani, s
               így...</p>
            <p>- S kigyelmednek van ily útlevele? - kérdé Orbán érdekkel, mert eszébe jutott, ily
               irománynak mennyi hasznát veheti a jelen körülmények között.</p>
            <p>- Van-e útlevelem? - szólt a másik büszkén - és mily útlevelem! Őeminenciájának nagy
               pecsétje alatt egész rőf pergamenen olvasható: miszerint kedves szolgája s híve
               h’Ollósi, ki jelenleg Olaszországba utazik, minden kísérőivel együtt - mert, mint
               mondám, az útlevél akkor készült, midőn őeminenciájának szekereivel a
               pápaválasztáshoz utaztam -, minden egyházi s világi hatóságok pártfogásába
               ajánltatik; felszólíttatnak minden megyék s kerületek, városok, faluk s uradalmak,
               úgyszintén minden harmincadok, határőrök, számtiszt...</p>
            <p>- Megálljatok! - kiálta itt egyszerre néhány erős hang az út mellett álló bokrok
               közül; s míg Katalin felsikoltott, s a szónokló szabó elrémülve a szó közepén
               elhallgatott, három legény kiugorva, a lovak kantáraiba kapott. Orbán kirántá
               kardját, s a megtámadók ellen fordult; de ezek látva, hogy csak eggyel van dolguk,
               kettő, az asszonyok lovait szabadon bocsátva, Orbánt támadá meg, harmadik a reszkető
               szabó paripáját tartá, nem engedve, hogy egyetlen fegyverének, mely e pillanatban
               eszébe jutott - sarkantyúinak -, hasznát vehesse. A küzdelem eredményét nem lehetett
               előre látni; Orbán oly kétségbeesett bátorsággal támadá meg elleneit, hogy ámbár
               egymaga vívott kettő ellen, a győzelem valószínűleg neki jutott volna, ha éppen azon
               pillanatban, midőn második ellenének karját megsebesíté, s midőn már a szabónak
               megszabadítására készült, az erdőből új ellenek nem közelítenek a rablók segítségére,
               s a vitéz ifjú lovát körül nem fogják.</p>
            <p>- A király nevében békét! - kiáltá egy erős hang, melynek mindenki azonnal
               engedelmeskedett. - Vezessétek a foglyokat táborunkba; a vajda határozzon
               fölöttük.</p>
            <p>Ollósi s az asszonyok részéről ellentállásról szó sem vala; Orbán átlátá, hogy minden
               további küzdés védenceinek helyzetét csak rosszabbá tehetné, s ennélfogva szintén az
               erdő felé engedé vezettetni lovát. - Az útonállás Ulászló kormánya alatt nem
               tartozott a ritkaságok közé, de e nemes mesterség hazánkban akkor főurak s nemesek
               által vagy - ritkább esetekben s csak kereskedelmi vetélytársaik károsítására -
               városi polgárok által gyakoroltatott, s ha ily
               ellenek hatalmába kerül, Telegdi leányát a jelen körülmények között veszély nem
               fenyegeté; de midőn Orbán a hold sugaránál a körülötte tolongó rongyos csoportot
               látá, zsiványok vagy a fellázadt jobbágyoknak valamelyik csapatja között vélé magát.
               Hasonló, habár önösebb indokokból származtak Ollósi aggodalmai, s Orbánnak csaknem
               mosolyognia kelle, midőn a szabó, kinek lovát egy ideig az övé mellett vezették,
               sóhajtva megjegyzé, hogy olyanok kezébe jutottak, kik őeminenciája útlevelét
               alkalmasint nem fogják kellő figyelembe venni.</p>
            <p>Midőn megtámadtattak utasaink, Érd falujához közelítének. A budai hegylánc, mely
               Szent Gellért hegyén túl a Dunától visszavonulva, bérc és folyam között keskeny síkot
               hagy, halmaival itt ismét a folyó partjáig nyomul, s épp e halmokon vezetett át
               útjuk, midőn továbbhaladásukban ily váratlanul akadályoztattak, s akaratjok ellen az
               út jobb oldalán sötétlő rengeteg felé vezettettek. Egy óranegyedig haladhattak
               majdnem járhatatlan s csak vezetőik által ismert utakon, midőn a sűrűn áttörő
               világosság vonta magára figyelmöket. Rövid haladás után egyszerre szabad téren láták
               magukat, melyen hét-nyolc nagyobb tűz körül, mintegy két-háromszáz alak hevert, ült,
               járt, forgolódott. Egy nagyobb sátor s mellette néhány póznára akasztott rongy s
               friss ágakból készült alacsony ereszek az egésznek, mintegy tábori színt
               kölcsönöztek.</p>
            <p>Minden más helyzetben a kép, melyet magok előtt láttak, utasainkat érdekelhette
               volna. A rögtöni átmenet az erdő sötétéből ezen majdnem máglyanagyságú tüzekkel
               világított térre, a csend után e váratlan zaj és zsibongás, a roppant tölgyek, melyek
               a helyet körülfogák, s melyeknek alsóbb ágait a tüzek világíták, míg sudaraikra a
               holdvilág önté ezüst sugárait, mintha minden egyes fán a természet szelíd világítása
               a vörös fénnyel küzdene meg, melyet emberek gyújtanak, magok a téren hemzsegő alakok
               az egésznek különösen regényes színt adának. Helyzetük bizonytalansága azonban
               annyira elfoglalá gondolataikat, hogy még Katalin is, ámbár mindennek, ami regényes,
               barátja, mindezt, csak alig vevé észre, s egész figyelmét azon alakokra fordítá, kik
               a nagy sátor előtt, melyhez most közeledtek, reájok várakozni látszottak.</p>
            <p>Azon nagyobb cigánycsapatok egyikétől körülvéve láták magokat, melyek akkor e hazát
               egyik szélétől a másikig átvándorolva, majd erdők között, majd a nagy síkon üték fel
               sátraikat. Tűrve, sőt pártolva néha a király s földesuraságok által, s ismét minden
               különös ok nélkül egyszerre üldöztetve, rosszabb időkben kovácsmunkával,
               téglavetéssel, sőt favágással keresve élelmét, jobb napokban koldulás, jóslatok és
               zene közt élve, lopva mindég, hol alkalmat talált, s mindég egyenlő könnyelműséggel
               várva a holnapot - Fáraó népe, melynek földi hivatása talán csak abban áll, hogy
               körülvándorolva a nemzetek között, intse mindenikét, mi nyomorult az, ki
               hazájátelveszté - akkor, mint most, könnyen meg vala ismerhető, s Orbán némiképp
               megnyugtatva érzé magát, midőn látta, hogy védenceivel oly emberek kezei közé került,
               kik gonosztetteiket a fosztogatásnál tovább terjeszteni nem szokták. Nem úgy Ollósi,
               ki azon tiszteletnél fogva, mellyel minden jó ruha iránt viseltetett, a rongyokba
               burkolt embereket minden gonoszságra képeseknek tartá, s ki e félelmét halkan
               Orbánnal közlé.</p>
            <p>A nagy sátor előtt, körülvéve a csoport előkelőbbjeitől, egy kis zömök férfi állt,
               kit kopott, de vörös és aranyrojtokkal ékesített mentéjénél s még inkább azon
               tiszteletnél fogva, mellyel a nép előtte visszavonult, a csoport vajdájának lehete
               ismerni. E hatalmas férfi elébe vezettettek utasaink.</p>
            <p>A jövevények, kísérőik parancsára, leszálltak lovaikról, s a vajda hercegi polcára
               ült, mely egy tizenkét akós, de félig borral telt hordó vala, s oly pontot képezett,
               mely valamennyi alattvalóinak legforróbb vágyait maga körül egyesíté.</p>
            <p>- Látom, ismét csavargókat hoztatok - mondá rövid hallgatás után, mely alatt villogó
               szemeit a jövevényekre függeszté, a vajda -, nem mondtam-e: menjetek ki, fiúk, az
               országútra, s ma éjjel bizonyosan csavargókat fogtok találni; és íme, teljesedett!
               Így vagytok mindennel, amit mondok. És ugyan hogy akadtatok rájok? - kérdé rövid
               szünet után, mely alatt nem kis önmegelégedéssel tekinte maga körül.</p>
            <p>A megtámadók vezére röviden elmondá a történetet, kivált Orbán védelmét s a szóló
               társainak megsebesítését, minek hallásánál a vajda komoly ráncokba vonta
               homlokát.</p>
            <p>- Megtámadni őfelsége hív cigányait! - mondá fejét csóválva - kivont karddal támadni
               meg őket és véröket ontani! ez példás büntetést kíván.</p>
            <p>- Igen, példás büntetést! - kiáltá a tömeg, mire az asszonyok s főképp Ollósi nem
               kissé elrémültek. Orbán mihelyt látá, kikkel van dolga, nyugodtnak érzé magát: jól
               látá, hogy a vajdának pénzzsarolásnál egyéb célja nincs, s azért, anélkül, hogy
               fenyegetéseit figyelmére méltatná, arra szólítá fel: mondja meg az árt, melyért
               lovaikat s szabadságaikat visszaadja.</p>
            <p>- Kigyelmetek lovait? - szólt az előbbi - de hisz a lovak tulajdonunkká váltak. Azért
               vagyunk felállítva a király, hatalmasan uralkodó II. Ulászló őfelsége által, hogy
               tartományaiban rendet tartsunk, s minden nemű s nevezetű rendbontókat törvényes
               bíráik elébe állítsunk. Valóban nehéz feladat jutott nekünk. Főképp a csavargás
               vétkes szokása kezd elterjedni az országban.</p>
            <p>- Ne tréfáljon kigyelmed - mondá, a méltóság majmolásán türelmét vesztve Orbán -,
               polgárok vagyunk, s Pécsre utazunk, két-három aranyat kaphat, ha lovainkat azonnal
               visszaadja, különben pedig könnyen megbánhatná, hogy becsületes embereknek ekként
               merte útját állani.</p>
            <p>Orbán elhatározott magaviselete a vajdára s társaira nem maradt hatás nélkül, s igen
               valószínű, hogy ajánlatát elfogadják, vagy hogy legföllebb megváltási összeg fejében
               néhány arannyal többet követelnek, ha Ollósi s Katalin rimánkodásaik által el nem
               oszlatják e hatást. Mihelyst a vajda észrevette, hogy tőle valaki fél, még komolyabb
               ráncokba szedte homlokát, s mondhatlan megvetéssel válaszolt. - Polgárok? - szólt -
               mi nekem az, hogy valaki polgár, nekem, aki vajda vagyok, az egész ország által
               elismert vezér, ki utakon, hidakon szabadon járok egész táborommal, csakúgy, mint az
               országnak bármily nemese. És három aranyat ajánlani a lovakért, istentelenség! mikor
               a lovak legalább tízszer annyit érnek; s nekem ajánlani azt!</p>
            <p>- Hallatlan szemtelenség! - szólt közbe a mellette álló cigányok egyike - és még nem
               is igaz, amit beszélnek. Látott-e ember ily módon felöltözött polgárt, mint ez itt? -
               s ekkor a szóló kezében tartott dudájával Ollósira mutatott, ki rémülésében észre sem
               vevé, mennyire nem hízelgő reá nézve az általános kacagás, melyet öltözete most az
               egész tömegnél gerjesztett.</p>
            <p>- Komédiás! - kiáltott az egyik. - Megszökött udvari bolond! - kiáltának mások. -
               Honnan is lophatta e fertelmes ruhákat? - nevettek ismét mások.</p>
            <p>- Egy szóval, csavargó! - hangzott közbe a vajda erős szava - s ez országban azokat
               kivéve, kiknek evégett különös engedelem adatott, nem szabad csavarogni senkinek.</p>
            <p>- De édes Polgár Tamás uram - rimánkodott a közfigyelem tárgyává vált szabó, ki most
               rémülés közben a vajdára ráismert -, hát nem...</p>
            <p>- Igen, Polgár Tamás - szólt a vajda -, “Thomam Polgár una cum aliis huszonöt
               tentoriis vagantibus”... úgy áll nagy levelemben, melyet mellemen hordok;
               “fabricandis aliis pixidis, globulis, pharaonibus necessariis”... mint előmutathatom,
               s mi annyit tesz, hogy őfelsége különös szolgálatában állunk; és “dum et quandocumque
               et quotiescunque”... amiből deákul tudók átláthatják, hogy minden ágyú- s más golyók
               öntése reánk bízatott; minélfogva ismét “facta sua expedire et libere stare huszonöt
               duntaxat”... amint írva áll; se adót, se vámot nem fizetünk, s ennélfogva valamennyi
               csavargók letartóztatására különösen ki vagyunk küldve.
            </p>
            <p>- De Polgár uram - kiáltá a szabó, miután a vajda deákidézései ellenére szóhoz
               jöhetett -, nem ismeri h’Ollósit, a bíbornok őeminenciája komornyikát...</p>
            <p>- S udvari szabóját! - kiáltá bámészkodva a vajda. - Uramfia! hogy’ jön kigyelmed ide
               hozzánk?</p>
            <p>- Amint Polgár uram látja, nem éppen jószántamból - mondá a szabó, ki a vajda
               végszavai által teljesen megnyugtatva érzé magát, s ki most bizonyos neheztelő
               méltósággal szólt -, megvallom kigyelmedről nem tettem volna fel, hogy békés utasokat
               az országúton emberei által ekként megtámadtat.</p>
            <p>- De édes, drága Ollósi uram - válaszolt a vajda alázatosan -, ki is gondolhatta
               volna, hogy kigyelmedhez leend szerencsénk, s ily társaságban s kivált ily
               öltözetben? Kiáltsatok éljent Ollósi őkigyelmének, ki nekem kegyes pártfogóm és
               patrónusom! - kiáltá, bámuló seregeihez fordulva. - De ily késő éjszaka! ily ruhában
               - folytatá ismét -, ki hitte volna ezt?!</p>
            <p>- Az idők viszontagsága - szakítá félbe amaz a szólót.</p>
            <p>- Hej, szomorú időket élünk! - sóhajtott a vajda, minden törekvéseit arra fordítva,
               hogy a rossz benyomást, mellyel eddigi magaviselete a szabóra volt, enyhíthesse -
               rosszabb időket sohasem értem. És mennyi a csavargó; ha nem vigyázok fel oly
               szorosan, még a budai országúton sem lehetne biztosan utazni. Mert, lássák
               kigyelmeitek, csak azért adtam ki rendelést, hogy minden utas előmbe vezettessék,
               hogy azután a becsületes utazókat a csavargóktól megkülönböztetve, amazokat ismét
               szabadon bocsáthassuk. Ha némi fosztogatási szándékom lett volna, mint van másoknak,
               s meg kell vallanom, itt-ott a cigányvajdáknak is; akkor a három aranyat, melyeket
               amaz úrfi ajánlott, elfogadtam volna; nemde, hisz esztelenül cselekszem, ha azon
               esetben az ajánlott három aranyat el nem fogadom? de én nem vagyok olyan, mint a
               többiek, szándékom...</p>
            <p>- Nincs veszteni való időnk - szakítá félbe a mentegetődzőt Orbán türelmetlenül -,
               adja ki lovainkat, vezettessen ki az útra, hadd menjünk tovább.</p>
            <p>- Tovább hagyjam menni kegyes uramat s patrónusomat, ki nekem őeminenciája udvaránál
               annyi pártfogást szerez, s avörös aranypaszományos mentét, melyet tavaly ilyenkor
               ígért, eddig számomra bizonyosan már elkészítette, s csak arra vár, hogy érte menjek?
               E kegyes pártfogót hagyjam én késő éjszaka tovább utazni s főképp ily időben?</p>
            <p>- Hiába, sietnünk kell - mondá a szabó méltóságos leereszkedéssel -, kend, úgy
               látszik, nem tudja, hogy Budán a lázadók...</p>
            <p>- Telegdi István őnagysága házát megtámadták - vágott szavába a cigány -, de minthogy
               Ollósi őkigyelme a várban lakik... vagy igen - szólt önmagát félbeszakasztva, mint
               kinek agyán rögtön egy gondolat villan át, míg sötét szemeit Bebek Katalinra
               függeszté. - Takarodjatok innen! - kiálta a még mindég utasaink körül ácsorgó
               tömeghez - titkos beszédem van őkigyelmével.</p>
            <p>Míg a cigányok visszavonultak, a vajda szemét majd Frusinára, majd Katalinra
               függesztve, hallgatott; mihelyt magát utasainkkal magánosan látá, halkabban
               engedelmet kért, hogy őnagyságukat nem ismerte meg tüstént, s a kisasszonyoknak
               minden kitelhető szolgálatát ajánlá.</p>
            <p>Katalin kezdetben meglepetést színlelt, s tovább is utazó polgárnőnek akará magát
               tartani, de Polgár sokszor fordult meg Budán s még Telegdi házábanis, s így e szándék
               nem sikerülhetett; s a cigányvajda irányában most minden további titkolódzás valamint
               lehetetlennek, úgy fölöslegesnek mutatkozott. Mióta Polgár a király által mint
               golyókészítő, szolgálatba fogadtatott, s csapatjával kiváltságot nyert, a cigány nem
               vetkezett ugyan egészen ki nemzeti szokásaiból, s mint láttuk, néha golyóöntésen
               kívül egyéb jövedelmezőbb dolgokkal is foglalkozott, azonban, mint hivatalban álló,
               magát mindég a nemesekhez sorolá, s legnagyobb biztossággal lehete számot tartani,
               hogy Telegdi leányát nem fogja a pórnak elárulni. - Orbán mindezt meggondolva,
               legjobbnak tartá, ha Polgárral nyíltan szól, s útjok további folytatására tőle
               tanácsot kér, úgyis a cigánynál jobban senki sem ismeré az ország minden útjait és
               rejtekeit.</p>
            <p>A sátorba vonultak, hová a vajda vendégeit udvariasan meghívá, s a teendőkről
               tanácskoztak.</p>
            <p>Ollósi terve, hogy Olaszországba vonuljanak, nemcsak az asszonyok, de a vajda által
               is elleneztetett, miután a lázadás Somogyban s Zalábanmár kitört, Horvátországban
               minden percben kitörendő volt, s Karinthiának és Karnioliának parasztsága éppen akkor
               lázadt fel urai ellen, s mint Polgár mondá, szörnyű kegyetlenséggel dühöng - Biharba
               menni szintén nem vala tanácsos, mert ott s Mármarosban az egész oláhság feltámadt, s
               a megyét pusztítva járta körül. Legjobbnak látszott, ha a kisasszonyok Csanád felé
               tartanak, hol a temesi vajda s Csáki püspök körül az alsóbb megyék nemessége
               összegyűlt, s hol a város biztos menedéket ígér. Polgár állítása szerint Telegdi
               Istvánt is ott fogják találni, s az út is legbiztosabb, ha tudniillik nem Földvárnak,
               mint akarták, mert e helyet a bácsi s baranyai parasztság eddig alkalmasint már
               elfoglalta, hanem a csepeli szigeten keresztül, s azután, kerülve minden falut,
               egyenesen a pusztákon keresztül utaznak Csanádig. - Míg nagyságtokat biztos helyre
               vezethettem, addig magam leszek kalauzok - végezé tanácsát a vajda -, s ne legyen
               Polgár Tamás a nevem, ha nem vezetem oly biztosan a nagyságos csanádi püspök
               udvarába, mint ha teljes békében élnénk. Táborom kormányzását azalattfiamnak adom
               által.</p>
            <p>A cigány tanácsa oly jónak látszott, hogy ámbár Ollósi sóhajtva jelenté ki
               sajnálkozását, hogy a kisasszonyoknak Róma csudáit nem fogja megmutathatni,
               ellenmondás nélkül elfogadtatott, s miután a vajda fiával s a tábor előkelőbbjeivel
               rövid ideig tanácskozott, fél óra múlva vándoraink, Polgár Tamás kíséretében, ez éji
               kaland után ismét továbbfolytaták útjokat, mely őket most nem Fejérvár, hanem
               egyenesen a Duna felé vezeté. A tököli kompon, mely egy huzamos ideig Polgár
               táborához tartozó cigánynak kormánya alatt állt, minden akadály nélkül a nagy csepeli
               szigetre szállíttattak át.</p>
            
         </div>
         <div type="chapter">
            <head>18</head>
            <p>Térjünk vissza a fővárosba.</p>
            <p>Szaleresi rögtöni megváltozása első pillanatban megfoghatlannak látszott. Hogy éppen
               ő, ki a többieket mindég nyugalomra inté, s a nemesség ellen soha gyűlölséget nem
               mutatott, most ily buzgóvá s minden kibékülésnek legszenvedélyesebb ellenévé
               válhatnék: ezt valamint senki előre nem láthatá, úgy senki meg nem magyarázhatá
               magának, s magaviselete többek által gyanús szemekkel tekintetett. Midőn azonban
               Lőrinc s általa Dózsa s a többi vezérek Szaleresi indokait megtudták: a kétkedés
               teljes bizalomnak adott helyet. - Kit a nép ügyéhez nem szeretet köt, azt szintoly
               erősen lekötheti gyűlölsége - mondá Lőrinc -, s valamint seregeink nagy részét csak
               személyes bosszúvágy tartja zászlóink alatt: úgy Szaleresire, ki magát oly mélyen
               sértve érezi, biztosan számíthatunk. - E nézetekben a többi vezérek is osztozkodtak,
               s midőn a seregnek nagyobb része Dózsával Szeged felé vonult, a Rákoson maradt
               keresztesek vezérlete egyhangúlag Ambrusra bízatott. A legfontosabb helyeknek egyike
               vala ez, de olyan, melynek betöltésére nagy vezéri tehetségek nem kívántattak. - A
               pesti polgároknak nagyobb része a keresztesek iránti rokonszenvét világosan kimondá -
               a budaiak legalább közönyöseknek mutatkoztak; a király s a főurak körül összegyűlt
               seregek csekélyebbek valának, semhogy a rákosi tábort megtámadhatnák; s így a
               jobbágyok ügye itt csak árulás által veszélyeztethetett volna - s ezt lehetetlen volt
               Szaleresiről jelen lelki hangulatában föltenni.</p>
            <p>S kétségen kívül míg első fölgerjedése tartott, a nemesség nem találhatott
               kérlelhetlenebb ellenséget senkiben; de szenvedély ott, ahol állandóság kívántatik,
               nem elégséges soha. Mint a golyó, melyet az ágyú magasra vetett, végre önsúlyától
               levonva, földre esik: úgy, ha az indulat valakit pillanatokra elragadott is, nem
               maradhat senki következetes természete ellen: s a szegény Szaleresi kevés napok múlva
               érezni kezdé, hogy elviselhetlen terhet vállalt magára. Bosszúvágy helyett lelkét
               mondhatlan szomorúság tölté el. Kláriról, kinek fölkeresésére majdnem valamennyi
               cselédjét kiküldé, csak annyit hallott, hogy András kíséretében mindjárt másnap
               Fejérvár felé utazott, s mi haszna, hogy az összes nemességen bosszút állhat, ha azon
               egy kincs, mely után szíve vágyódik, ha egyetlen leánya örökre elveszett.</p>
            <p>Lelkét azonkívül még más aggodalmak tölték el. Józanabb vala, hogysem szenvedélyének
               csillapultával helyzetének veszélyességét át ne lássa. Mintegy hétezer fegyveres
               állott parancsa alatt, de mily seregek! Dózsa vaskarja félig rendben tartá őket, de
               mióta az elment, napról napra növekedett a zavar. A pesti polgárok, kiknek majd kerti
               házaik, majd a falakon kívül álló aklaik törettek fel, zúgolódni kezdének; a tanács
               magában a városban elkövetett több garázdaság után kinyilatkoztatá, hogy hasonló
               esetben jövendőre a város kapuit a keresztesektől elzáratja; s magában a rákosi
               táborban is a legnagyobb egyenetlenség uralkodott. Ha Szaleresi csak egy órára
               távozott, sőt néha jelenlétében is, egyes csapatok fegyvert fogtak egymás ellen, s a
               szerencsétlen vezér saját élete veszélyével is alig bírta elválasztani a küszködőket.
               - Minden általános feloszlásra mutatott. Minden nap aggasztóbb híreket hozott. Majd
               azt, hogy a királynak cseh s morva hadai már Pozsonyig értek; majd meg azt, hogy
               saját seregeinek egy része a budai urakkal titkos szövetségben áll, s őt az egész
               táborral együtt el fogja árulni, s Szaleresi borzadással gondolt a sorsra, mely reá
               ez esetben várna.</p>
            <p>Lelkének csüggedését észre lehetett venni egész magaviseletében; s leghívebb barátai,
               kiket néha a városban meglátogatott, sokszor inték őt, hogy a jobbágyok ügyétől
               váljon el, s pedig minél előbb, nehogy megerősödvén a kormány, tőle a bűnbocsánatot,
               melyet magának most még kiköthet, később megtagadja. - Részint becsületérzés, részint
               azon meggyőződés, hogy közte s a nemesség között minden kiengesztelődés lehetetlen,
               visszatartóztaták őt e tanács követésétől; azonban lelke szüntelen e tárggyal
               foglalkozott; s Erzsébet, ki valahányszor ura hazajött, őt hasonló kérésekkel
               ostromlá, feleleteiből könnyen kiveheté, hogy a jelen ösvényen csak azért marad meg,
               mert másnak követését lehetetlennek tartja.</p>
            <p>Farkas még mindig a házban volt. Látva, hogy szabadulnia nem lehet, nyugodtan tűré
               fogságát, s a jámbor gazdasszony mindent elkövetett, hogy az tűrhetővé váljék.
               Szaleresi fenyegetései iránt, mi saját személyét illeti, rég megnyugtatva érzé magát;
               tudtára esett az is, hogy Frusina nem került a lázadók kezébe; s így néha
               türelmetlenül, de panasz nélkül tölté napjait. Midőn Erzsébet ura iránti nézeteit
               vele közlé, Farkas meggyőződését mondá ki, hogy azon esetre, ha Szaleresi akarja s ha
               a dologgal őt megbízza, Bornemiszánál, ki most Budán parancsnokol, ki fogja
               eszközölni, hogy a gazdának semmi bántása ne legyen.</p>
            <p>- Igen, de a nehézség Telegdi háza megtámadásában fekszik - sóhajtja Erzsébet -, az
               egész lázadás tulajdonképpen ezzel kezdődött, s ezt az urak - úgy hiszi legalább
               Ambrus gazda - sohasem fogják megbocsátani. - Igaz, hogy ő, szegény jámbor lélek, az
               egészről semmit sem tudott, esküt tehetnék le rá; de mit használ? a gazda nem akarja,
               hogy leánya bajba keveredjék, s azért az egészet magára vállalja.</p>
            <p>- Az sem baj! - válaszolt a másik - akár magára vállalja, akár nem - amit tudok, azt
               tudom, s Bornemisza őnagyságának meg fogom mondani; őnagysága pedig tudni fogja, mit
               tegyen. Sohasem látott az ifjasszony annál okosabb embert; ha Telegdi nem volna
               Budán, párját kellene keresni.</p>
            <p>Ily beszélgetések Erzsébetet némileg megvigasztalák, s minél többször szólt felőlük
               urával, annál hajlandóbbnak látszott ez az ajánlat elfogadására; az egyedüli ok, mely
               őt eddig visszatartóztatá, azon meggyőződés vala, hogy Farkas ígérete
               teljesíthetlen.</p>
            <p>Végre egy este Erzsébet ura magaviseletében, ki éppen a táborból tért vissza házához,
               rendkívüli fölgerjedést vett észre. - Sok nemes család kegyetlen meggyilkoltatásának
               híre aznap érkezett a táborba; a seregek őrjöngő örömmel fogadták ez újságot,
               kicsapongásaiknak nem vala határa; több, a falakon kívül fekvő polgárházak s közte
               Szaleresi egyik barátjának lakása, támadtattak meg általok; ő maga, midőn a
               rendetlenségnek határt akart szabni, fenyegetésekkel fogadtatott, s csak néhány
               hívebbjei közbelépésének köszönheté, hogy az erőszaktól megmentetett.</p>
            <p>- Ez nem tarthat így tovább - mondá, midőn Erzsébet tőle felindulásának okait
               tudakolta -, történjék velem bármi, én fenevadak cimborája nem leszek. Hívd ide
               Farkast, hadd szóljak vele; ha vesznem kell, el fogok veszni, nem bánom, hóhér keze
               által, de nem e pokolfaj társaságában.</p>
            <p>Alig mondá ki Ambrus e szavakat, midőn Erzsébet már Farkasért indult, s őt urához
               vezeté. Egy órával később a huszárt Budán, Szent János kapuja előtt találjuk, hol sok
               kocogás után beeresztetvén, ígérete szerint egyenesen Bornemiszához sietett.</p>
            <p>Gazdánk azalatt nyugtalan éjt töltött. Hogy a kormánnyal kibékülhessen, ahhoz nem
               lehetett reménye. - Midőn Telegdi kerti lakának ostroma után a keresztesek a
               főlovászmester által eloszlásra intettek, az általánosan ígért közbocsánatból ő név
               szerint ki vala véve, s minden, mi azóta történt, az ellene létező ingerültséget csak
               növelheté, késő megtérése pedig kénytelenségnek tulajdoníttathatván, tetteinek súlyát
               nemigen enyhítheté. Ez vala Szaleresi nézete már akkor is, midőn Farkast rövid
               levéllel, melyben Bornemiszát kibékülési szándékáról tudósítá, házától elbocsátá. -
               Ha őnagysága nem akar válaszolni - mondá az elmenőnek -, ne is jer vissza. Nincs
               szükségem rabokra. - Minél többet gondolkozott e tárgyról, annál inkább megerősödött
               nézetében, s nem írhatjuk le a meglepetést és az örömet, mellyel az álmatlanul
               töltött éj után reggel felé Farkast szobájába lépni látá, ki Bornemisza által a
               legkegyesebb hangon írt néhány sorokon kívül hírt hozott, hogy őnagysága Szaleresi
               uram ajánlatának elfogadására hajlandó, s hogy vele, mihelyt az ügy iránt a királlyal
               szólandott, tudatni fogja azon föltételeket, melyek alatt mindenki eddigi
               törvénytelen lépéseinek teljes büntetlenségére számíthat.</p>
            <p>Szaleresi kész vala mindenre, s Farkas éjjelenként ide s tova járt Pest és Buda
               között, nem kissé csudálkozva új helyzetén maga is. - Rendes dolog - mondá többször
               Erzsébethez -, de mióta Szaleresi őkigyelmével találkoztam, mintha belőlem új ember
               lett volna; előbb szerelmes-leveleket hordoztam, most éppen országos dolgokban járok
               ide s tova; meglátja az ifjasszony, utoljára is, ha mint kémet nem akasztanak fel,
               mint titkos tanácsos halok meg; ki hitte volna, hogy ily kenyérre jutok?!</p>
            <p>Budán azalatt Bornemisza csudálatra méltó tevékenységet fejte ki. - A főbb nemesség,
               mely még minapában, midőn a keresztes had kihirdetése előtt Telegdi által a fenyegető
               veszélyre intett, ennek józan tanácsait megvetéssel fogadta, s mely a
               parasztlázadást, ha nem is lehetetlennek, legalább oly valaminek tekinté, minek
               legyőzése csak akaratától függ: most, midőn az előre látható vész kitört,
               elbízottságát gyalázatos gyávasággal cserélte föl.
               A város telve vala nemesekkel, kiket részint félelem, részint erőszak jószágaikról
               elűzött, s e menekülők tömege még inkább nevelé a zavart, mely Ulászló udvarában
               mindég létezett. - Naponként új s rosszabb hírek érkeztek a városba. Zápolya, kinek
               jóakaratában úgyis kevesen bíztak, seregeivel még Erdélyben állott; a temesi gróf
               hatalma legföllebb a gondjaira bízott fontos vár megőrzésére látszék elégségesnek; az
               alsóbb nemesség, érdekeit az úri rendétől elkülönözvén, a mármarosinak példájára, a
               parasztokhoz szegődött, vagy pedig közönyösséggel tekinté a főbb birtokosok
               veszélyét; s azok, kik e szerencsétlen napokban közállomány fenntartására szívesen
               fegyvert fogtak volna, lázadók által mindenfelől körülvett váraikban alig bírák
               önmagukat védeni. Sehonnan sem érkezett segedelem. A császár, a pápa s a lengyel
               király, kikhez az urak első rémülésökben követeket küldtek, legjobb akarat mellett
               sem jöhetnek még idején a nemesség megmentésére; az országban nem vala senki, ki
               akormányrudat erős kezébe ragadván, a közállomány rongált hajóját e vészek közt
               vezérleni akarná. Az uraknak egy része a nádortól várá megmentését; ez maga kínos
               fájdalmak között feküdt betegágyán, s kölcsönös szemrehányások, fenyegetődzés s a
               legőrültebb kétségbeesés vala minden, mit a nemesség saját és hazája vesztének
               elhárítására e napokban tett; míg az egyházi rend reggeltől estig az úrnak
               templomaiban imádkozott, mintha az ég azokat megmenteni akarná, kik önmagukat
               elhagyák. Egy férfi volt, ki el nem csüggedett, s e férfiú Bornemisza vala.<hi
                  xml:id="_ednref107">[cvii]</hi>
            </p>
            <p>Szerencse, melynek sok nemzet fenntartását köszönheti, hogy a legnehezebb
               pillanatokban, midőn a közdolgok kormányzása haszon s élvezet helyett csak
               veszélyeket ígér, néha oly férfiak kezébe jut, kik arra legalkalmasabbak. A hiúság s
               a haszonvágy, mely nyugodt napokban a hatalom után terjeszti ki kezét, s mely csúszva
               s hazudva száz mellékutakon a legfőbb polcokra vergődik, ilyenkor visszavonul, s a
               mezőn csak azok maradnak, kiket hivatásuknak érzete lelkesít. Ilyen volt
               Bornemisza.</p>
            <p>Más körülmények között aközdolgok vezetése nem őt illeté. A király bizodalmát ugyan
               senki sem bírá nagyobb mértékben nálánál: de ez Budán akkori időben senkit hatalmassá
               nem tett, s születése, birtoka, hivatala nem látszottak őt a vezér szerepére
               jogosítani. Még népszerűséggel sem bírt. A tömeg, valamint az egyesek, nem
               ítélőtehetségével választja kedvesét, s Bornemisza büszkébb volt, hogysem a
               közkegyenc fortélyaihoz nyúljon; de midőn e hazát valamennyien elhagyák, midőn az
               ország nagyjai kétségbeesve jártak körül királyuk palotájában, ő nem csüggedett el, ő
               vala az egyetlen, ki e haza megmentését még lehetségesnek gondolá, s ő lőn központtá,
               mely körül a bátrabbak egyesültek.</p>
            <p>Bornemisza átlátta a jelen helyzet nehézségeit, de meg vala győződve arról is, hogy e
               helyzet nem remény nélküli. Egy pillanatig ő maga is kétkedett. Ha Dózsa összes
               hadaival a fővárost támadja meg, s a királyt hatalmába kerítvén, ennek nevében lép
               föl a nemesség ellen: az előbbi rendnek helyreállítása vagy soha vagy csak hosszú
               polgárháború után vala lehetséges. De miután e veszély eltűnt, Bornemisza ismét
               nyugodtabban nézett a jövő elébe. - Ha a főváros megtartatik, s ha ezáltal a
               kormánynak középpontja megmarad: egy nyert csata a nemességet veszélyes elleneitől
               megmentheti; s miután a Rákoson maradt keresztesek nemcsak ostromra nem tettek
               készületeket, de a város dunántúli oldalát még körül sem fogták, s így annak
               eleséggel ellátását nem akadályozák: Budát semmi veszély sem fenyegeté, sőt
               Bornemisza megérkezettnek gondolá az időt, midőn védelmi állásából megtámadásra
               léphet át.</p>
            <p>Budán részint az ott menekvést kereső nemesek, részint azon seregek által, miket
               Tomori a város segítségére magával hozott, a fegyverfoghatók száma napról napra
               növekedett; s ha a Rákoson tanyázó keresztesek a Bornemisza rendelkezése alatt álló
               seregeket számra jóval felülmúlták is, ő maga s alvezére, Tomori, nyílt csata esetére
               bizton remélték, hogy e rosszul fegyverzett s rendetlen csoportokat legyőzik. A
               rákosi tábor megtámadása csak azért halasztatott el, mert sem a nádor, sem Bakács nem
               osztozkodtak Bornemisza nézeteiben, s a többiek is tanácsosabbnak tarták a
               várakozást, mint az egész haza jövőjét egy ütközet bizonytalan kockájára állítani.
               Legjobbnak látszott, ha előbb a budai s pesti, még eddig közönyöseknek mutatkozó
               polgárok részvéte szereztetik meg az ügynek, s ha a keresztes táborban napról napra
               inkább mutatkozó viszálykodások e végre felhasználtatnak. - Bornemisza nem örömest
               ugyan, de mégis engedett e véleménynek s harcra készen elkövetett mindent, hogy a
               végkifejlődés pillanatát megközelítse. - A budai polgárok, akadályozva
               kereskedésökben, fegyverfogásra ajánlkoztak; Pesten egy nagy rész a királyi
               seregeknek befogadására késznek nyilatkozott, s a vár és a Rákos között fel s alá
               járó szerzetesek Bornemiszát tudósíták, hogy sokan a keresztesek közül, mihelyt
               eddigi tetteik teljes bocsánatát remélhetik, fegyvereiket le fogják tenni. A pestiek
               kivételével, kik vezéröket, Szaleresit, semmi föltétel alatt elhagyni nem akarák,
               állítólag kevesen voltak, kiknél komoly ellentállástól tarthatni.</p>
            <p>Ily viszonyok között érkezett Farkas Bornemiszához, s gondolhatni, hogy az utóbbi
               Szaleresi ajánlatát, mely csak teljes bűnbocsánat föltételéhez volt kötve, annyival
               inkább nem utasítá vissza, minél inkább sajnálkozott a férfiú sorsán, midőn egész
               történetét Farkastól meghallá. Az alkudozás, mely Farkas közbenjárása által közte s a
               pesti vezér között folyt, nem tartott sokáig. Bornemisza kiköté magának, hogy midőn
               seregeit Pestre vezetendi, a keresztesek által nem fog akadályoztatni; Szaleresi,
               mihelyt kezében volt a királyi levél, melyben neki az eddig történtekért teljes
               bocsánat ígértetett, a kijelölt napon seregeinek nagyobb részét élelemkeresésre küldé
               szét, míg Bornemisza a Dunán átszállván, Pest falai előtt üté fel táborát.</p>
            <p>Nem írok történetet; azért csak röviden jegyzem fel azokat, miket olvasóim
               Istvánfiban, Brutusban vagy bárkiben azon komolyabb írók közül, kik e kor emlékeit
               fenntarták, leghosszasabban Taurinus István <hi
                  >Stauromachiá</hi>-jábantalálhatnak.
               Bornemisza eleinte szétoszlásra szólítá fel a lázadókat. Miután felszólítására a
               keresztesek fenyegetésekkel válaszoltak: az ország hírnöke, a király s tanácsa
               nevében, kikiáltá, hogy mindazok, kik a király kegyelméhez folyamodnak, s e szándékuk
               kijelentésére jobbra vonulnak, teljes bűnbocsánatra számíthatnak - a makacsul
               ellenszegülők ellen pedig a fegyver éle s később a törvény egész szigorúsága fog
               használtatni.</p>
            <p>Szaleresi, vele a pesti seregnek nagyobb része s számosan a többiek közül is, kik
               Bornemisza küldöttjeivel már előbb egyetértésben álltak, a felszólításnak engedve,
               jobbra vonultak; a többiek, átkot mondva hitszegő társaikra, harchoz készültek. -
               Vérengző, de nem hosszú vala ez.</p>
            <p>A parasztok kétségbeesve küzdöttek; de gyakorlatlan, s miután számos társaiktól
               elhagyattak, szerfölött leolvadott csapataik nem állhattak ellent sokáig. Tomori Pál,
               az ismeretes vitéz, Batthyányi s Móré László, kik ez nap először használták
               fegyvereiket, csudákat míveltek, s egy nehéz óra küzdelme után a vérrel takart
               harcmezőn csak halottak s azon keresztesek maradtak, kik Szaleresivel fegyvereiket
               lerakva őrizet alatt várták Bornemiszának visszaérkezését, ki seregeivel a mindenfelé
               széjjel szaladó lázadók után sietett.</p>
            <p>Véres volt a nap, s a Rákostól az isaszegi erdőig - mert Bornemisza, sajnálva ennyi
               honfivért, az üldözésnek további folytatását nem engedé - holttestek jelölték az
               utat, melyen a lázadók menekvésöket keresék. Végre estefelé Bornemisza visszatért
               seregeivel, s miután hadifoglyai közül azokat, kik felszólításának engedve, a
               csatában részt nem vettek, szabadon bocsátotta: a többiekkel s fáradt seregeivel
               Budára visszament.
            </p>
            <p>Szaleresire nézve kivétel tétetett, részint, hogy fölvétele a királyi kegyelembe több
               ünnepélyességgel történhessék, részint, mivel ezen események után, melyek Dózsa s a
               többi keresztesek által a legocsmányabb hitszegésnek fognak tulajdoníttatni,
               Szaleresi magát biztosnak nem érezheté: Bornemisza őt a többi foglyokkal együtt
               magával vitte Budára. S ámbár Farkas, ki Szaleresit az ütközet után egy percig sem
               hagyá el, vele a vezérnek e szándékait közlé, s ámbár kezei nem kötöztettek meg:
               Ambrus lelkében szomorú sejdítések ébredének, midőn fegyveresektől körülvéve, több
               foglyokkal együtt hajón látá magát, s hallotta őrzői szörnyű fenyegetéseit.</p>
            <p>- Semmi baj - mondá Farkas, ki Ambrust itt sem hagyá el -, nem rájok bízták az ország
               dolgát. Kigyelmedet királyi levél s Bornemisza adott szava biztosítja. - De Szaleresi
               aggódott, s azon körülmény, hogy Budára érve, a többi rabokkal a csonkatoronyba
               kísértetett, nem vala alkalmas eszköz megnyugtatására.</p>
            
         </div>
         <div type="chapter">
            <head>19</head>
            <p>Szaleresi nehéz aggodalmak között tölté az éjszakát. Rabtársai, kikkel tág, de
               alacsony terembe együvé záratott, azokhoz tartoztak, kik, Bornemisza ajánlatára nem
               hajolva, csak az ütközet után fogattak el, s most hitszegő vezéröket látva,
               szemrehányásokkal, sőt borzasztó fenyegetésekkel támadták meg a szerencsétlent. -
               Miért veszett el a csata? Kinek köszönhetjük, hogy szabadság helyett, melyért
               küzdénk, reánk kínpad s hóhér vár? E hitszegő okozta vesztünket; üssétek le! tépjétek
               izmokra! - így kiáltának sokan. Már veszve gondolá életét, midőn egy mellette álló, a
               megtámadókat visszatartóztatva, magát közbevetette.</p>
            <p>- Ne bántsa senki vitéz vezérünket! - kiálta - a hóhér parasztember, tiszteljük
               tulajdonát. Keréken vagy nyárson a halál jobb ízűn esik; kár volna Szaleresi
               őkigyelmét ettől megfosztani.</p>
            <p>Szaleresi ereiben megfagyott a vér; a többiek vad gúnykacajjal állták őt körül.</p>
            <p>- Ugyebár, ildomos polgár uram - szólt ismét az előbbi gúnyolva -, azt hivéd, hogy ha
               éppen a legfontosabb pillanatban elhagysz, s ha, míg mi a hóhérok által
               felkoncoltatunk, hozzájuk szegődöl, s nyugodtan nézed vesztünket, majd el fogják
               feledni előbbi tetteidet, sőt talán még jutalmat is várhatsz, mint az eb, melynek a
               mészáros megvetéssel a levágott marhának belét dobja oda? Hízni akartál vérünkön,
               nemde?</p>
            <p>- Üssétek le! - kiálta ismét néhány hang.</p>
            <p>- A világért sem! hadd nyerje méltó jutalmát - szólt ismét az előbbi. - Gazemberré
               lettél, Szaleresi uram; mint Júdás elárultad a népet, mely saját vérével téged is a
               gonosznak uradalmából meg akart váltani: s azt hivéd, mindjárt főispánt vagy királyi
               tanácsnokot, bánt s végre még nádort is csinálnak belőled, ugyebár? s ím, ide zártak
               hozzánk, hogy sorsunkon osztozzál. Nem szép tréfa‑e ez?!</p>
            <p>- Lovaggá fognak verni - kiálta vad kacagással egy másik -, csakhogy a karddal majd
               úgy találnak, hogy fejed az ütésnél földre potyog.</p>
            <p>- Reánk ugyanazon sors vár, Szaleresi uram - gúnyolá egy harmadik -, hej, be szomorú
               dolog, hogy ily nagyon okos polgárnak ily parasztsorsra kelle jutnia!</p>
            <p>- Nem! - kiálta egy halavány arcú férfi, kinek ruháiról a keresztesek között elfogott
               fegyveres szerzetesek egyikére ismerünk. - Ki meri mondani, hogy Szaleresire s reánk
               azonegy sors vár? A bárdütés, melytől fejünk a vérpadra hull, minket nemesítni fog; a
               nép hallgatva, de részvevő könnyekkel nézi halálunkat; Szaleresi fejét a hóhér maga
               megvetéssel löki el lábával. Mi a nép szabadságának: ő saját gyalázatának vértanúja
               lesz; ránk áldva, reá undorral néz a jövő kor. Ki meri mondani, hogy ránk s ez
               alávalóra azonegy sors vár?</p>
            <p>- Igazságod van, apó - szólt ismét előbbi hangján az, ki Szaleresit gúnyolni kezdé -,
               csakhogy Szaleresi uram a jövő kor ítéletével nemigen gondol: a rőf, mellyel életén
               át kelméit méregeté, gyalázata nagyságának fölméréséhez nagyon rövid; s kalmár nem
               ért egyébhez. De jó, ha eszébe juttatjuk, hogy rá s reánk csakugyan nem azonegy sors
               vár. Látod, Ambruskám - mondá gúnyoló szívességgel -, te nagy, dicső ember vagy,
               gazdag kereskedő, pesti tanácsos, s mi több, fővezér; veled más közönséges emberek
               módjára nem bánhatnak: nálad ünnepélyességre lesz szükség. Közülünk egy részt
               felakasztanak, a többieknek orrát, fülét vágják le, és mert sokan vagyunk, többeket
               talán szabadon is bocsátanak; de te nagy ember vagy, György után egyike
               fővezéreinknek, rád különös gondjuk lesz. Először is: bizonyos lehetsz, hogy a
               büntetés sora reád legutoljára kerül; a hóhér s pecérei már fáradtak lesznek,
               kínzóeszközeik tele csorbákkal, mikorra téged vesznek kezeik közé; kínzásod kétszer
               hosszabb ideig fog tartani, s gondold csak, mily kínzás! - A szóló kegyetlen
               részletességgel sorolt el minden egyes kínt, s Szaleresi testén mutatá a helyeket,
               melyeken azok alkalmaztatni fognak. Ambrusnak haja borzadott. De az iszony, melyet
               sápadt arcán kínzói észrevevének, örömüket még növelé, s midőn irgalomért esdekelt,
               vad kacaj volt egyetlen válaszuk. - Csak midőn már elfáradtak, csak akkor hagyták a
               szerencsétlent pihenni, vagy jobban mondva, átengedték őt saját fölgerjedt
               képzelmének, mely az éj hallgatása közben még iszonyúbb képeket teremte lelkében.</p>
            <p>Másnap Szaleresi rabtársaitól különválasztatott, s a csonkatorony legfelsőbb
               emeletében sötét kamrácskába záratott. Egyes szavakból azonban, miket a
               tömlöctartótól s őreitől hallott, láthatá, hogy e megkülönböztetésen örülnie oka
               nincsen; s midőn ugyanaz nap délután tömlöcének ajtaja megnyílt, s szabadság helyett
               lábaira láncok verettek, tudtára adatván, hogy ez a nádor külön parancsára történik,
               kit a király a fogoly lázadók büntetésével megbízott, eltűnt végreménye is.
               Nyugtalansága pillanatról pillanatra növekedett, s Farkas is, kit hozzá bocsátottak,
               csak azt mondhatá vigasztalásául, hogy Bornemisza ígérete teljesítésére mindent
               elkövet; a többi főurak s a nádor azonban szabadon bocsátását ellenzik. S habár
               mindaz tudva volna Szaleresi előtt, mit Bornemisza ígéretének teljesítésére tett
               volt, ez őt pártfogója szándékainak tisztaságáról meggyőzheté vala, de aggodalmait
               még inkább növelte volna.</p>
            <p>A főurak, kik a legnagyobb veszély pillanataiban oly gyáván viselék magokat, s kik
               minden reményt a külföld segedelmébe helyezve, Bornemisza által alig bírathattak
               arra, hogy a keresztesek ellen megtámadólag lépjenek fel: most, megízlelvén a
               győzelmet, csak bosszút lihegtek. A keresztes tábor,
               mely míg fenyegetőleg a Rákoson állott, őket minden engedményekre készeknek találá,
               szétveretett. Szegedről hír érkezett, hogy Dózsa összes hatalma hasztalan ostrom után
               e várostól visszavonult; s a nemesség felfuvalkodva győzelmében, szokott megvetéssel
               nézett le ismét jobbágyaira, s összes gondjai arra szorítkoztak: miként büntetheti a
               lázadókat legszigorúbban. - Az ütközet előtt az összes tanács azt javasolta a
               királynak, hogy a fegyvereiket önként lerakóknak teljes bűnfeledést ígérjen: most,
               miután a győzelem nagyrészt ezen eszköz által kivívatott, a nádor s a többi főurak,
               azon ürügy alatt, hogy Szaleresinek megkegyelmezéséről nem tudósíttattakelőre, a vele
               kötött szerződést érvénytelennek állították. - Szaleresi a lázadásnak kezdője; ő az,
               ki Telegdinek s annyi más főúrnak budai házait seregeivel feldúlta; ő volt az
               egyetlenegy, ki, midőn a kereszteseknek általános bocsánat ígértetett, e királyi
               kegyelemből már kivétetett; s ha Bornemisza neki is büntetlenséget ígért, túlhágott
               megbízásán, s ígérete senkit sem kötelez.</p>
            <p>Midőn Bornemisza a király nevében kiadott kegyelemlevélre hivatkozott, azt
               válaszolták, hogy Magyarország királya nem korlátlan uralkodó, s így a nemesség
               elleneinek megkegyelmezése nem áll hatalmában: sőt a szenvedélyesebbek magát
               Bornemiszát támadták meg, ki mint királyi tanácsos, a többieknek megegyezése nélkül,
               Ulászlót e hibás lépésre bírta. - Szaleresi veszte el vala határozva - s Bornemisza
               fáradozásinak már csak azért sem lehetett sikere, mert véleményével egyedül állott.
               Bakács talán belsőképp osztozott nézeteiben, de a keresztesekkel cimboráskodásról
               vádoltatva, helyzete úgy kíváná hogy mindent, mi rokonszenvnek magyaráztathatnék,
               kikerüljön; a király szokott gyengeséggel sajnálá Szaleresit; rosszallá a főurak
               bosszúvágyát, elismeré, hogy azon esetre, ha az, kit ő kegyelmébe fogadott,
               büntettetnék, királyi tekintélye új csorbát fogna szenvedni; de férfias föllépésre
               Ulászló, mint máskor, úgy most sem bírt elégséges erővel, s fohászkodva tűré el ez új
               megaláztatását.</p>
            <p>Így találjuk őt most is. Ulászló karszékben ül, az előtte álló asztalon írás fekszik,
               melynek utolsó lapján számos aláírások láthatók. A király majd ezen aláírásokra
               függeszti szemeit, majd a falra néz, hol szeretett nejének arcképe függ; keble mély
               sóhajoktól emelkedik, arcán mondhatlan szomorúság s kétkedés kifejezése váltja fel
               egymást, míg a szoba másik oldalán, székre támaszkodva az öreg Vencel áll, s urára
               nézve, szintén felsóhajt.</p>
            <p>- S mind, mind aláírták. Bornemiszát kivéve, egytől végig mindnyájan tanácsolják; s
               én királyi szavamat adtam! Mit tegyek?! - így sóhajtott a király.</p>
            <p>- Meg kell tartani felséged királyi szavát, akármit mondjanak az urak - válaszolt
               Vencel, noha a királynak kérdése látszólag nem hozzávolt intézve.</p>
            <p>- Bár tehetném! - sóhajtott ismét Ulászló - de nézd csak, valamennyi tanácsosaim,
               kivéve Bornemiszát, egy véleményben vannak; mind azt állítják, hogy Szaleresi
               megkegyelmezése jogaimhoz nem tartozik.</p>
            <p>- Ha felséged rájuk hallgat, maholnap semmisem fog többé királyi jogaihoz tartozni -
               vágott szavába Vencel indulattal.</p>
            <p>- De Bakács is velök tart - szólt a király -, királyi jogainknak nincs buzgóbb
               védelmezője, s lásd, itt áll neve a többiek előtt, s ezen írás azt mondja: hogy ha a
               jelen esetben a gonosztevőnek megkegyelmezünk, egész országunk vesztét idéztük elé, s
               Isten látja lelkünket, hogy mi ez országunknak mindég csak javát óhajtottuk.</p>
            <p>- Őeminenciája a királyi jogok buzgó védelmezője lehet, s bizonyosan tudja, miért
               teszi; hívebben ragaszkodik felségedhez sok másoknál, azt is megengedem; de a
               bíbornok még hívebben ragaszkodik önmagához, s a jelen pillanatban bizonyosan más
               tanácsot adott volna, ha saját érdekei által nem kényszeríttetik, hogy a többiekkel
               egy húrt pengessen. Így vélekedik főtisztelendő Hammel plébános úr is.</p>
            <p>- Igen, Hammel is azt mondá, hogy lelkiismeretemet sérteném, ha királyi szavamat nem
               teljesítem - sóhajtott a király -, de mit tegyek, ha az urak mind ellenkező
               véleményben vannak. Ó, ti közönséges emberek, szerencsések vagytok; szabadon
               követhetitek legalább azt, mit gyóntatóatyátok tanácsol; de mi, királyok!</p>
            <p>Vencel, mert urának becsülete minden egyébnél inkább szívén feküdt, s mert
               Bornemisza, ismervén befolyását, vele a dolgok állását közlötte, elkövetett mindent,
               hogy Ulászlót férfias föllépésre bírja, de hasztalan; a király türelemmel
               végighallgatá hív szolgáját, néha szemeit ég felé emelve felsóhajtott, néha az előtte
               fekvő írást vevé kezébe, s az aláírások hosszú sorát nézé végig. - Csak valamennyien
               ne írták volna alá - mondá szomorúan -, mit tehetek, ha egész tanácsom ellenem
               fordul?</p>
            <p>Végre Bornemisza lépe a szobába. Midőn a király e legkedvesebb szolgáját meglátá,
               arcának szomorú kifejezése egy pillanatra földerült: de mikor szemei Bornemisza
               komoly tekintetével találkoztak, lesüté azokat, s arcain az előbbinél még nagyobb
               zavar vala észrevehető. - Bizonyosan tudod már - mondá, az írásra mutatva s akadozva
               -, tanácsosaim egyhangúlag azt javasolják...</p>
            <p>- Hogy a magyar király adott szavát szegje meg - egészíté ki Ulászló szavait a belépő
               -, s azért jövök, hogy megtudjam, e szemtelen kívánatra mi volt felségednek
               válasza?</p>
            <p>- Én, én - mondá a király még nagyobb zavarban -, hagyj magunkra, Vencel, országos
               dolgokról szólunk. Barátom - folytatá a király, miután a komornyik a szobát elhagyá
               -, mondd, mit tegyek? Sohasem voltam iszonyúbb helyzetben. Olvasd ez irományt.</p>
            <p>- Ismerem tartalmát - válaszolt az előbbi, midőn a király által kezébe adott írást az
               asztalra visszatevé. - A bíbornok közlé velem.</p>
            <p>- S mit javaslasz? - kérdé Ulászló szokatlan érdekkel.</p>
            <p>Bornemisza egy ideig hallgatott. - Felséges uram - mondá végre, s hangjában
               rendkívüli felindulás vala észrevehető -, miután én vagyok azon szerencsétlen, ki
               Szaleresinek felséged nevében teljes büntetlenséget ígértem: tanácsom talán
               részrehajlónak látszik. Ha Szaleresi nem bocsáttatik szabadon, megbecstelenítve állok
               a világ előtt; jó hírben töltött élet után mint alávaló hazug fogok síromba szállni,
               s ez fáj.</p>
            <p>A király nyugtalanul fészkelődött székén. - Bornemisza rövid hallgatás után folytatá:
               - De ne higgye felséged, hogy ez határozzael nézeteimet. Ha felséged dicsősége, ha
               hazám java kívánná, kész volnék ezen áldozatra is. A jó hír csak jutalma
               becsületességünknek, s én kész volnék róla lemondani, ha magamat azon meggyőződéssel
               vigasztalhatom, hogy a legnagyobb áldozat a trón s az ország biztosítására szükséges.
               De nem rólam van szó: felséged becsülete, a királyi szónak szentsége forog itt
               kérdésben; s ily helyzetben lehet-e kétkednünk?</p>
            <p>Ulászló felsóhajtott.</p>
            <p>- Igen, felséges uram, nem Bornemisza János, a király becsülete forog kérdésben; s ez
               az, miért ez íven annyi fényes aláírás összegyűlt. Felséged összes tanácsa előtt
               kijelenté, hogy az ígéret, melyet Szaleresinek tettem, saját meghagyása következtében
               adatott, a hitszegés nem nekem, de felségednek fog tulajdoníttatni; s még egyszer
               mondom: ez az ok, minélfogva mindég szétágazó tanácsunkban egyszerre ennyi
               egyetértést találunk.</p>
            <p>- De mi oka lehetne tanácsunknak - kérdé bámulva a király - nevünk megbecstelenítését
               kívánni? Nem voltunk-e mindég jó és kegyes fejedelmök?</p>
            <p>- Nagyon is kegyes - folytatá az előbbi -, csakhogy mégis, fájdalom! felséged
               tanácsában vannak, kik a koronát szívesen más fején látnák. Bizonyos emberek a
               királyi hatalom lealázását tűzték céljokul, mert törpeségökben érzik, hogy a trónnak
               még alább kell szállania, mielőtt ők azt elfoglalhatják. S Zápolya...</p>
            <p>A király, ki közönségesen oly egykedvű s szótalan volt, valahányszor a szepesi gróf
               neve említtetett előtte, felriadt érzéketlenségéből; a gyengén felpirult arc
               levertség helyett indulatot mutatott; de e változás, mint Ulászlónál minden elevenebb
               érzés, csak pillanatnyi volt; utána ököllé szorult keze tehetetlenül lógott le ismét
               karszéke támaszára, s szeme visszanyeré méla tekintetét. - Zápolya koronám után
               vágyódik! ha tudná, mit kíván magának! - szólt, s keblét fohász emelé.<hi
                  xml:id="_ednref111">[cxi]</hi>
            </p>
            <p>- Nincs mit félni Zápolyától - mondá nyugtatólag Bornemisza, midőn észrevevé a
               hatást, melyet szavai a királyra tőnek -, felségednek sok hív alattvalója, Zápolyának
               még több ellensége van; csak a korona jogai tartassanak fenn.</p>
            <p>A király szomorúan rázta fejét.</p>
            <p>- Bízzék felséged önmagában; bízzék hív jobbágyaiban s Istenben, ki jó ügyet el nem
               hagy.</p>
            <p>- Királyi székemről fognak letaszítani! - sóhajtott Ulászló - elkergetnek az
               országból; úgyis tudom, régóta csak ürügyre várnak; s ha most nem teljesítem
               kívánságukat, nyíltan föllépnek ellenem.</p>
            <p>- Legyen, ha úgy kell lennie - mondá Bornemisza a legnagyobb lelkesedéssel -, ha e
               haza szerencsétlen végzete úgy határozta, történjék inkább ez is, de történjék
               küzdelem után. Ki ellenei által harcban győzetik le, rab lehet, de gyáva szolgává nem
               aláztamagát, s megvetés helyett rokonszenvre számolhat. A korona, melyet a nemzet
               felséged homlokára tett, a nemzeté; s a királyt eskü köti, hogy mi reá bízatott,
               annak fényéből egy szikrát sem enged elraboltatni.</p>
            <p>Ulászló meghatottnak látszék; de egy perc, s visszasüllyedett előbbi állapotába. - S
               mi lesz gyermekeimből, ha engem koronámtól megfosztanak? - szólt, s szemei könnyekkel
               teltek el.</p>
            <p>- S azt hiszi felséged - folytatá az előbbi, mindinkább elragadtatva érzelmei által
               -, hogy a királyi név, ha minden fényétől megfosztatott, érdemes a megtartásra? Lajos
               nem a királyi nevet, de e név valóságát igényelheti, s nem fogja köszönni apjának,ha
               helyébe királyi palástjának rongyait, trón helyett csak a legmagasb kínpadot s a
               koronában oly valamit öröklött, mi, ha hatalmat nem ad, gyalázat jelévé válik.</p>
            <p>Ulászló gyenge volt, de sohasem aludtak ki a becsület végszikrái kebelében annyira,
               hogy e szavakat eltűrte volna. - Bornemisza János - szólt fölegyenesedve székében,
               indulattal, lángoló arccal -, feleded, ki előtt szólsz; vagy ha ismert jóságunkban
               bízol, tartsd eszedben, hogy ennek is megvannak határai. Menj!</p>
            <p>E rövid szavak méltósággal mondattak. - Bocsánatot, kegyes uram - mondá Bornemisza,
               térdre borulva, s a királynak kezét megragadva. A király intett, hogy keljen föl, s
               szokott nyájassággal kijelenté, hogy mit tanácsosa túlbuzgóságában mondott, feledni
               fogja. - Ó, ha e percben az egész ország láthatná! - szólt Bornemisza fölkelve. -
               Felséged arcán nemes indulat lángolt, szemei királyi tekintetet vetettek rám, s én
               porig alázva érzém semmiségemet. Lépjen föl felséged így ellenei előtt, s a haza
               mentve van. Gondoljon Ujlakira. Csak akarnia kelle, s e leghatalmasabb jobbágy porba
               aláztatott a királyi szék zsámolya előtt.</p>
            <p>Mint gyönge emberek általánosan: úgy Ulászló egész életén át legközelebbi körének
               befolyása alatt állott, s éppen gyöngesége bírta őt néha oly lépésekre, melyek
               természetével mintegy ellentétben valának. Azon esetek, hol a király magaviseletében
               rövid időszakokra több szilárdságot találunk, s Ulászló hatalmának önérzetével lép
               föl, ilyes idegen befolyásoknak tulajdoníthatók. A király Ujlaki ellen mutatott
               szigorúságának ez volt kútfeje, ebben találjuk annak magyarázatát, hogy míg Anna
               királyné élt, a kormány minden tekintetben férfiasabban lépe föl.<hi
                  xml:id="_ednref112">[cxii]</hi> Bornemisza szavai, úgy látszott, most a királyra
               hasonló benyomást tettek, s Ulászló határozottan kijelenté, hogy Szaleresinek adott
               szavát, bármit mondjon is tanácsa, megszegni nem fogja. - Talán hibáztunk, hogy
               szavunkat adtuk; az is talán jobb vala, ha ebbeli szándékunkat összes tanácsunkkal
               közöljük, hogy senkinek eljárásunk ellen kifogása ne lehessen: de királyi szavunkat
               nem vehetjük vissza. Szaleresi nem fog meghalni; szeretném látni, ki merné csak egy
               hajszálát bántani, míg mi vagyunk a király; s mi neki megkegyelmeztünk.</p>
            <p>Bornemisza a királynak egyes kételyeit okokkal cáfolá meg; s ámbár e kételyek
               beszédében időről időre visszatértek, s Ulászló nemegyszer panaszkodott aziránt, hogy
               összes tanácsa kezet fogott ellene: szándéka nem változott. - Szaleresit én vettem
               oltalmam alá, nincs okod őt félteni - ismétlé többször -, én vagyok a király, én,
               Ulászló, s nem Zápolya vagy más valaki. Ez egyszer nem fogok engedni. Ha most nem
               állok ellent, végre koronámhoz nyúlnak. Szegény Annám, kit Isten boldogítson,
               nemegyszer mondá, hogy e népet csak vaskéz vezetheti: követni fogom tanácsát.</p>
            <p>Midőn a király éppen e föltételeiről szólt, Vencel őt félbeszakítá, a nádort s a
               királyi tanács nagyobb részét jelentvén be. Ulászló arcán egyszerre ismét az előbbi
               levertség mutatkozott. - Határozatunkért jönnek - szólt visszatámaszkodva székében -,
               csak valamennyien ne volnának egy véleményben. De ne félj, megtartom szavamat,
               Szaleresit senki sem fogja bántani.</p>
            <p>Ekkor, a nádortól vezetve, az országbíró, Buzlai, Palóczi, a kalocsai érsek, a váci
               püspök s még több főurak s egyházférfiak léptek a szobába, mélyen meghajolva a király
               előtt, míg az a legnagyobb zavarban viszonzá köszöntéseiket.</p>
            <p>A nádor kérdé: figyelmére méltatta-e a király tanácsának írásban beadott véleményét,
               s mi rá határozata?</p>
            <p>A király akadozva válaszolá, hogy éppen ezen tárggyal foglalkozik. Mire a nádor a
               tanácsnak ez irományban foglalt okait szóval előadva, újra kéré, hogy őfelsége e
               sürgetős tárgy iránt minél előbb határozza el magát, nehogy a büntető igazság
               hátramaradást szenvedjen.</p>
            <p>Mindenki hallgatott. A király az előtte fekvő irományt kezébe vette, s még egyszer
               végignézett az aláírásokon, azután a nádorra függeszté szemeit s majd ismét
               Bornemiszára, majd meg a kalocsai érsekre; végre kinyilatkoztatá, hogy az egész
               dolgot nem tartja oly sürgősnek, hogy benne azonnal határozni kellene.</p>
            <p>A nádor, követői által pártoltatva, ellenzé a király e nézetét. - Az ország állapota
               ennyi bűntettnek szigorú s rögtöni megbosszulását kívánja, csak így remélhető, hogy a
               jobbágyoknak még eddig nyugodtan maradt része a lázadásban részvéttől
               visszaijesztethetik.</p>
            <p>Ulászló határozatlansága e beszédek között mindinkább növekedett. A nádor szavainál,
               fölvett szokása szerint, néha helybenhagyólag hajtogatta fejét; s valahányszor szemei
               Bornemisza szomorú tekintetével találkoztak, ismét szilárd föllépésre határozta el
               magát, de csak addig, míg valamely tanácsosának merész szavaira szokott félénksége
               ragadá meg lelkét. - Én a pesti keresztesek vezérét kegyelmembe fogadtam - szólt
               végre, miután újra s mindig szenvedélyesebben sürgették válaszát -, királyi szavamat
               nem szeghetem meg.</p>
            <p>Ki a gyenge, remegő hangot hallá, mellyel e szavak mondattak, nem csudálkozhatott a
               bátorságon, mellyel Bornemiszát kivéve, minden jelenlevők a királyt most megtámadták.
               - Ha maga a király a legnagyobb gonosztevőknek pártját fogja, a közállománynak veszni
               kell - szólt az egyik. - A nemesség, mely felségedet királyi polcra emelte, nem
               érdemli, hogy nyilvános ellenségeit kegyelmébe fogadja. - Ha a nemességgel így
               bánnak, az országnak veszni kell, s vele mégpedig előtte, veszni a királyi
               hatalomnak; mert ha a nemesség itt a budai palotában nem talál pártfogást, máshol
               kell azt keresnie. - Mialatt ezek s egyéb hasonló panaszok mondattak, Ulászló, a
               legnagyobb zavarban ült székén; néma, könyörgő tekintetét majd az egyik, majd a másik
               szólóra vetve, inkább hasonló egy vádlotthoz, ki bírái előtt áll, mint királyhoz, ki
               jobbágyai között látja magát.</p>
            <p>- Felséges uram, ez nem lehet - szólt végre szokott éles hangján a nádor -, hív
               tanácsa nem tűrheti, hogy felséged saját nyugalmát, hogy fiának koronáját s az egész
               ország békességét ekként veszélyeztesse. A nemesség a lázadás elnyomására máris vérét
               ontotta; vitéz fegyvereinek köszönhetni, hogy a pártütő csoport e város falaitól
               elűzetett, s kik elfogattak, most tömlöceinkben várják méltó büntetésüket. Az ország
               alsó részeiben Báthori és Zápolya ismét csak a nemesség segedelmével fogják az ország
               nyugalmát helyreállítani, s a nemesség ennyi szolgálatokért legalább igazságot
               követelhet királyától. Házaink feldúlattak, barátaink és rokonaink kínos halállal
               végeztettek ki; birtokunk a lázadók prédája lett; mi vérért vért, gonosztettekért
               szigorú büntetést kívánunk; s ha a nemesség látja, hogy erre nem számolhat; ha az
               alávaló, ki a lázadást itt felséged szeme láttára megkezdé, ki annyi felszólításnak s
               intésnek nem engedve, a Rákoson táborozó pártütők vezetője volt, büntetlenül marad;
               ha gonosztetteire büszkén, szabadon élvezheti zsákmányait: senki sem állhat jót a
               következésekért.</p>
            <p>Ulászló semminek sem állhatott ellent kevésbé, mint a szenvedélyességnek. Ezáltal
               gyakorolt rá néha nagy befolyást a nádor, kit különben nem szeretett. Bármennyire
               meggyőződve saját nézetei helyességéről, ha az ellenvélemény indulattal terjesztetett
               elébe, a király, hogysem vitatkozásba ereszkedjék,inkább mindent elfogadott; s most is, míg Perényi szólt, a legnagyobb
               nyugtalansággal mozogva székén, végre azon megjegyzéssel szakítá félbe a mindég
               szenvedélyesebben szólót: miként ő sohasem mondá, hogy a pesti keresztesek vezérét
               szabadon fogja bocsátani. Midőn e szavakat kimondva, szemei Bornemiszára estek, s e
               férfi komoly, majdnem feddő tekintetével találkoztak: Ulászló még inkább
               megzavarodott. - Ne félj - mondá ez utóbbihoz fordulva -, Szaleresinek nem lesz
               bántódása. Nem fogjuk szabadon bocsátani őt, de életét kegyelmem biztosítja.</p>
            <p>A nádor fölingerülten bosszús tekintetet vetett Bornemiszára, s megjegyzé, hogy ki
               őfelségének ily tanácsot adott, nehéz felelet-terhet vállalt magára; s a király, ki
               mindenáron csak jelen kellemetlen helyzetéből akart szabadulni, alig érte volna el e
               kívánatát, minthogy a szintén indulatos Bornemisza felelni készült, ha Zalkán, a váci
               püspök, a vészt sejdítve, ildomossága által azt ki nem kerüli.</p>
            <p>- Őfelsége eszerint hív tanácsosainak véleményére adandó válaszát, mint mindjárt
               előre kijelenté, Szaleresire nézve fel akarja függeszteni - mondá a püspök alázatosan
               -, a többi gonosztevők azonnal abüntető igazságnakadatnak át. A pesti vezér azalatt
               acsonkatoronyban fogva marad. Mire nézve őfelségének bölcs határozatát kétségen kívül
               azon nézet vezérlé, hogy e fő gonosztevő elítélése sokkal célszerűbben akkorra
               halasztatik, ha majd Dózsa s a többi vezetők is a büntető igazság kezeibe
               kerülnek.</p>
            <p>Noha a fortélyos püspöknek e szavai a király előbbi szavaival majdnem ellenkezőt
               foglaltak magokban, ez mindazáltal e szavakra helybenhagyólag hajtogatá fejét. S
               miután még a nádor kijelenté, hogy őfelségének határozatát ő részéről helyben nem
               hagyhatja ugyan, de szokott tiszteleténél fogva, mellyel a király akarata iránt
               viseltetik, azt nem ellenzi, Perényi s a tanácsosok visszavonultak.</p>
            <p>A szobában csak ketten maradtak: a király s Bornemisza; hallgatva mindketten. - Amaz,
               mintha hív tanácsosa tekintetét akarná kerülni, szemeit kezével takarva, támaszkodott
               vissza székén. Bornemisza lelkét fájdalom és sajnálkozás tölté el.</p>
            <p>- Nyugodt lehetsz - mondá végre Ulászló biztató hangon -, Szaleresinek nem lesz
               bántalma. Csak fogva tartjuk őt. Egész tanácsunkkal szemközt nem tehettünk egyebet.
               Láttad, mint dühöngtek.</p>
            <p>- Én nem Szaleresit sajnálom - szólt a másik fájdalmasan.</p>
            <p>- Ne is tedd, mi kegyelmet ígértünk neki, s meg fogjuk tartani szavunkat - mondá a
               király. - Szabadságától fosztottuk meg. Hej, ki szabad e világon!</p>
            <p>- Nem, felséges uram - szólt az előbbi elragadva érzeményeitől -, nem Szaleresit, nem
               magamat, nem az egyest sajnálom én. De sajnálom felségedet, sajnálom e nemzetet. Úgy
               látszik, eljött az idő, melyben e nép, mint az agg test, gyengeség által fog
               veszni.</p>
            <p>Bornemisza szemében könnyek ragyogtak. - A király meghatva nyújtá felé remegő kezét.
               - Én nem tehetek róla!</p>
            <p>Bornemisza szenvedélyesen megragadta kezét. - Legyen nyugodt felséged - mondá. - Ha
               összes tanácsa összeesküdött a királyi becsület megrontására, vannak, kik készek érte
               feláldozni éltöket. Szaleresi, kinek a király kegyelmet ígért, meg fog mentetni, míg
               Bornemisza él, a királyi szó becsületben fog tartatni ez országban.</p>
            <p>Bornemisza sietve távozott.</p>
            <p>A király hallgatva nézett utána, s mély gondolatokba merült. - Miért kellett
               királynak születnem! - mondá végre felsóhajtva. - Midőn Vencel a szobába jött, urát
               sírva találta. - Eszébe jutott-e a szolgának, hogy a korona terhe az, mi szemeiből e
               könnyeket facsarta?</p>
            
         </div>
         <div type="chapter">
            <head>20</head>
            <p>Midőn Polgár Tamás Frusinának s Bebek Katalinnak azt ígéré,hogy őket oly biztosan
               fogja a csanádi püspök udvarához vezetni, mintha az ország teljes békességben állana:
               oly valamire kötelezte magát, minek teljesítése senkinek sem állott hatalmában. - A
               Duna túlsó partján, hol Dózsa a keresztesek nagyobb részével Szeged felé vonult,
               azonképpen mint az innensőn, hol a tolnai s baranyai parasztok példája után a
               fegyvert fogott jobbágyok száma napról napra növekedett, minden biztosság megszűnt, s
               utasainknak két egész hétig a csepeli szigeten kelle múlatniok.</p>
            <p>E sziget, mint hazai íróktól tudjuk, akkoridőben az ország legvirágzóbb részei közé
                  tartozott. Az udvar által mulatóhelyül
               használtatott, mire azt vadainak bősége s déli oldalán nagy halastavak különösen
               alkalmassá tevék. E sziget lakóinak sorsát, más jobbágyokéhoz képest, boldognak
               lehete mondani, s ennek tulajdonítható, hogy a lázadás, mely nem eszmék, hanem
               kizárólag anyagi szenvedések által okoztatott, Csepel boldogabb virányaira nem
               terjedt ki, s míg az egész ország lángban állott, utasaink teljes biztonságban s
               aránylag kényelmesen tölték azon időt, melyet itt múlatni kényteleníttettek. Annyival
               nagyobbak voltak főképp Frusina aggodalmai.</p>
            <p>A sziget lakói, kik nyugodtabb napokban a Duna két partján fekvő helységekkel a
               legélénkebb közlekedésben éltek, most csak ritkán távoztak falvaikból, de annyival
               borzasztóbb hírek terjedtek el közöttük. Majd azt beszélték, hogy Buda a keresztesek
               által bevétetett, s a királyon és Bakácson kívül minden urak és nemesek
               meggyilkoltattak; majd ellenkezőleg a keresztesek végpusztulását hirdeték, s oly
               környülállásosan, mintha a hír terjesztői az egész esetnél maguk jelen lettek volna.
               Főképp az ország alsó részeinek állapota szolgált e hazugságok tárgyául. A dunántúli
               kerületből néhány nemes család menekült a csepeli szigetre, s ezek nem győzék Dózsa
               és a keresztesek kegyetlenségét s a nemesek szomorú állapotát eléggé sötét színben
               festeni. E híreknek egy része Frusina előtt ugyan titokban tartatott, de a
               szerencsétlen hölgy mindamellett eleget hallott, mi nyugtalanságát legmagasabb fokra
               emelheté, s a bizonytalanság, melyben főképp apja helyzete iránt élt, előtte
               mindennél szörnyebbnek látszott, mi reá várhat. Frusina mindég sürgette az
               elindulást; miután azonban a Duna túlsó partján tanyázó keresztesek az utazást
               lehetetlenné tevék, e szándék kivitele tovább két hétnél lehetetlennek látszott;
               végre a cigány, ki, míg a hölgyek a csepeli szigeten tartózkodtak, kedvező alkalmat
               várva, idejének nagy részét a pesti parton tölté, azon hírrel tért meg, hogy az
               indulást már lehetségesnek hiszi. A biztos hang, melyen a vajda előbb szólt, nagyon
               lejjebb szállott, s most megvallá, hogy az utazás nem veszély nélküli: de utasaink
               kétkedés nélkül elhagyták a szigetet, s miután a ráckevei réven éjjel átkeltek,
               minden falut s a nagy puszták lakott részeit kerülve, Szentiván, Apaj, Sarlosár felé
               Kecskemétnek folytaták útjokat. - E nagy helység határát elérve, a kalauz, ki
               leginkább minden révtől félt, hogy a Köröst elkerülje, egyenesen délnek, Fejértó és
               Pusztaszer felé fordult. Innen ismét keletnek vevé útját, s miután társaival együtt
               Mindszentnél egy ismerős révész segedelmével a Tisza túlsó partjára jutott, egyenesen
               Csanád irányában sietett tovább. Nem fogjuk az út részletes leírásával fárasztani
               olvasóinkat. Ámbár hazánk ezen része - mint tudva van - a mohácsi ütközet előtt
               inkább népesítve volt, mint most: a vidék akkor is szomorú és elhagyottnak látszott;
               s mivel utasaink nagyrészint éjjel haladtak, s a napot nádasok között vagy egyes
               elhagyott pásztorkunyhókban tölték; a hölgyek sok szokatlan fáradságnak és
               nélkülözésnek valának kitéve, s csak vezetőjök ildomosságának s majdnem csudálatos
               tájismeretének köszönhették, hogy az őket környező veszélyeket eddig kikerülték.</p>
            <p>Mióta a lázadás zászlója Dózsa által kitűzetett, nemcsak azok, kik rendes táborokban
               Pestnél vagy más helyeken összegyűltek, de majdnem az egész parasztság fegyvert
               fogott. Egyes faluk népei, a legbátrabbat vezérül választva, saját kényök s kedvök
               szerint folytatták a jobbágyok és nemesek között kitört nagy háborút. Társakat
               keresett magának mindenik, kit személyes bosszúvágy indított, s velük, anélkül, hogy
               valakit kérdene, sértőjének felgyújtá házát, meggyilkoltatá gyermekeit; s ha Dózsa
               maga ily merényeket akadályoztatni akart is volna, ez nem állott hatalmában. A
               bosszúvágyhoz aljasabb szenvedélyek csatlakoztak, s azon ritka jobb földesúr, ki
               magát saját jobbágyaitól biztosnak érzé, idegen rablók martalékává lett. Az
               anarchiának átka: hogy, hol az létezik, ott a hatalom, mely senkinek sem tulajdona,
               valamennyi által igényeltetik, s az egyes polgár, ki törvényes kötelékeit lerázá,
               tettleg minden erősebbnek szolgaságába kerül; ez történt hazánkban is. Cigányvajdák,
               parasztok, sőt ismert gonosztevők korlátlan hatalommal uralkodtak egész vidékek
               fölött; romokra égetett úri lakok, sőt néha egész faluk szomorú tanúságot tettek
               működéseikről. - Polgár ügyes vezetése által utasaink eddig kikerültek minden
               veszélyt, de annyival nagyobb vala a félelem, mely között vándorlásukat
               folytaták.</p>
            <p>Sokszor, ha csendes éjszakákon a nagy rónaságon továbbhaladtak, egyszerre a távolban
               egy lángba borult ház vagy úri lak a szerencsétleneket irányuk változtatására
               kényszeríté; s alig indultak meg ismét, midőn a másik oldalról távol énekszó arra
               inté, hogy innen is veszély vár, s meg kelle állaniok a róna közepett, s dobogó
               szívvel elvárniok, míg a vész elvonult, s útjukat folytathaták. Ha a napot erdőkben
               vagy nádasokban tölték, a vad, mely szaladva az ágakat csörögteté, vagy egyes
               szárcsa, mely a nád között megmozdult, új meg új rémülésre adott alkalmat; sőt,
               olykor az is megtörtént, hogy kisebb parasztcsapatokkal találkozva, nevökről s
               utazásuk céljáról kérdeztettek, s csak Polgár Tamás ügyessége s a bíbornok nagy
               pecsétű útilevele, mely ily alkalommal előmutattatott, eszközlé szabadulásukat, de
               többnyire csak miután az asszonyok órákig a halálos félelem minden kínjain
               keresztülmentek.</p>
            <p>Bebek Katalin ennyi szenvedések után elveszté jókedvét, s ha nyugodtabb órákban
               szokása szerint most is múlt idők emlékeivel gyönyörködteté hallgatóit, előadásai
               többnyire szomorúak valának, s a szegény úrhölgyet jelen helyzetében csak kevéssé
               vigasztalák. Frusina belső szenvedéseit eléggé mutatá már halványsága is. A szegény
               leány, mint útitársai tudták, inkább apja, mint saját jövője fölött aggódott.</p>
            <p>A férfiak azonban csüggedetlenül teljesíték nehéz feladatukat, s ha Katalin
               igazságosan panaszolhatá, hogy soha magyar kisasszony ennyi bajon keresztül nem ment
               - elmondhatta volna azt is, miként hívebb lovagok védelme sem jutott soha hölgyeknek.
               - Polgár Tamás, ki életének egy részét bujdosva tölté, mintegy elemében érzé magát; a
               veszéllyel nőtt eszének termékenysége; minél több nehézséget látott maga körül, annál
               vígabbnak látszott. Ollósiban különös lovagiasság vala észrevehető, mely rögtöni
               veszélyek között ugyan kevésbé nyilvánult, de a szabót annyival több kis szolgálatok
               teljesítésére buzdítá, melyek által, mennyire a körülmények engedék, a nők helyzetét
               tűrhetőbbé tevé, s főképp Bebek Katalinnak vigasztalója lett. Ha a társaság útjában
               megpihent, Ollósi volt az, ki az erdőben alegsűrűbb fát, nádasok között a
               legszárazabb helyet az asszonyok számára fölkereste; ő készített ágyakat, melyeket,
               főképp Katalin számára, ráterített takarókkal a lehetőségig kényelmesekké tett; ő
               főzte az eleséget, mellyel utasainkat vezetőjük ellátá; szóval, a legvigyázóbb
               udvarmester tisztét teljesíté, s azt oly finomsággal s lovagi könnyűséggel, minőt
               szabóban senki sem keresett volna.</p>
            <p>Mondják, hogy nem viszonzott szerelem nem tarthat sokáig; hogyan lobogjon a láng, ha
               semmi által nem tápláltatik? - de kik így szólnak, nem ismerik az emberi szívet. Nem
               mutatja-e a tapasztalás, hogy mennyivel mélyebbre fúrunk a földbe, annyival
               melegebben buggyan fel a tiszta forrás, melyet kerestünk? S mint a földnek, úgy a
               szívnek megvan saját, minden külső befolyástól független melege, annyival erősebb,
               minél mélyebbre hatottunk titkos rejtekébe. - Ilyen volt Orbán szerelme. Nem ámítva
               remény által, ő mégis boldognak érezé magát e napokban. Egész idejét kedvesével
               töltve, vele osztva minden veszélyeket, gondjaival körülfogva ez imádott teremtést,
               érezve, hogy biztossága tőle függ, hogy védelmére csak ő fogja ontani vérét, hogy
               megmentését neki fogja köszönni: Orbán először életében szükségesnek érzé magát; s ha
               néha szomorú gondolatok ébredtek lelkében, ha Ártándi Pál emlékénél pillanatokra a
               szerelemféltés kínjait újra érezé: a szüntelen veszély, melyben kedvese forgott, nem
               engedé, hogy magát e gondolatoknak átengedje. Frusina biztonsága minden pillanatban
               lelkének egész figyelmét kíváná: s a szelíd szavaknál, melyekkel a hölgy fáradságait
               jutalmazá, Orbán feledé, hogy azokat a hála s nem szerelem sugallta, vagy ha ez
               eszébe jutott, erőlködött elűzni a gondolatot. Orbán boldog akart lenni, hacsak pár
               napra is, s gonddal kikerült mindent, mi őt a nyájas csalódásból fölébreszthette
               volna. Minden legkisebb tettéből kitűnt szerelme, de nem szólt ez érzeményről, hisz
               tudta, hogy Frusina válasza porba sújtaná egész boldogságát. Eddig Frusina legalább
               önmaga nem mondá neki még, hogy szíve Ártándi Pálért dobog; miért kényszerítse őt
               erre? most legalább bizonytalanságban maradhatott. - Ki tudja, mi hamar elér végzetem
               - gondolá néha magában -, s ha most meghalok, azon reménnyel válhatok meg a világtól,
               hogy Frusina egykor talán szeretni fogott volna, vagy hogy legalább nem szerete mást,
               s szívem keserűség nélkül fog leszállni sírjába.</p>
            <p>Az utazás legveszélyesebb része a Tiszán való átkelés volt. - Ámbár a lázadók
               eljárásában nem volt egység, s a katonai szempontból legfontosabb helyek általok
               többnyire el nem foglaltattak: a folyók s főképp a Tisza partjainak őrzésében
               valamivel több gond vala észrevehető. A kompok vagy elégettettek, vagy legbiztosabb
               társaik őrzésére bízattak; s Polgár mindég csak a Tiszától félt. Miután ennek túlsó
               partját elérve, a szőke folyó habjait háta megett látá, a cigányvajda majdnem
               biztonságban képzelé magát, s mosolyogva válaszolt, ha az asszonyok eziránt
               kételyeiket jelenték ki. - Kiktől féljünk? - mondá jókedvűen. - Kik e vidékről a
               lázadókhoz szegődtek, Dózsa seregeivel Szegednél állanak; s hacsak a szegedi
               halászlegények egyszerre nem változtak meg, hihetőképp ott fognak állani hetek múlva
               is, s nem egykönnyen jutnak a városba; a többi parasztság nádasok között bujdosik.
               Azon keresztes csapat, mely Nagyváradnál gyűlt össze, eddig a püspök s nemesség által
               szétveretett, vagy legalább több dolgot talál odahaza, hogysem Biharból Békésbe
               jöjjön mulatni. Csanád közel van, hol Csáki őnagysága mindég fegyvergyakorlott
               fickókat tart, s most a temesi gróf és sok más urak összegyűltek; talán eddig az
               erdélyi vajda is itt jár; s higgyék el nagyságtok, fényes nappal utazhatnánk; s ha
               egypár száz lázadóval találkozunk, még ők futamodnának meg előttünk. - A kalauz ezen
               okai oly helyeseknek látszottak, hogy végre a többiek is csaknem egészen megnyugtatva
               érzék magukat, s Orbánt s Frusinát kivéve, sokkal jobb kedvben folytatták útjokat. -
               Frusinának bús sejtelmei, mióta őt kevesebb valóságos veszély környezé, úgy látszék,
               még növekedtek, s ezen nyugtalanságának, mely a többiekre is visszahatott, volt talán
               tulajdonítható, hogy a bujdosók most is szintannyi vigyázattal folytaták útjokat,
               mint előbb tevék.</p>
            <p>A vidék, melyen áthaladtak, mondhatlanul szomorú vala. Végtelen rónaság mindenfelől;
               itt mérföldekre terjedő nádasok, folyók áradásainak maradványai; ott rengeteg
               tölgyesek vagy határtalan mező, melynek unalmas egyformaságát emberi szorgalom nem
               tevé érdekesebbé. Más években kalászok hullámzottak e rónaságon; a réteken nagy
               nyájak kolompoltak, pásztorének s a távoli tornyokról áthangzó harangozás életet
               adott a magánynak. Most minden elhagyatva állt. - Ha utasaink néha éjjel valamely
               falun mennek át: a kapuk tárva, a házak nyitva állanak, elhagyatva minden, mintha a
               lakosok kihaltak volna, s minden család házát hagyá vala emlékjelül e nagy temetőn,
               melynek közepében óriás kísértetként a magas templomtorony emelkedik ég felé.
               Elhagyatva áll az istenház, mint egész környéke; elköltöztek a hívek, kik szent falai
               között össze szoktak gyűlni; a harangok némán függenek magas állásukon; rég
               elhervadtak a koszorúk, melyeket ájtatos kezek aggatának a templom előtt álló
               feszületre, s az örök lámpa nem önti fényét a színes ablakokon át. Semmi nem zavarja
               a halotti csendet, mely az egykor népes utcákon vándorainkat most környékezi. Néha a
               házak egyikében felejtett kakas a szokott órában felzengi hangos énekét; de társai,
               kik egykor szavára feleltek, gazdáikkal most távol vándorolnak, s a faluőr éneke
               visszhang nélkül hal el a szalmatetők fölött. Néha kutyaugatás hallatszik, s az itt
               feledett ebek a lódobogásra kirohannak az udvarokból, mintha visszatérő gazdáik elébe
               sietnének, egy ideig hallgatva követik a lovasokat, s miután meggyőződtek, hogy
               idegenek, szomorúan vonítva térnek vissza kapuikhoz. Valami rendkívül szomorító vala
               e látmányban; s utasaink mindég örültek, ha ily falut elhagyva, ismét a szabad
               rétségen láták magukat; hol, mint Bebek Katalin mondá, a magány nem oly kísérteties,
               mint e lakatlan házak között. Azonban volt elég itt is, mi bennök szomorú
               gondolatokat ébreszthete. Az alföldi rónaságon akkor számos nemesség lakott; minden,
               csak valamivel tehetősb földesúr, a nyughatatlan kor szokása szerint, kis várat építe
               magának, vagy házát legalább széles vízárokkal fogá körül, mely ha hídja felvonatott,
               rögtöni megtámadás ellen biztosságot nyújta. A nemesek ezen lakhelyei, melyek inkább
               biztosságot, mint életkényelmet kereső gazdáik által többnyire lápok közepén vagy
               legalább mocsáros téreken építtettek, fel valának dúlva. - A parasztok, kik e házakat
               egykor sóhajtva építék, most átkok között ronták le azokat, s hol még hetek előtt a
               büszke nemes oly biztosnak érzé magát, csak füstös falak és sok gazdag család
               legbecsesebb vagyonának töredékei maradtak. A gazdák földönfutókká lettek, vagy ott
               fekszenek a romok között, s vendégszerető házaikban varjak károgása hallatszik, kik
               most a gazdag úr fölött tartják lakomájukat.</p>
            <p>Bebek Katalinnak, ki e most feldúlt várak néhányában szebb napokat töltött, bús
               álmélkodásra adott alkalmat e romok látása; de mindinkább közelítve a célhoz, s mint
               vezetőjük előre mondá, veszéllyel, mióta a Tiszán átkeltek, nem találkozva, a jókedvű
               hölgy rövid merengés után többnyire ismét szebb napok reményével űzte el
               szomorúságát. Főképp, miután a napot sűrű erdőben töltve, Polgár Tamás utazóinknak,
               midőn este megindultak, tudtokra adá, hogy Isten segedelmével még napkelet előtt
               Csanádon lesznek: Katalin visszanyerte egész jókedvét; s míg Polgár a társaság előtt
               gebéjén erdőkön keresztül egyenesen dél felé haladott, s Frusina és Orbán őt
               hallgatva követék, Bebek kisasszony hű lovagja, Ollósi társaságában víg csevegéssel
               tölté idejét.</p>
            <p>Ollósi eleinte a legnagyobb érdekkel vett részt a beszélgetésben. Mátyás és Ulászló
               udvarának leventéi kerültek szőnyegre, s ő némi öntudattal beszélhetett azokról, kik
               - meggyőződése szerint - szépségük legnagyobb részét Isten után neki köszönék. De
               Ollósi lassanként szótlanabbá vált; ritkább feleleteiben előbb nem tapasztalt
               levertség vala észrevehető, mely Bebek Katalin figyelmét ki nem kerülheté.</p>
            <p>- Nagysád jókedvű lehet - mondá, midőn végre e szomorúság oka iránt kérdeztetett -,
               egypár óra múlva ott lesz Csanádon, körülvéve hódolóktól, mint mindég; bámulva s
               magasztalva ennyi kiállott veszélyek után. De én! mi lesz belőlem?!</p>
            <p>- Kétségkívül kigyelmed, érdeme szerint, még inkább fog magasztaltatni - válaszolt
               Katalin -, hisz az egész világ tudni fogja, miként e kalandban kigyelmed vala
               lovagunk - tevé hozzá sóhajtva, mert eszébe jutott, mennyit szenved az egész utazás
               regényessége azáltal,hogy szabó kíséretében történt.</p>
            <p>- Nagysád megfeledkezik helyzetemről - szólt Ollósi oly hangon, melybe fájdalom s
               önérzet vegyültek -, én üldözött vagyok. Egy hatalmas párt által, mely jelen
               szenvedéseit igazságtalanul nekem tulajdonítja, bosszúcélul kijelöltetve, nincs többé
               maradásom e hazában. Futnom kell, s egyetlen reményem az lehet, hogy a haza s
               különösen azon főbb nemesség, melynek egész életemet szentelém, végre át fogja látni
               üldöztetésem igaztalanságát.</p>
            <p>Katalinnak természetes jószívűsége s azon hajlandóság, mellyel Ollósi iránt
               viseltetett, mióta nemesebb tulajdonaival utazás közben megismerkedett, nem engedék,
               hogy a szabó panaszaira felkacagjon, de a jó hölgy nem nyomhatta el mosolygását,
               midőn Ollósit figyelmezteté, hogy ha az urak bármi oknál fogva reá neheztelnének is,
               a Telegdi s Bebek családokban ezentúl buzgó pártfogókra számolhat, kik őt minden
               bántástól megőrzeni elég hatalmasak.</p>
            <p>- Nagysád nem ismeri a világot - válaszolt az előbbi. - Ha a nemes családok gyönge
               érdemeimet méltánylani fogják is; ha legalább egy tagja e családoknak - itt a szabó
               hangja érzékennyé vált - nem fog is talán megfeledkezni leghívebb szolgájáról: ez
               rajtam nem segíthet. Míg az úri rend a paraszthad egyik legfőbb okát bennem keresi:
               egyesek pártfogása nem fogja feltartóztatni vesztemet; s mily eszközöm van nekem
               arra, hogy ártatlanságomat bebizonyítsam?</p>
            <p>Katalin sajnálkozva útitársán, kit minden eszelőssége mellett talpig becsületes
               embernek tartott, elkövetett mindent, hogy e rögeszmét megcáfolhassa; de hasztalan.
               Ollósi saját fontosságának érzetéhez inkább ragaszkodott, hogysem azt magától bármi
               áron elvitáztatná. Még egyszer elsorolva mindazon körülményeket, melyek őt
               megszökésre bírák, azon meggyőződését fejezé ki, hogy a nemesség sohasem fogja
               ártatlanságát elhinni. - Egykor - folytatá érzékenyen -, reménylem, jobb napok jönnek
               e hazára, s akkor az urak, kik most legjobb barátaik ellen ily méltatlanul
               gyanakodnak, át fogják látni, hogy minden emberek között én valék legkevésbé a
               parasztok barátja. Művészetem s a nemesség válhatatlan kapcsolatban vannak egymással;
               az egyik a másikat föltételezi; az egyik a másik nélkül úgyszólván semmi. De a
               szenvedélyek a jelen pillanatban inkább fel vannak izgatva, hogysem ez beláttatnék; s
               elhagyva hazámat, Velencében vagy Rómában keresek menedéket elleneim vak dühe ellen.
               - Ezt tette őnagysága, Thuz; ezt tették sokan; én egyes ember, az összes nemességgel
               nem szállhatok szembe.</p>
            <p>- Édes Ollósi uram - mondá Katalin a legnagyobb jószívűséggel -, ugyan ne hagyja
               magát így rászedetni. Ha a bíbornok őeminenciájára a nemesség méltán neheztelne is:
               kinek jutna eszébe, hogy azért kigyelmedet üldözze, ki őeminenciája meghitt embere;
               de végre mégiscsak...</p>
            <p>- Szabója s komornyikja - esett szavába az előbbi, oly hangon, melyből Katalin
               észreveheté, hogy magát sértve érzi. - Nagysádnak talán igaza van; de ki tehet róla,
               hogy mások felőlem egészen másképp gondolkoznak; s pedig nemcsak itt hazánkban, hanem
               Rómában is, hol, mint már egyszer elmondám, szolgálatom s tanácsaim Bakács
               őeminenciájára nézve haszontalanoknak nem tartattak. Mi egy szabó? A világ fogalmai
               szerint semmi. A világ e részben talán igazságtalan; s valamint a hajdan-kor
               tiszteletben tartá a kovácsokat, kik fegyvereit készíték: jól tenné korunk is, ha
               többre becsülné azon mesterséget, mely a társasági életre oly roppant befolyást
               gyakorol. De mindamellett nagysádnak igaza van; egy szabó nem sok a mai világban, sőt
               némelyek szinte megvetéssel tekintenek munkájára, de ki tehet róla, hogy éppen rám
               nézve kivétel tétetett? Én nem vágyódtam befolyás után, s mégis maga a
               bíbornok...</p>
            <p>A szabó valószínűleg hosszasan adta volna elő okait, miknélfogva magát az államban a
               legfontosabb személyek egyikének tartá, ha Polgár Tamás felkiáltása által félbe nem
               szakasztatik.</p>
            <p>- Mi az ördög lelte ez átkozott gebét? - kiálta ez haragosan, lovát, mely horkolva
               hátrált s többször megfordult, ostorral és sarkaival haladásra biztatva - fatörzsök,
               vagy mit tudom én, mi fekszik előtte, hogy a rossz dög nem megy tovább. - S a cigány
               újra megkezdé biztatásait hasonló sikerrel, sőt lova mindég nyugtalanabb lett, mind
               inkább s inkább ágaskodott. - Orbán a cigány lármájára mellé sietett, de alig ért
               azon helyre, hol a másik ló megfordult, midőn az övé is horkolni kezdett, s a félelem
               hasonló jeleivel hátrált.</p>
            <p>- Ha ez nem boszorkányság - mondá Polgár -, én nem tudom, minek tartsam. Vagy talán
               annyira jutottunk, hogy e gonosz időben még a ló is ribellál ura ellen? - És a vajda
               ismét szorongatá s veré lovát; de hasztalan. Sem ő, sem Orbán nem haladhatott
               tovább.</p>
            <p>- Fogja csak kantárszáramat - szólt végre az előbbi, leszállva lováról -, hadd
               lássuk, mitől félnek gebéink, ha nem lenne nyár, azt hinném, farkast látnak. - Most
               értem - mondá rövid szünet után, mialatt lovát Orbánnál hagyva, néhány lépéssel
               előbbre ment -, itt dög fekszik. Isten engem, ló, s pedig nyergelve.</p>
            <p>- Mindenható Isten - sóhajta Katalin, ki azalatt Ollósival s Frusinával szintén e
               helyhez közelített ‑, mi lesz belőlünk?!</p>
            <p>- Ne féljen nagysád - szólt Polgár, ki azalatt tovább keresett, s a lóhoz közel egy
               holt embertestet talált -, ez nem bánt többé. Ha kérnék, se mozdulna, oly jól
               alszik.</p>
            <p>- Alszik? - kérdé Frusina remegve.</p>
            <p>- Alszik biz az - válaszolt az előbbi -, egészen elázott, ha nem is bortól, legalább
               vérében.</p>
            <p>- Jézusom! - kiáltott Katalin.</p>
            <p>- És itt ismét egy fekszik; s itt egy harmadik - szólt Polgár, midőn tovább keresett
               -, itt verekedtek, s kissé erősebben koppantottak egymás fejére.</p>
            <p>- Forduljunk meg inkább! - kiálta Katalin.</p>
            <p>- Már minek fordulnánk? - mondá Polgár megnyugtatólag, midőn az asszonyok ijedtségét
               észrevevé - ezek nem bántanak. Szép becsület tőlük, hogy mielőtt megérkeztünk,
               egymást oly derekasan agyonverték, legalább nem lesz bajunk velük.</p>
            <p>De a nyugalom, melyet Polgár színlelt, korántsem vala őszinte. A holdvilág, melyet ez
               éjjel többnyire fellegek takartak, az erdő sűrű lombján át csak kevés világot
               terjesztett; azonban a vajda e gyönge világítás mellett is eleget látott, mi benne
               aggodalmat gerjeszthetett.</p>
            <p>- Itt csata volt - súgá Orbánnak, midőn ismét lóra ült, s kissé megváltoztatva az
               előbbi irányt, továbbindult. - Az egész erdő telve halottakkal, s pedig páncélos
               emberek. Én nem foghatom meg; Dózsa Szegednél táboroz.</p>
            <p>- Talán a nagyváradi csapat, mellyel a püspök seregei találkoztak - jegyzé meg
               hasonló hangon Orbán.</p>
            <p>- Meglehet - suttogá az előbbi -, csakhogy a csata nemrég történt. Fejemet teszem rá,
               kiket ott az erdőben találtunk, tegnap jókedvűen látták még felkelni a napot. Adja
               Isten, hogy baj nélkül érjük el Csanádot!</p>
            <p>E kívánatnak, mint utasaink csakhamar láták, nem kelle teljesülni. Sebesebb
               léptekkel, mint annakelőtte, folytatták útjokat. Vezetőjök kissé jobbra tért el, s
               itt az erdő széléig semmi feltűnővel nem találkoztak, kivévén, hogy a láthatár azon
               részén, mely felé Csanád feküdt, rendkívüli világosság terjedt el; midőn azonban a
               fák közül kilépve, a nagy rónaságra jutottak, félelmök egyszerre borzasztó módon
               igazoltatott.</p>
            <p>Csanád városa lángokban állott előttük. Fél mérföldnyire voltak a várostól, melyet
               elérni legfőbb kívánatuk vala, s hol fáradságaik után végre pihenni reméltek, most
               lángoszlop emelkedik az ég felé. Katalin felsikoltott. Frusina némán megszorítá Orbán
               kezét, szemeit ég felé emelve állt ott a kétségbeesésnek képe, s az ifjú nem talált
               szavat, mellyel fájdalmát vigasztalhatá. Polgár maga is elnémult. Ő, ki az egész
               három hét alatt soha önbizalmát csüggedni nem érzé, s a legnagyobb nehézségek között
               talált tanácsot vagy legalább tréfát, mellyel társai aggodalmait elűzheté, most
               hallgatva mereszté szemeit az égő városra.</p>
            <p>Nagyszerű látvány vala ez. - Csanád, mint akkoridőben alföldi városaink nagyobb
               része, fából s egyéb gyúlékony anyagokból épült. Maguk a város bástyái, itt, hol kő
               mérföldekre nem találtatik, sárfalakból s erős tölgypalánkolatból voltak készítve,
               úgyhogy az elterjedő lángoknak semmi sem állhatott ellent. Házról házra futott a tűz; a szalma- s nádfödelek iszonyú gyorsasággal
               lobbantak fel egymás után. A háromsorú palánkolat, mely a várost védelmezé, szintén
               felgyújtva, most éppannyi égő gyűrűt képeze az egész körül, mely fölött három
               templomtorony óriási szövétnekként lobogott az ég felé, szikrákat szórva maga körül.
               A falak végre elégve ledőltek, s torony torony után a körülötte hullámzó
               lángtengerben elmerült. - Azegész fölött óriási füstoszlop emelkedett, alul fényes,
               mint az izzó vas, magasabban sötétvörös fátyolként borulva el az ég egy részén, míg a
               másikon szétszaggatott felhők között a holdvilág önté el halvány sugárait, s egyes
               csillagok bolyongtak. A hold s lángok e pusztulás nagy képe fölött szokatlan világot
               terjesztének el. Fenn a légben rémülten ide s tova szálló madarak szava hallatszott;
               a rónaságon szétkergetett nyájak és gulyák tévelyegtek ide s tova, majd az égő kazlak
               körül csoportozva, majd ismét szétrohanva, s panaszos bőgéssel töltve az
               éjszakát.</p>
            <p>Utasaink néma borzadással nézék mindezt.</p>
            <p>- Ó, atyám! szegény atyám! - sóhajta végre Frusina - mi történt vele? ő itt volt.</p>
            <p>- Dehogy volt - válaszolt a vajda, ki lelki nyugalmát e váratlan látmány után első
               nyeré vissza -, ha Telegdi őnagysága itt lett volna, jótállok, szép Csanád városa nem
               gyújtatik fel, s pedig nagy kár érte; sehol a világon jobb halászlevet nem főztek, s
               püspök őnagysága is sokszor jól tartotta a cigányokat. De így kell lenni, miért
               építnek városokat; a házat előbb-utóbb felgyújtják. Mi cigányok nem félünk
               ilyesmitől.</p>
            <p>Orbán meggyőződése szerint, melyben Ollósi is egyetértett, Csanád elfoglaltatása
               annak jele, hogy a nemesség e hely védelmével felhagyva, a Maroson már elébb
               átvonult. - A nemesség s vele nagyságod apja is hihetőleg Temesvár felé vonult
               vissza, hogy ott az erdélyi vajda jöttét bevárja - mondá Orbán Frusinához. - Telegdi
               őnagysága fölött nincs mit aggódnunk; a kérdés csak az: mit tegyünk mi e
               pillanatban?</p>
            <p>- S e kérdésre könnyű felelni - válaszolt Polgár. - Pusztuljunk innen; a Maros közel
               van. Partjain talán csolnakot találunk, s ha nem, ily nyári időben a folyó nem mély,
               egy kis úszással átjutunk. Azután egyenesen Temesvárnak.</p>
            <p>- Jézus Krisztusom! - sóhajtott Katalin, midőn az úszás említtetett. S a vajda,
               miután tanácsának egyébiránt senki ellent nem mondott, ismét megindítá lovát, s az
               erdő széléhez tartva magát, tovább-ballagott. A többiek hallgatva követék
               vezetőjüket.</p>
            <p>Borzasztó látvány várt reájok.</p>
            <p>Alig haladtak néhány száz lépésre, midőn vezetőjük lova ismét horkolni kezdett, s
               félreugrott. A földön holttest feküdt. Rongyos ruháin a vörös kereszt s a cséplő,
               melyet még mindég megmerevült kezében tarta, mutaták, hogy a lázadókhoz tartozott;
               homlokán nagy seb vala látható; a nyílt szemek meredten függöttek a holdvilágon,
               melynek sugárai alatt a halálos küzdelmek között elvadult arc még borzasztóbbnak
               látszott.</p>
            <p>- Jézus Mária! - sikoltott fel Katalin, midőn a halottat meglátá - rosszul érzem
               magamat.</p>
            <p>- Csak jerünk hamar - biztatá Polgár -, most nincs idő ájulásra. - S az utasok
               továbbhaladtak a véres mezőn. Eleinte sietve, de több s több, a földön heverő
               akadályok miatt mérsékelni kellett lépteiket.</p>
            <p>A csata, mely e téren a nemesség és Dózsa seregei között kétnapi küzdés után néhány
               óra előtt a keresztesek győzelmével végződött, a legvérengzőbbek egyike vala. Az
               elleneket hadakozás között nemcsak dicsvágy s becsületérzés, hanem az emberi kebel
               legerősebb szenvedélyei lelkesíték. Minden egyes érezé, hogy léteért küzd, mindenik
               szentnek tartá az ügyet, melyért fegyvert emelt, mindenik személyes ellenségét
               gyűlölé az ellene küzdőben, kin hogy bosszút álljon, vezére buzdítására szükség nem
               vala. Most a csatázók némán feküdtek a nagy téren, mely tetteiket látá; a fegyverek
               zaja rég elhalt, s a fáradtak fölött fehér szemfödélként terült el a holdvilágos éj;
               de ki írhatná le a borzadást, mellyel Frusina és Katalin e véres mezőn
               továbbhaladtak?</p>
            <p>Amerre szemeik fordulnak, holttestek fekszenek. Itt egyenként szétszórva, ott egyik a
               másikon halomra dőlve. Fényesen öltözött nemesek mellett parasztok pihennek; a
               hímzett ruhát s rongyos inget a vér egy színre festé, s a kard és kasza egyaránt
               széttörve hever körülöttük. Több helyen a küzdőket még a halál sem választhatá el
               egymástól. Fegyvertelenül, halálos sebbel keblében, a földön fekvő paraszt még
               egyszer megragadá urát, ki lesújtva mellé teríttetett, s a haldoklók újra küzdeni
               kezdének; amaz, hogy zsarnokán bosszút álljon, ez, hogy fellázadt jobbágyát még
               egyszer elnyomhassa. A csata távolabb helyekre vonult, körülöttük csak halottak
               maradtak, de ők nem engedtek párviadalukban; egymásba kapaszkodva, ellenének testébe
               vájt körmökkel: így találta őket a halál, s így merevedtek el tagjaik; úgy látszék,
               mintha a mozdulatlan szemek még gyűlöléssel néznének egymásra, mintha az
               elhalaványodott ajkakon még átkok lebegnének. Az emberek között lódögök feküdtek, s
               merre a szem látott, fegyvertöredékek. A hold halavány sugarakat vetett a mezőre. Az
               éj csendében mindenfelől varjúkárogás s a vércse éles hangja hallatszottak; az utasok
               közelítésére egypár sas fölijesztve hagyá el prédáját, s messze ívekben keringett
               fejeik fölött, mintha látni akarná, ki meri háborítani nagy királyságában? s maga
               Polgár is szorulni érzé szívét, midőn e nagy temetőn végigtekintett.</p>
            <p>- Most bezzeg hallgatnak - sóhajtá félig fennszóval -, a leglármásabb is nyugodtan
               fekszik, s egész bátorsága mellett most minden varjú megtépheti haját. Nem lett volna
               jobb szépen megférni egymás mellett s barátságosan megosztani a föld színét, mint
               most a föld alatt oly közel lakni egymáshoz? Szinte furcsa - tevé hozzá,Orbánhoz
               fordulva, oly hangon, melynek tréfásnak kell vala lennie, de mely a cigány belső
               fölgerjedését tanúsítá -, annyi ember egymás mellett, s egy sem panaszkodik, s talán
               Pista fiam is köztük van, ki mindig evidéken járt.</p>
            <p>- Isten segedelmével nem lesz köztük - mondá Orbán, kire a cigány szavai mélyen
               hatottak -, mi köze volna kend fiának e dolgokhoz? Fáraó népe szabadon kószál, s nem
               bánja, paraszt vagy úr bírja az országot.</p>
            <p>- Mi köze volna fiamnak e csatához? - válaszolt a másik. - Hát csak annyi köze, mint
               sok másnak, ki itt körülöttünk hever; s szegény, egy házhelyes nemesember létére nem
               sokat bánhatta volna, ha az urak és püspökök minden jószága elszedetik, s az országot
               újra felosztják is, s mindamellett mégis oly bátran küzdött az urak zászlója alatt,
               mint bárki más. Szegény embernek mi köze van a világ dolgaihoz? s mégis, ha királyt
               koronáznak, ha földesurának fia születik, vagy leányát kiházasítják, ő rivalg
               örömében leghangosabban; ha csatázni kell, ő ontja vérét, s maga sem tudja miért.
               Mert az embernek örülni s verekedni kell. Ha magának nincs rá oka, kölcsönveszi
               mástól, s mégis verekedik s mégis örül. Hej, bolond egy világ ez! s Pistám nem volt
               józanabb a többieknél! Adja Isten, hogy ne lett legyen közöttök!</p>
            <p>De nemcsak a gyászos hallgatagság tölté az átmenőket borzadással. Néha a halottak
               között a mezőn egyszerre fájdalmas hangok hallatszottak. Hosszú fohászok, gyönge
               jajgatás, mint haldoklóé, s azután ismét irtózatos csend. Egypárszor az utasok
               megszólíttattak: itt-ott egy nehezen sebesült, ki, rég felhagyva minden reménnyel,
               csak a végső pillanatot várá, midőn közelítésüket észrevevé, végső erejét összeszedve
               fölemelkedett a halottak közül; s nekik tovább kelle menniök, s távozva még sokáig
               hallani a szerencsétlenek jajgatását, néha átkait, melyekkel érzéketlenségük ellen
               panaszkodtak.</p>
            <p>Így haladtak át számos akadályok miatt lassan a csatamező nagyobb részén. A földön
               heverő holttestek ritkábbak lettek, s Polgár ismét gyorsabb lovaglásra intheté
               társait, midőn közel hozzájuk egyszerre megint rimánkodó szózat hallatszott.</p>
            <p>- A mindenható Istenre kérem kendteket - mondá a szerencsétlen, ki, midőn a lovasok
               közelítését észrevevé, nagy erőlködéssel felült, s karjait feléjük terjeszté -,
               irgalmazzanak! ne hagyjanak itt gonoszul elveszni.</p>
            <p>- Szívesen segítenénk, földi! - mondá Polgár - de nem lehet! magunknak is sietnünk
               kell, másképp a tiedhez hasonló sorsra jutunk.</p>
            <p>- Krisztus urunk kínszenvedésére kérem, vigyenek magukkal - rimánkodott az előbbi -,
               lám, bennem még élet van, még kiépülhetek; de ha itt maradok, holnap reggel eljönnek
               a parasztok, s cséplőkkel agyon fognak ütni, mint szokásuk, s nekem nőm és hét
               gyermekem van.</p>
            <p>Mind mélyen meg valának hatva e panaszok által. Frusina kérte a férfiakat, hogy csak
               ez egynek kérését teljesítsék; de Polgár megjegyzé, hogy miután ez ember sebe oly
               nehéz, hogy még föl sem kelhet, kérését lehetetlen teljesíteni. - Lássa kend - mondá
               érzékenyen, midőn lovát ismét megindítá -, nem azért, mintha nem akarnánk segíteni;
               de hisz lábain sem állhat, hogy jöhetne velünk Biharba?</p>
            <p>- Biharba? Biharba mennek kendtek? - szólt a sebesült könyörögve - ó, ha már nem
               vihetnek magukkal, s szerencsésen odáig érnek, menjenek el Telegdre, s keressék fel
               ott Sipos Antal házát, s mondják meg Viktának, hogy férje itt fekszik, s ezentúl csak
               a nagyságos úrtól kérjen segedelmet.</p>
            <p>E szavak alig mondattak ki, midőn Frusina, leugorva lováról, a szerencsétlenhez
               sietett, s útitársai sokkal inkább meg valának hatva, hogysem őt emberszerető
               cselekvésében akadályoztatnák.</p>
            <p>Mihelyt a vén huszár ura leányát, s Orbánt, ki a lovakat elhagyva szintén hozzá
               közelített, megismeré: halvány arcán örömsugár lejte át. Feléje terjeszté véres
               karjait, s midőn a hozzá lehajló hölgy kezét ajkaihoz szorítá - a szerencsétlennek
               szemeit könnyek tölték el. - Ó, Istenem! - mondá elfojtott hangon - hogy még ez
               örömet érhetem el, hogy kedves kisasszonyunkat még egyszer láthatám. Ó, most
               Viktámnak s gyermekeimnek többé nem lesz bajuk; ugyebár, a kisasszony gondjukat fogja
               viselni szegényeknek? - S a haldokló újra ajkaihoz szorítá Frusina kezét, s az erős
               férfi, elgyengülve nehéz sebétől, zokogott, mint a gyermek.</p>
            <p>Frusina mélyen meghatva, szelíd szavakkal vigasztalá a szenvedőt. - Elvisszük
               magunkkal - mondá -, hisz a Maros közel van, s odáig kend el bír jőni; a túlsó parton
               talán jó emberekre találunk, kiknél kiépüléséig maradhat.</p>
            <p>- Ments meg Isten - válaszolt a sebesült -, csak fussanak nagyságtok, fussanak minél
               hamarább, rajtam nem segíthet senki; sebeim mélyebbek, hogysem valaki
               megorvosolhatná; s én nyugodtan halok meg, miután tudom, hogy szegény Viktámnak s
               gyermekeimnek gondját fogják viselni.</p>
            <p>Frusina nem határozhatá el magát, hogy apja hív szolgáját ily állapotban itt hagyja,
               s újra kérte társait, hogy a szerencsétlent legalább a Maros túlsó partjáig vigyék
               magukkal; de az önmaga ellentmondott irgalmas szándékának.</p>
            <p>- Isten meg fogja áldani nagyságodat, hogy egy szegény ember iránt ennyi részvéttel
               viseltetik - mondá -, de tíz halált érdemlenék, ha kegyességét elfogadnám. Előbb
               magam kértem, hogy magukkal vigyenek. De az más vala; akkor idegeneknek gondoltam, s
               minden ember legközelebb áll önmagához, s úgy hivém, hogy ha magukkal visznek, talán
               mégis kigyógyulhatok; de hogy uram leányát hozzam veszélybe, s önmagamért, ki egész
               életemben át nem voltam egyéb közhuszárnál, azt soha senki nem fogja Siposról
               mondani. Csak fussanak, nagysád; az istenért, ne maradjon egy perccel is tovább e
               szörnyű mezőn!</p>
            <p>- És mi történt atyámmal? - kérdé Frusina.</p>
            <p>- A nagyságos úr biztonságban van; mintegy tizedmagammal kísértem ide. Itt egy
               átkozott paraszt kaszájával levágott lovamról. Egy ideig szemeimmel követtem uramat,
               amint a csatában megmaradt legényeivel a Maros felé sietett; azután egyszerre fejem
               zúgni kezdett, s minden elhomályosodott szemeim előtt. De a kisasszony nyugodt lehet,
               a nagyságos úr Temesvárra akart menni; a Maroson túl még minden csendes. A nagyváradi
               csoportot a nemesek szétkergették, s a nagy keresztes had, mely Szegedről jött, még a
               folyó innenső partján áll. De az istenért, siessenek. Dózsa talán még holnap átvezeti
               seregeit, s egy perc alatt, főképp, ha a lázadók győzelmének híre elszárnyal, ott is
               minden lángokban fog állani.</p>
            <p>- Menjünk, menjünk - inte Polgár, ki mindég növekedő nyugtalanságában most szintén a
               sebesülthöz közelített.</p>
            <p>- Kend a vezető? - kérdé Sipos mindinkább gyengülő hangon. - Vigyázzon kend, s talán
               annak, amit mondok, hasznát veheti. A folyó mellett, az innenső parton, csak pár száz
               lépésre, ha egyenesen a Marosnak tartanak, a füzesben csolnakot fognak elrejtve
               találni. Néhány nap előtt arra lovagolva, ott láttam, s még arról gondolkoztam akkor,
               vajon a halász, ki azt oda rejté, ott fogja-e találni a háború után. Talán hasznát
               vehetik. A Maros nem mély, de úszás nélkül ló mégsem juthat a túlsó partra, s Frusina
               kisasszonynak még baja lehetne.</p>
            <p>Polgár megköszönte a tanácsot, s Frusinát újra menésre inté. A hölgy még mindég
               határozatlanul állt ott. Mondhatlan fájdalommal tölté el lelkét a gondolat, hogy azt,
               ki életét apja védelmében veszté el, így, minden segély nélkül kell itt hagynia, s
               mennyivel meghatóbb volt azon nyugtalanság, mellyel a hív szolga csak ura leányának
               veszélyére gondolva s megfeledkezve önszenvedéseiről, őt mindinkább elgyengülő hangon
               Polgár tanácsa követésére kérte: annyival inkább e helyhez kötve érzé magát.</p>
            <p>Letérdepelt a haldokló mellé, ki fáradtan visszasüllyedett, s szelíd kezével letörlé
               a hideg halálverítéket, mely homlokán kitört. - Csak még egypár percig hagyjatok itt
               - mondá társaihoz -, nem látjátok-e, hogy e szerencsétlen nem soká fogja késtetni
               utunkat.</p>
            <p>A haldokló csak félig hallá e szavakat. - Meghalok, ó, én nem késleltetem útját -
               mondá megtörött hangon -, menjen, kisasszony, siessen; Dózsa jön, s nincs fegyverem.
               - Szava mindég gyengébb, érthetetlenebb lett. A fölgerjedés, melyet Frusina jötte
               okozott, fölemészté végerejét, sebei a beszéd között újra megnyíltak, s a belőlük
               patakzó vérrel kiapadt élete. - El ne hagyja Viktámat - mondá, még egyszer összevéve
               végső erejét -, vigye meg a gyermekeknek áldásomat, s hogy ők is híven szolgálják
               urokat. Isten áldja meg nagysádat minden utain. - S a katona még egyszer
               felsóhajtott, s ajkai örökre elnémultak.</p>
            <p>- Jerünk, jerünk! - mondá Polgár ismét - már szürkülni kezd. - S Orbán szelíd
               erőszakkal elvezeté Frusinát e helyről.</p>
            <p>E jelenet utasainkra bizonyos tekintetben megnyugtató hatással volt. Frusina legfőbb
               aggodalmától menekült meg, melyet, mióta Budát elhagyá, apja hogyléte iránt érezett;
               a többiek a történtekről tudósíttatván, több reménnyel néztek a jövőbe. Sipos
               állítása szerint a Maros túlsó partján eddig még minden nyugodt vala; s rövid
               lovaglás után, miközben semmi akadály által fel nem tartattak, ott állottak e folyó
               partjánál. Úgy látszott, mintha eddigi nehézségeik határpontját érték volna el.</p>
            <p>Csend vala körülöttük. Nyugodtan folyt a Maros füves partjai között, habjain ahold
               ezüst sugárai tükrözének, s az itt-ott szétszórt fűzfák ágait gyenge szellő ingatá.
               Az egész táj a nyugalom képét viselé magán.</p>
            <p>- Maradjanak itt nagyságtok Ollósi urammal - mondá Polgár, midőn lováról leszállva,
               az asszonyokat szintén lesegíté. - Én és Orbán addig fölkeressük a csolnakot. A
               lovaknak is jólesik egy kis pihenés; s ha e szép mezőn egy fél óráig legelnek, annál
               jobb kedvvel visznek tovább.</p>
            <p>Polgár megereszté a lovak nyergeit, levette s a nyeregkápára akasztá kantáraikat, s
               miután a magáét egészen szabadon bocsátá, a többieket, hogy el ne szaladhassanak,
               páronként lábaiknál összeköté - amint azt mezőinken legelő lovaknál most is szokásban
               látjuk -, azután Orbánnal egy közel álló nagyobb füzeshez sietett, hol Sipos
               magyarázata szerint a csolnaknak lenni kellett. Az asszonyok Ollósival a Maros
               partjainak magas füvébe ereszkedtek, s nyugodtan várák visszajöttüket. Lelkeiket száz
               fájdalmas érzés, száz nehéz aggodalom tölté el, de mindenik magába zárá gondolatait;
               maga Katalin is, szokása ellen, szótlanul ült társai között, s csak a csendesen
               ellejtő folyó mormogása s egy közel nádason átsuhanó szellő zavarná az ünnepélyes
               hallgatást, mely körülöttük elterült.</p>
            <p>A távolban az égő város, mely most, miután a lángok magasabb épületeit fölemészték,
               egy izzó tó gyanánt terül el a rónaságon; néhány lépésre csatamező, hol ezeren onták
               véröket, s minden borzasztó, mit ember emberen elkövethet, a föld által még el nem
               takartatott; és itt a folyam nyugodtan haladva partjai között, s fenn holdvilág és
               csillagok szelíden ragyogva az égő város és véres csatamező fölött, mintha semmi nem
               történt, mintha az éj az embereknek csak szelíd álmokat hozott volna. Ó, ki
               szemlélheti ily pillanatokban a természet érzéketlenségét, mellyel szenvedéseinkre
               lenéz, anélkül, hogy szíve keserűséggel el ne telnék? A nap, melyen egész nemzetek, a
               népek sorából kitörölve, rabigába görnyednek, tiszta fényben emelkedik a láthatáron,
               s ragyogó sugárzással végzi pályáját; egész ivadékok halnak ki, s a legkisebb patak
               sem változtatá meg folyását. Ha az egész emberi nem feljajdul keservei között, a
               természet mosolygó arccal nézi bánatait, s ezerek örömzaja nem oszlathatja szét a
               legkisebb felleget, mely egünket leplezi. Parányiságunkra int-e ez, vagy arra, hogy e
               földön idegenek vagyunk? Annak jelét lássuk-e benne, hogy e pillanatnyi lét, a
               sorsnak kezébe adva, semmi magasabb lényt nem érdekel; vagy talán az emberi szív,
               mely sötét aknáiba a szerelem mennyei kincsét zárja, nemesebb, hogysem örömei s
               bánatai e porgömbön megértethetnének?</p>
            <p>Ily gondolatokba merült Frusina, midőn Ollósi egyszerre felugorva ülőhelyéről, s
               felkapva mellette fekvő baltáját, arra futott, hol egy bizonyos távolságban a lovak
               legeltek.</p>
            <p>Ollósi, lenézve a Maros csendes habjaira, eddig szinte szomorú gondolatokba
               mélyedett. Más természetűek valának azok, mint Frusináéi, s inkább a szabó személyes
               kinézéseivel foglalkoztak; de Ollósi annyira elmerült beléjök, hogy észre sem vevé,
               hogy a lovak, bár kötözött lábakkal, lassan, de mindig tovább botorkálva, már több
               száz lépésre jutottak. - Midőn ábrándjaiból föleszmélve, utánuk nézett, egyszerre nem
               kis rémülésére mellettük egy embert vőn észre. Felugrott, mint mondtuk, s baltájával
               lélekszakadtan arra rohant; de még ötven lépésre vala tőlük, midőn az idegen, látszó
               nehézséggel, a lovak egyikére felült. Kiáltani kezdett: - Zsivány! mit akarsz
               lovammal? - de minden, amit nyerhetett, csak a rövid válasz vala: - Fickó! ha lovadra
               szükséged van, jer Temesvárra, s keresd Báthori István istállójában. - S ezzel
               egyenesen a Marosba ugratott, s rövid úszás után a túlsó parton kigázolva,
               elnyargalt.</p>
            <p>Ollósi meredten nézett utána. - Báthori István! - kiáltá a legnagyobb ijedtségében,
               baltájára támaszkodva - s pedig az én lovamat vitte el! mi lesz belőlem?</p>
            <p>S Ollósinak igaza vala; az idegen, ki őt lovától megfosztá, csakugyan a vitéz temesi
               gróf vala. Nehéz sebek után leesve lováról, a
               híres bajnok sokáig eszméletlenül feküdt a halottak között. Mikor magához tért, egy
               nádas közelében találta magát. A csata rég megszűnt, s miután a parasztok a csata
               után azonnal Csanád ellen fordultak, hogy a várost még aznapostrommal bevehessék, a
               mező, kivéve a halottakat s a nehezen sebesülteket, elhagyatva állott. Esteledni
               kezdett, s Báthori végső erejét összeszedve, fölkelt, s a nád között rejté el magát,
               hogy ha a parasztok, szokásuk szerint, másnap a halottakat kifosztják s eltemetik,
               ott ne találtassák. Így folyt el több óra, a gróf lassanként visszatérni érzé erejét,
               de pillanatról pillanatra inkább lemondva minden reményről. A lázadók győzelméről nem
               lehete kétségben; már akkor, midőn sebeit kapta, a nemesség a csatamezőről
               mindenfelől elűzetett; s kitől várja szabadulását? - Mintha már végzete akarná, hogy
               ő, a büszke Báthori, ne lovagi csatában, de fellázadt pór által veszítse életét.
               Prágában, hol a cseh pór között veszélyben forgott, esze s lélekébersége menté meg
                  őt; most úgy látszott, e tehetségek
               gyakorlatára alkalma nem leend, minden valószínűség szerint, ha a parasztok kezébe
               kerül, reá csak kínos halál vár. - Ily gondolatokba merülve ült ott a vitéz, midőn
               egyszerre a közelítő lovakat észrevevé. A váratlan segedelem az isteni gondviselés
               egyenes tanúságának látszott; s Báthori új erővel s bizodalommal telve, megragadta a
               kedvező alkalmat, s már messze elszáguldott a túlsó parton, midőn a megfosztott
               Ollósi még mindég bámulva nézett a távozó után.</p>
            <p>A szabót minden más alkalommal örömmel töltötte volna el, hogy a temesi gróf tőle
               lovat kölcsönzött; a jelen körülmények között azonban, atöbbi lovakat magával
               vezetve, nehéz aggodalmakkal tért vissza az asszonyokhoz, kiknél, miután a megtalált
               csolnakot vízre eresztették, nemsokára Polgár és Orbán is megjelentek, nem kis
               bámulással hallva a károsított útitárs előadását. Alig adtak volna hitelt, ha Ollósi
               nem esküszik, hogy emberében nem csalódhatott, miután rongyosan ugyan és sárral
               takarva, még a kék dolmányt is megismeré, melyet a grófnak csak húsvét előtt küldött
               Temesvárra.</p>
            <p>Mit volt mit tenni? Rövid tanácskozás után, mely alatt Polgár Tamás sebes felfogása s
               életrevalósága újra kitűnt, elhatároztatott: hogy, miután Ollósi fosztatott meg
               lovától, s e nem várt történet mintegy a sors útmutatásának tekinthető, ő a
               társaságtól maradjon vissza. Polgárt kivéve, kinek mint vezetőjüknek, szolgálatát az
               asszonyok nem nélkülözheték, nem vala senki, kit a parasztok részéről kevesebb
               veszély fenyegetne. Bakács útilevele a lázadók között már többször megtevé hatását, s
               Ollósi magát nem annyira a parasztok, mint a nemesség üldözöttjének tekintvén, maga
               ellentmondás nélkül beleegyezett ezen intézkedésbe, részint mivel azt a hölgyek
               biztossága úgy kívánná, részint mivel Polgár által, ki e részben ügyesen használta
               gyengeségét, figyelmessé tétetett, miként ha csakugyan az urak által üldöztetik,
               semmi hely sem lehet ránézve veszélyesebb, mint Temesvár, hol az ennyi veszteségek
               után felbőszült nemesség kétségen kívül csak a pillanatra vár, melyben valódi vagy
               képzelt ellenein bosszút állhasson.</p>
            <p>- Mindezen okok helyesek - mondá a szabó nem kis méltósággal -, ámbár azoknak
               felhozása szükségtelen; mert hol e nemes hölgyek biztossága forog kérdésben, h’Ollósi
               önveszélyeire gondolni nem tud. Csak az egyet kérem: vigyenek át magukkal a túlsó
               partra, hogy legalább még az éjjel biztosságban legyek.</p>
            <p>E kérés természetesen teljesíttetett. - Midőn Ollósi s az asszonyok a túlsó parton
               voltak, Polgár és Orbán még egyszer visszajöttek, s mindenik egy lovat kantárnál
               vezetve, ezeket is szerencsésen a túlsó partra hozták, s kevés idő kellett, hogy
               valamennyien, kivéve Ollósit, utazásuk folytatására ismét készen legyenek.</p>
            <p>- Legyen meggyőződve kigyelmed - mondta Bebek Katalin az utóbbihoz -, hogy nemes
               feláldozásáról, melyet az egész út alatt s főképp most bizonyított, megfeledkezni
               soha nem fogunk, s amennyire kigyelmed a lázadókkal egyetértésről vádoltatik: ha
               Isten szerencsésen megment, alkalmunk leend mindenkit meggyőzni, hogy Ollósi uram a
               királynak s az úri rendnek hív pártolója volt.</p>
            <p>Ollósi mélyen meghajtá magát. - Higgye el nagysád - mondá érzékenyen -, én nem
               kívánok szebb jutalmat azon kegyes emléknél, melyre talán számolhatok. Tapasztalni
               fogják talán, hogy szegény szolgájuknak némelyek által több fontosság
               tulajdoníttatik, mint azt Bebek Katalin kisasszony hinni látszik, s hogy a nemességet
               h’Ollósi szándékainak tisztaságáról meggyőzni még ily hatalmas pártfogónak is nehezen
               sikerülhet; de - tevé hozzá,midőn kissé neheztelő hangja ismét érzékennyé változott -
               bármi történjék velem, s bár soha e hazában, melynek művészetemet eddig szentelém,
               nem találkozunk többé: Velence vagy Róma palotái között vissza fogok vágyódni azok
               után, kiktől most oly szomorúan búcsút veszek.</p>
            <p>Ezzel aszabó Katalin kiterjesztett kezét ajkaihoz szorítá, s még egyszer szerencsés
               utat kívánt, midőn előbbi társai most sebesen elnyargaltak.</p>
            <p>- Hej! miért szabó ez az ember?! - sóhajtá Katalin halkan.</p>
            <p>Ollósi egy ideig hallgatva állott előbbi helyén. Mély gondolatokba merülten nézett a
               távozók után. Midőn a lódobogás a távolban elhangzott, föleszmélve ábrándjaiból,
               körültekintett.</p>
            <p>- Mit tegyek most?... A haza eltaszít magától. Olaszország a művészet hazája, ott
               szebb napok várnak reám. A művészt számkivethetik, de mikor egy hazát vesztett,
               előtte az egész világ nyitva áll. - S e fellengző gondolatokkal Ollósi egyenesen
               délnyugot felé irányzá lépteit.</p>
            
         </div>
         <div type="chapter">
            <head>21</head>
            <p>Olaszország a művészet hazája. De ha Torontál vármegyében a Maros partján áll, s
               lábain kívül utazásra semmi eszközzel nem bír az ember: a legnagyobb művész
               aggodalmait sem nyugtathatja meg a közbecsülés, melyre a szép Itáliában számolhatna.
               Érzé ezt Ollósi is; s miután elmúlt az első fölgerjedés, mellyel új helyzetébe
               lépett: magányos utasunk, a reá váró nehézségekre gondolva, mélyen felsóhajtott. - Ha
               legalább a kisasszonyok velem jönnének Olaszországba - így folytak gondolatai -, ki
               tudja, mi történik? Bebek Katalin nem éppen fiatal, de bájoló teremtés mindamellett;
               s ha Orbán, ki, mint az egész világ tudja, csak jobbágyfiú, szemeit Telegdi
               Frusinához emelheti: miért ne remélhetnék én is? Katalin kisasszony nem közönyös
               irántam; s ha művészetem ellen nem léteznének bizonyos előítéletek, ki tudja?... de
               az előítéletek léteznek; a világ nem látja át, hogy miután a közönséges szabó minden
               lovász-, vadász- s pincérnél magasabban áll: az udvar főszabójának a főlovász-,
               fővadásznál s pincemesternél szintén magasabban vagy velük legalább egy arányban
               kellene állni; s bármennyire bírjam hajlandóságát, itt e hazában Bebek kisasszony
               kezére nem számolhatok. De ha velem Olaszországba jön, s egy városban telepedtünk
               volna le, hol h’Ollósit nem ismerik s nem ismerik Bebek kisasszonyt, és... Az utas
               rövid ideig fényes álmainak engedé át magát. - Mindennek most vége van! - sóhajtott
               végre szomorúan - csak legalább lovamat ne vitték volna el! - S amint a szokatlan
               járástól mindinkább fáradtan érzé magát, mindég szomorúbb gondolatokba merülve
               folytatá Ollósi útját egy falu felé, melynek tornyát, miután szürkülni kezde, a rónán
               messzünnen észrevevé. Éppen a nap első sugárai terültek el a láthatáron, midőn e
               falut elérte, s meggyőződött, hogy abban még laknak.</p>
            <p>Az ország ezen részében a lázadás mindeddig aránylag kevésbé terjedett el. A temesi
               gróf s csanádi püspök, kik seregeikkel a Tisza s Maros között ide s tova vonultak,
               félelemben tarták az egész vidéket; s habár egyes jobbágyok, elhagyva lakhelyeiket, a
               Tiszán átmentek, s a bácsi csoportokkal egyesültek, s habár a parasztügy az egész
               népesség között meleg rokonszenvre számolhatott: ritkán volt eset, hogy e vidéken
               egész faluk egyszerre távoztak volna lakhelyeikről, mint az az ország más részeiben
               történt. - Várjuk meg a dolgok kifejlődését - így suttogott egymás között a
               parasztság -, eljön a mi szabadulásunk órája is. - S a jobbágyok házaikban maradtak,
               s látszólag gazdaságukkal foglalkozva, titkon készültek a harcra. Ezt tették az
               óbesenyeiek is; s Ollósi, midőn a széles utcán a templom felé ballagott, némi
               örömmel, de még több aggodalommal vevé észre az élénk mozgalmat, mely az egész falut
               eltölté, s őt egyrészről ugyanazon reménnyel kecsegteté, hogy pénzért s jó szavakért
               reggelire, s hogy útját folytathassa, még valami gebére is számot tarthat; de
               másrészt, ha észrevétetnék, hogy álruhában jár, még életét is veszélybe hozhatja. - A
               magasabb állású egyén, Ollósi felfogása szerint, minden mozdulatában elárulja magát;
               ő maga koldusruhában is megismerné a valódi nemesembert - s nem lesz-e senki
               Óbesenyőn, ki hasonló emberismerettel bírna, s magát parasztruhája által elámíttatni
               nem engedi? - így gondolkodott magában, s szívét nehéz aggódás tölté el. - De meg
               kell próbálni szerencsémet - bátorítá magát -, talán nem ismernek meg; s ha e durva
               ruházat alatt mégis észrevennék, hogy valami jobbra születtem, Bakács nagypecsétű
               levele ki fog segíteni a bajból. - S e gondolat által némileg megnyugtatva, anélkül,
               hogy bárki által akadályoztatott, vagy jöttével legkisebb figyelmet gerjesztett
               volna, utasunk a templom átellenében álló korcsma felé vevé útját.</p>
            <p>Itt mindent a legnagyobb fölgerjedésben talált. - A korcsmához vezető utcákon számos
               falusiak siettek e gyűlpont felé; a csapszék ajtaja előtt egész népcsoport tolongott;
               s ha az arcoknak komoly kifejezése elkerülte volna is Ollósi figyelmét, mihelyt nem
               kis küzdéssel a csapszék ajtaján bejutott, észreveheté, hogy e sokaság nem mulatni
               gyűlt össze e helyen.</p>
            <p>A tágas, de alacsony terem tömve vala emberekkel; a nyitott ablakoknál asszonyok
               állottak, s gyermekek kapaszkodtak fel, kik, a férfiak közé vegyülni elég bátrak nem
               lévén, innen nézték a benn történteket. Az egész gyülekezet hallgatott, s mindenkinek
               figyelme, úgy látszott, a szoba egyik szegletére vala függesztve, hol több tanácsbeli
               s öregebb paraszt az asztalnál ülve, látszó érdekkel követé egy melléjük leült
               fiatalember előadását, ki, mint a vörös keresztből gubáján látni lehetett, a
               keresztesekhez tartozott, s mint Ollósi azonnal észrevevé, éppen a csanádi csata
               történeteit beszélte el hallgatóinak.</p>
            <p>Ollósi, minden erejét megfeszítve, előbbre tolakodott, s az asztal közelében foglalt
               helyet. A tömeg figyelme annyira el vala foglalva a fiatal keresztes előadása által,
               hogy a jövevény tolakodása nem is vétetett észre, s nem jutott senkinek eszébe, hogy
               közéjük idegen jött.</p>
            <p>- Hát az urak Csanád előtt, amint mondod, tökéletesen megverettek? - szólt egy
               csontos paraszt, kit valamivel jobb ruhájából s a figyelemből, mellyel a többiek
               iránta viseltettek, Ollósi a falu bírájának ismert. - Nem mondtam-e már tegnap,
               gyermekeim, midőn ott Csanád táján éjjel az ég megvörösödött, s ti többiek,
               összecsapva kezeiteket, jajgatva futottatok ide s tova, hogy a város, hol életünket
               eladjuk, lángban áll? - nem mondtam-e akkor, hogy ez győzelmet jelent, míg ti csak
               úgy bámultatok: honnan tudhatom ezt?</p>
            <p>- Mondta, bíró uram, mondta - mormogtak sokan.</p>
            <p>Az előbbi megelégedett arccal néze körül bámulói során, azután ismét a kereszteshez
               fordult. - S kend azt mondja, hogy Báthori István és sok más úr is ott veszett?</p>
            <p>- Báthori István és sok más, fényes páncélba öltözött úr, kiknek dolmánya egész
               Besenyő minden házainál többet ér - válaszolt a kérdezett -, nem is menekült meg
               senki közülök, csak a püspök, ki Ravasdi- és Dóczival a várba vonult, és Telegdi, kit
               dicső vezérünk elevenen kerített kezébe. Ennek is, úgy hiszem, jobb volna, ha a
               többiekkel halva feküdnék a Maros partján, mint hogy a büntetés elérje, mely reá
               vár.</p>
            <p>- Úgy kell neki - mondá egy halvány férfiú, kinek arcai majdnem ijesztő mosolyra
               vonultak, midőn szólott -, ki parancsolta neki, hogy a keresztes had kihirdetését
               ellenezze? Csak kínozzák, gyötörjék jó sokáig. Ily nagy úr megérdemli a fáradságot;
               magam is elmegyek Csanádra, hogy jelen legyek.</p>
            <p>- Telegdi nem a legrosszabbak közül való - szólt egyike az asztalnál ülőknek, az
               előbbi szavakra csóválva ősz fejét.</p>
            <p>- Nem a rosszabbak közül való?! - kiáltott az előbbi mérgesen az asztalba döfve a
               kezében tartott bicskát.</p>
            <p>- Nem biz a! Sok szegény embert tudok, ki nélküle rég elveszett volna ínségében.
               Aztán még én azért nem mondom, hogy szabadon bocsássák - tevé hozzá sóhajtva, midőn
               észrevevé az indulatot, melyet engesztelő szavai többekben előidéztek -, csak azt
               mondom, hogy kár volna neki más mértékkel mérni, mint ő mért másoknak. Telegdi István
               soha senkit nem kínoztatott.</p>
            <p>- És én azt mondom, apjok - szólt itt valaki az asztalhoz közel állók közül -, kár
               volna méregetéssel időnket tölteni. Kérdezte-e a nemesség: jó vagy rossz emberrel
               van-e dolga? Nem biz a! paraszt, s ez elég; üsd, nyúzd, kergesd; ha becsületes és jó
               keresztyén, majd megjutalmazhatja Isten a másvilágon. Így cselekedjünk mi is. Amit
               parasztgubán elkövettek, visszaadjuk aranyos mentéiknek, bárkit találunk bennök.</p>
            <p>- Jól beszél! - kiálta néhány hang.</p>
            <p>- S én azt mondom - szólt ismét a halvány férfiú -, nem kínozhatjuk őket eléggé. A
               püspöknek dézsmaszedője minap azt mondta valakinek: bár valamennyi parasztnak egy
               feje volna, hogy mind egyszerre lecsaphatná. S én azt mondom: bár minden
               nemesembernek tíz feje lenne, hogy tízszer csaphatnám le fejét. Ó, miért nem lehettem
               jelen az ütközetnél! - szólt, az asztalból kirántott kését görcsösen markába
               szorítva.</p>
            <p>- Sokat is vesztett kend - mondá a keresztes büszkén -, sohasem látott nagyszerűbb,
               szebb csatát az ország. Hatalmasan vonultunk Csanád felé. Szegedtől idáig majdnem
               mindég a Maros partjain. Elöl Lőrinc vezérlete alatt, néhány száz lovas. Utána maga
               Dózsa s a többi vezérek, közel harmincezer fegyveressel; hátul asszonyok, gyermekek s
               kocsikon egyéb poggyászunk, mind oly rendben s hadi tartással, mintha Hunyadi járna
               ott seregeivel. Mert György kemény vezér, s a rendbontókat halállal szokta
               büntetni.</p>
            <p>- Halállal? - szólt néhány a hallgatók között bámulva - hisz keményebben az urak sem
               bántak velünk.</p>
            <p>- Mikor közel értünk Csanádhoz - folytatá az előbbi -, egyszerre Lőrinc seregével
               visszatér, s tudtunkra adja, hogy a város előtt az ellenség készen vár reánk.
               Megállunk. Dózsa néhány rendelést tesz. Lőrinc áldást mond az egész seregre, s
               előrenyomulunk Isten nevében. Az urak nyugodtan várják jöttünket. Sisakjaikon büszke
               kócsagos bokréták ingadoznak, mint a mező kalászai, ha az aratás közelít; s a
               legbátrabb kaszásnak feldobogott szíve, midőn a nehéz napi munkát látá maga előtt.
               Soknak eszébe jutott: nem fog-e fáradtan ledőlni a rendek között, mielőtt napszámát
               bevégzé s aratórészét kikaphatja? De itt nem volt sok idő a gondolkozásra. Mihelyt
               első csapataink a síkon megjelentek, megdördültek az ágyúk. Ellenségeinket roppant
               füstgolyó takarta el; közülünk egész sorok dőltek egyszerre, s egy percig elrémülve
               vonultunk vissza.</p>
            <p>- Borzasztó! - szólt ismét néhány hang - csak az ágyúkat ne találták volna fel az
               urak.</p>
            <p>- De vezéreink nem csüggedtek el - folytatá az előbbi lelkesedéssel - Ez a
               vitézségtek? - ordított Dózsa. - Így akarjátok kivívni szabadságtokat? - kiálta
               Lőrinc - s seregeink a vezérek után ismét az ellenség ellen fordultak. S újra
               megdördültek az ágyúk, újra ledőltek pajtásaink; de mi előrehaladtunk, vadon ordítva
               jelszavunkat: Krisztusért és a szabadságért!... Közöttünk többen s többen hanyatlanak
               el véresen; de mi nem engedünk, s mindég sebesebben nyomulunk ellenségeink ellen. A
               füst, mint egy nehéz köd terült el körülöttünk. Magát a várost nem lehete látni.
               Ekkor egyszerre, mintha a sötét felhőt villám hasítja szét, ellenünk rohan Báthori
               vasasaival. Keményen, mint a jégeső, hullnak buzogánycsapásaik fejünkre, s ismét
               hátrálnunk kell. Sokat, elleneink közül, elértek kaszáink; s a vasszöges cséplő
               szaporán kocogott a vaspáncélaikon; de gyalog nem állhattunk ellent a lovasoknak, s
               mivel az est közelgett, Dózsa maga visszavonulásra fúvatott. - Az erdőhöz vonultunk.
               A nemesség nem követett eddig, s szinte visszatért előbbi helyére, s így töltöttük az
               éjszakát. - Mintegy háromannyira, mint innen a falu vége, lehettünk egymástól.
               Átellenünkben láttuk az ellentábor tüzeit, vártáik szava érthetően áthangzott
               táborunkba.</p>
            <p>- Bámulom, hogy ez éjszaka sokan el nem szöktek közületek - mondá a harangozó, ki a
               falu előkelőbbjei között szinte az asztalnál helyet foglalt, s a csata leírására
               elborzadva, e szavakban mintegy akaratlanul belső gondolatait mondá ki. - A
               vezéreknek nagyon kellett vigyázniuk.</p>
            <p>- Nem volt rá szükség, harangozó! - mondá az előbbi megvetéssel - ha nagy harangodat
               egyszer megindítottad, tartsd fel, ha bírod. Kötélhez fogódzhatsz, de fölránt
               magával; s ilyen a sereg, miután első csapásait tette, nincs nyugta többé. A kiontott
               vér égbe kiált, úgy mondják, de még inkább az azon testvérvérhez, mely az élők
               szívében forr: s mi alig vártuk a hajnalt, hol elesett bajtársainkért bosszút
               állhatánk. - S újra kezdődött a csata. Újra dörögtek az ágyúk, csattogtak a kardok s
               buzogányok; új sorokat terítettünk le kaszáinkkal; de mind hasztalan! az urak
               győztek; seregeink rendetlenül futottak az erdő felé s utánunk Báthori lovasai s a
               temesi gróf maga, rohanva, mint a forgószél, ha szétszaggatott fellegeket kerget maga
               előtt.</p>
            <p>A hallgatók szemei feszült figyelemmel függöttek a szólón: körös-körül halotti csend
               vala, midőn ez, előadásának legérdekesebb pontjára érve, lángoló arccal felugorva,
               lelkesedésében ekként folytatá: - De itt egyszerre minden megváltozott. Elvesztettük
               a csatát, azt gondolták elleneink, azt hivé sok közülünk is, s futottunk, amint
               mondám, vad rendetlenségben az erdő felé, hol a fák között Báthori lovasai nem
               követhettek oly sebesen. Lovas és gyalogos, barát és ellenség, főúr és paraszt egymás
               közé vegyülve. Egy feloldhatlan embergombolyag, melynek minden lépéssel egy-egy
               szálát szakítá el a halál. De alig értünk a fák közé, egy csapással minden változott.
               Mint mikor az erdőt vész ragadta meg, mélyében vad zúgás hallatszik, a törzsökök
               ingadozni kezdenek, s mindenfelől recsegve letört ágak hullanak: úgy vala itt.
               Krisztus és szabadságunk! hangzott az erdő mélyéből. A fák mögül vezérünk által ide
               rejtett seregeink rohantak elő: az ágakról nyílzápor hullott elleneinkre, s mintha
               előttük mennykő ütne le: közülük a legbátrabbak is egyszerre megállának. Mi új
               bátorságra ébredve, megfordulunk, s rajta a nemesek ellen. Előttünk György vezér
               sötét páncélban, vele Lőrinc, Imre, Gergely s a mármarosi nemesség s a kaszások, vele
               valamennyien, kik szégyellve gyávaságunkat, most kettős dühösséggel rohanunk az
               ellenségnek. Krisztus és szabadságunk! így kiáltunk, s kaszánk csapása alatt a
               nemesség virága rendre dől, a cséplő vígan kopog az ércpajzsokon. Úrimunkát tevénk, s
               nem vala szükség, hogy valaki szorgalomra intsen. De még a győzelem mindég
               bizonytalan volt. Ellenségeinknek, mihelyt veszélyüket észrevevék, a püspök seregei
               jöttek segítségökre, s ide s tova ingadoztak az ellenséges hadak, mint két bika,
               keresztbe téve szarvait, ide s tova tolakodik, és senki sem tudja, melyik fogja a
               másikat földre teríteni. Főképp Báthori István tevé bizonytalanná győzelmünket. Hej,
               ha őt láthattátok volna!</p>
            <p>- Erősen küszködött, nemde? - kérdék néhányan, s a remegő, félig elfojtott hangban
               észrevehető volt az érdek, mellyel a keresztes előadását követték.</p>
            <p>- Mint az oroszlán - folytatá amaz,még inkább lelkesedve -, így a kard csak magyar
               kezében foroghat. Nincs miért szeressem Báthorit, de ha száz esztendeig élek, sem
               fogom elfelejteni képét. Tisztán ragyogott a nap a tér fölött, de mintha legszebb
               sugárait csak éppen Báthorira öntötte volna, az aranyozott páncél, a fényes sisak, a
               kard, melyet kezében forgatott, rajta s körülötte minden ragyogott, a szem elkábult,
               ha reánézett. Mintha Gábor arkangyalt látnók, midőn Lucifert a mennyországból
               kikergeti. A legbátrabbak is visszavonultak villogó fegyvere előtt. Ekkor Dózsa sötét
               fegyverében, magasan fölemelve csillagbuzogányát, száguldott elő, s a fényes csapat,
               mely Báthorit környezé, mint a napvilág, mikor éj közelg, visszavonult hatalmas
               csillaga előtt. Csak Báthori nem. Györgyünk föllelte párját; s kik közel valánk, egy
               időre felhagyva a küzdéssel, néma figyelemmel függesztettük szemeinket a küzdőkre,
               mintha a nép s nemesség őrangyalai vívnának meg egymással, s mindenki tudná, hogy a
               csata kimenetele ez egy párviadaltól függ. - S úgy lőn. - Mihelyt Báthori, Dózsa
               buzogánya által mellén találva, lováról hanyatlani kezdett: társai egyszerre
               segítségére rohantak, s vezérünket hátrálni kényszeríték; de bátorságuk meg vala
               törve. Magokkal ragadva a sebesült Báthorit, vad rendetlenségben futottak szerteszét
               a mezőn, hol sokakat utolért bosszuló fegyverünk; mások a Maros habjaiban találták
               halálukat; s mi győzelmünk ünnepére Csanádot gyújtottuk fel, hogy vörös lángjai az
               Alföldön a szabadság hajnalát hirdessék.
            </p>
            <p>Lehetetlen volna leírni a hatást, melyet ezen előadás a hallgatókra tett. Ha még most
               is katonanemzetnek neveztetünk: e történet korában a magyar csakugyan az volt még. A
               közönséges hadviselés nemességünket illeté, de a törököktől szüntelen fenyegető
               veszély s az egyes nemesek közt létező viszongások, melyeknél minden földesúr
               parasztjait használá, nem engedék, hogy a katonai szellem népünk bármely osztálya
               között kivesszen. A magyar paraszt, csak ha ekével kellett a mezőn megjelennie,
               vádoltathatott tunyasággal; ha fegyveres megjelenése kívántatott, nem volt nála
               serényebb. Ma német, holnap török ellen - ez volt a váltógazdaság, melyet
               földmívelőink századokon át legszívesebben űztek. S csaták emléke volt majdnem az
               egyetlen tárgy, mellyel a parasztkunyhóban, mint úri termekben, a hosszú téli esték
               unalma elűzetett. A jelen esetben azon érdeket, melyet a csatának leírása már magában
               gerjesztett volna, még annak szükséges következményei növelték, s visszatartott
               lélegzettel állott ott a tömeg, s hosszabb idő kellett, mielőtt az általános érzelem
               szavakban kitört.</p>
            <p>- Legyen áldott az úrnak szent neve - szólt végre az öreg paraszt, kezeit az égre
               emelve -, segítségére jött a gyöngének, s megszégyeníté a hatalmasokat.</p>
            <p>- S legyenek áldva a dicső bajnokok, kik véröket szent ügyünknek szentelék - szólt
               egy másik; s az általános öröm mindég hangosabb szavakban tört ki -, a parasztok
               megölelték egymást, magasztalták Dózsát s a többieket, kik e csatában részt vettek;
               bort hozattak, hogy e boldog nap áldomását megüljék: s míg bent a csapszékben
               mindenki a legnagyobb örömnek engedé át magát: addig egyesek kisiettek, s a be nem
               fért s a korcsma előtt összegyűlt népnek elmondták a víg újságokat.</p>
            <p>- Csak az a jó, hogy Báthori István is odaveszett - mondá, miután az asztal körül a
               nyugalom kissé helyreállott, az öreg bíró -, vitéz ember, azt nem tagadom, hisz a
               Báthoriak mind azok; ütközetben szép is lehet ránézni, főképp, ha a nap aranyos
               páncélára süt; de nem barátja a szegény embernek. Mozdulni sem mertünk, míg itt járt;
               most legalább mi is fegyvert foghatunk.</p>
            <p>- Báthori István most is él - mondá itt egyszerre Ollósi, ki, mint minden hiú ember,
               alkalmat látván, hol a közfigyelmet magára vonhatá, arról, hogy az veszélyekkel jár,
               egészen megfeledkezett.</p>
            <p>- Kicsoda ez az ember? - kérdé egyszerre több hang; s Ollósi, midőn látta a
               kifejezést, mellyel rá egyszerre annyi szem fordult, már sajnálni kezdte
               vigyázatlanságát, de a hatás, melyet szavaival előidézett, nem vala többé
               megsemmisíthető; s azért, amennyire belső fölgerjedése engedte, nyugodtan azt felelé
               a kérdésre: hogy ő dunamelléki paraszt, ki, miután a keresztesek pesti tábora
               Bornemisza s Tomori által szétveretett, az urak bosszúállásától félve megszökött.</p>
            <p>- Szegény ember! - mondák néhányan sajnálkozva. - Hej! hány becsületes ember
               járhatott így. De a nagyobb rész, úgy látszott, kevés hitelt tulajdonított szavainak,
               vagy legalább egészen más érzelmekkel tekinté a jövevényt.</p>
            <p>- Igen, dunamelléki paraszt - szólt a bíró komolyan -, talán egy azok közül, kik
               Bornemisza felszólítására a keresztet elárulták. Pedig alkalmasint úgy lesz: látom,
               se füledet, se orrodat nem vágták le; s pedig a nemesség nem kímélt meg senkit
               híveink közül.
            </p>
            <p>Ritka az alkalom, midőn valaki azt kívánja, hogy legalább egyik füléből egy darabka
               hiányozzék; a jelen alkalommal azonban Ollósi nem adta volna sokért, ha jó
               érzelmeinek e tanúságával állhatna elő, miután a védelmére felhozottak, hogy a
               csatában s általán véve az egész keresztességben részt nem vett, inkább nehezíték
               helyzetét.</p>
            <p>- Nem vett kend részt a keresztességben? - szólt a bíró, kinek kifejezése még
               komorabbá változott - és miért nem? Mert az urakkal tart, nemde? Ó, ezek a dunaiak!
               mikor fog szívök oly melegen dobogni a haza mellett, mint nálunk a Tiszánál!... S a
               Duna melyik vidékéről jött kend?</p>
            <p>- Érdről - válaszolt Ollósi, kinek jelen zavarában más falu nem jutott eszébe.</p>
            <p>- És kend azt mondja, hogy Báthori István el nem veszett a csatában? - kérdé a
               keresztes keserűen - s azt nekem meri kend mondani?</p>
            <p>Ollósi némely változásokkal elbeszélé, mi módon fosztatott meg lovától; azon kéréssel
               fejezve be előadását, hogy utazásának folytatására más gebével láttassék el. -
               Becsületesen meg fogom fizetni, sőt ha kell, értéke fölött is, csak hogy tovább
               mehessek.</p>
            <p>Ez utolsó ajánlat által Ollósi nagyon kilépett szerepéből.</p>
            <p>A keresztes gúnyosan megjegyzé, hogy a Dunánál a parasztoknak sok pénzök lehet, ha
               lovat vásárolva, árán túl is fizetni készek. - A bíró, összevonva homlokát, kérdé:
               ugyan miért siet annyira, miután, ha csak az urak bosszúállásától fél, itt Besenyőn
               teljes biztosságban érezheti magát?</p>
            <p>Ollósi, mindég inkább elzavarodva, mentségeket rebegett; a keresztes megvető
               tekintetet vetett reá. - Tehát Báthori István nem veszett el az ütközetben? Ki tudja,
               talán mások is megmenekültek, kik most álruhában keresik biztonságukat. Ugyan olvassa
               el csak kend a levelet, melyet vezérünktől hoztam - tevé hozzá, a bíróhoz fordulva -,
               talán azonnal hírt vihetek vissza: mi módon teljesíté Besenyő helysége a keresztesek
               parancsait.</p>
            <p>- Kendnek igazsága van - mondá a bíró, midőn kezébe vevé a levelet, mely eddig, míg a
               csatáról nyert hírek mindenkinek figyelmét kizárólag elfoglalták, olvasatlanul feküdt
               az asztalon. Olvassuk a fővezér rendeleteit.</p>
            <p>Hosszabb csend támadt, miközben a bíró szemeit a nyílt levélre függesztve, nagy
               méltósággal tekinté a sötét vonásokat, melyekben Dózsa akaratát a besenyőiekkel
               tudatta. De azon korban, midőn az írás és olvasás még annyira nem vala elterjedve,
               hogy az ország legfőbb hivatalnokai csak keresztvonásokkal írták alá a legfontosabb
                  okleveleket, nem csudálhatni, ha a besenyői bíró
               hosszabb megfontolás után végre a felolvasás nehéz tisztét a harangozóra bízta, s ez
               is, noha a tudományoknak e faluban egyedüli képviselője, nem kevés akadozás és
               nehézségek után felelhetett meg e bizodalomnak.</p>
            <p>A levélnek tartalma ez vala:</p>
            <p>- Mi György, serény vitéz s a szent keresztes hadnak feje s fővezére, csak a magyar
               királynak alattvalója s nem az uraké, Besenyő helysége jámbor lakóinak üdvözletünket.
               - Kétségen kívül eddig értésetekre jutott, hogy az ellenünk s az összes keresztes had
               ellen fellázadt nemesség általunk Csanád városa határán nagy csatában megveretett, s
               kik szent gyülekezetünket üldözni s megakadályozni akarták, ekként fegyvereink által
               semmivé tétettek. Minthogy pedig a lázadóknak egy része, egyedüli biztonságát
               futásban keresve, méltó büntetését elkerülte, s minthogy ezeknek nagyobb része a
               Maroson átszaladva, azon vidéken keresé menekülését, hol a ti helységtek is áll:
               egyházi exkommunikáció s örök kárhozat, úgyszintén mindennemű jószágaitok s fejetek
               vesztésének fenyítéke mellett nektek, besenyői bírák s mindennemű lakosoknak szorosan
               meghagyjuk s illetőleg parancsoljuk, hogy ha e megszökött lázadóknak valamelyike akár
               fegyveresen, akár álruhában vagy más valamely alakban köztetek megjelennék, azt
               azonnal letartóztatni, s őt érdeme szerint, mint az anyaszentegyház s az ország
               nyilvános ellenségét, megbüntetni el ne mulasszátok. Ha e parancsunkat teljesíteni
               fogjátok, jól teenditek; ha nem: felakasztunk s felakasztatunk házaitok küszöbéhez,
               és nyársra fogunk szúratni, s vagyonotokat elpusztítva s feldúlva házaitokat, a nőket
               s gyermekeket meg fogjuk öletni. - Ez magas parancsolatunk. Csanádi táborunkban.<hi
                  xml:id="_ednref121">[cxxi]</hi>
            </p>
            <p>E parancs, melyet a harangozó nem kis akadozás s egyes szókötések ismétlése után
               végre elolvasott, az egész gyülekezetre rendkívüli hatást tőn. A bíró még több
               méltósággal, mint annak előtte, tekintett maga körül; arcán ijedtség vala
               észrevehető, melyet a levél végén előadott fenyegetések okoztak. Legnagyobb benyomást
               tett e felolvasás Ollósira, ki körültekintve a tömegen, mely közül szabadulnia többé
               nem lehetett, csaknem halálos ítéletét gondolá hallani a szörnyű szavakban.</p>
            <p>- Mondja kend György őfelségének, mert hisz most alkalmasint úgy címezik őt - mondá a
               bíró méltósággal -, hogy parancsait örömmel fogjuk teljesíteni, s hogyha a lázadók
               valamelyike helységünkbe tévedne, az másképp, mint felakasztva vagy felnyársalva,
               innen el nem megy. - A bírónak e szavai annyi benső megelégedéssel mondattak, hogy
               mindenki láthatá, hogy az érdemes tisztviselő alig várja az alkalmat, midőn ez
               ígéretet teljesíthesse.</p>
            <p>- No és kend, paraszt uram - szólt most, mivel híreinek ellenmondott, látszólagos
               ellenséges indulattal fordulva Ollósihoz a keresztes. - Hogy tetszik vezérünk
               parancsolata? Nem tudunk-e mi, keresztesek, mióta az ország kormánya kezünkbe jutott,
               szint’ oly jól és érthetően írni, mint a királyi tanács?</p>
            <p>- Ó, igen érthetően, igen szépen; úgy tartom, nem is lehetne jobban írni - válaszolt
               Ollósi, minden erővel mosolyra késztetve magát.</p>
            <p>- De hát miért remeg kend annyira? - kérdé gúnyolva az előbbi - annyira tetszik a
               levél, hogy örömében hideglelést kapott: vagy talán sokkal hidegebbnek tapasztalja az
               időjárást itt a Tiszánál?</p>
            <p>- Hisz én nem remegek - válaszolt gyengén a szabó, borzadva, midőn észrevevé, hogy
               hangja csakugyan reszket.</p>
            <p>- S hát ezzel mit csinálunk? - kérdé a keresztes a bíróhoz fordulva, midőn Ollósira
               mutatott.</p>
            <p>- Ezt majd felakasztjuk - felelt a kérdezett leírhatlan egykedvűséggel -, nem ismeri
               senki; az ember nem tudhatja, nem tartozik-e a lázadók közé?</p>
            <p>- Legjobb is lesz - válaszolt a keresztes -, György vezér meg szokta tartani
               ígéreteit; és ha a szerencsétlen csakugyan a fellázadott nemesek közé tartoznék, s a
               besenyőiek által szabadon bocsáttatott volna: sajnálnám e helységet.</p>
            <p>Ez emlékeztetés nem kissé mérsékelé a sajnálkozást, mely némelyekben Ollósi iránt
               mutatkozni kezdett; sőt az asztalnál ülő halvány férfi indítványba hozá: nem lenne-e
               jobb, ha a gonosztevő nyársra vonatnék?</p>
            <p>Ollósi az első pillanatban annyira meg vala ütődve a rövid eljárás által, annyira
               elborzadott, hogy nem talált szavakat. Némán, remegve állott a tömeg között, s e
               rémülés csak vétke új bizonyítványául szolgált.</p>
            <p>- Nem látjátok-e, hogy igazságom van? - kiálta a keresztes diadalmasan - ki látta,
               hogy paraszt valaha ennyire megijedt a haláltól? így csak az urak remegnek.</p>
            <p>- S ruhája is. Nézzétek csak ruháját - szólt egy másik -, nem neki szabták.</p>
            <p>- Nem nekem szabták?! - kiálta Ollósi most, felindulva - nem nekem szabták?!</p>
            <p>- Valakitől kölcsönvette, vagy a csatamezőn egy halottat vetkeztetett le - szólt az
               előbbi -, hisz alig fér bele, oly feszes. Nézzétek csak!</p>
            <p>És a parasztok tolongani kezdtek a szerencsétlen körül; mindenik látni akarta őt.
               Ruhái föltépettek. - Nézzétek csak - szólt az egyik -, mily úrias inget visel.</p>
            <p>- És mennyi pénze van - kiálta egy másik, midőn egy zacskó aranyat dobott az
               asztalra, mit Ollósi ködmönében tartott. - Kötözzétek meg! - lármáztak többen. - Úr,
               úr! fel kell akasztani - harsogott végre a tömeg.</p>
            <p>Ollósi, ide s tova taszigálva, alig védelmezhette magát megtámadói ellen, s a lárma
               szavait érthetetlenekké tevé; de éppen a veszélynek nagysága némiként visszaadá
               lélekéberségét. Kirántá Bakács útlevelét, melyet mellénye alatt viselt, s végső
               erőlködéssel ismét az asztalhoz közelítve, odanyújtá azt a bírónak.</p>
            <p>- Olvassák kendtek! - kiálta erejének végső megfeszítésével - s ha egy hajszálamat
               bántják, Bakács Tamásnak fognak érte felelni.</p>
            <p>E szavak, melyek a körülállók által értettek, némiként helyreállították a csendet. A
               közfigyelem egészen a bíróra fordult, ki az odanyújtott írást előbb látszó zavarral
               forgatá kezei között, később azt ismét a harangozónak adta át; s míg ez izzadva a
               deák oklevél olvasásához fogott, kérdő tekintettel függött ajkain:</p>
            <p>- Nos Thomas tit. S. Martini in montibus - sillabizált a harangozó. S R. E. Presbiter
               Cardinalis.</p>
            <p>- Ott áll, hogy Cardinalis? - kérdé a bíró, arcának gondolkozó kifejezést adva - mert
               ha ott áll, akkor csakugyan tőle van, nincs több kardinális, mint ő.</p>
            <p>- Cardinalis - sillabizált a másik tovább - et Archi-episcopus Strigoniensis, et
               Patriarcha Constantinopolitanus...</p>
            <p>- A pecsét is Bakácsé - suttogá a keresztes a bíró fülébe -, láttam a leveleket,
               melyeket a bíbornok vezérünknek küldött, s azokon ugyane pecsét függ.</p>
            <p>- Így csak nem akaszthatjuk fel? - kérdé ez halkan.</p>
            <p>- Ments meg Isten! - suttogott az előbbi. - Bakács emberét nem szabad bántani.</p>
            <p>- Hallja-e kigyelmed - mondá végre torkát köszörülve a bíró, ki belsőképp nem kissé
               sajnálá, hogy első ítéletének véghez nem kelle vitetni -, itt egészen más körülmények
               adták elő magukat; a levélből, melyet kezünkbe adott, látjuk, kivel van dolgunk, és
               remélem, kigyelmed nem fogja gondolni, hogy bántani akartuk... és
               őeminenciájának...</p>
            <p>- Meg fogok őeminenciájának mindent mondani - vágott szavába Ollósi, ki palladiumának
               hatását tapasztalva, diadalmas örömmel tekintett körül, s a tisztelet élvezetében,
               melyben most a tömeg előtt állni kezdett, csaknem megfeledkezett kiállott
               veszélyeiről. - Hol tanulták kendtek ezen emberséget, hogy ha idegen véletlenül
               átkozott falujokba vetődik, azt azonnal felakasztják, s csak amúgy minden teketória
               nélkül egy jöttment ember tanácsára, mielőtt csak kérdeznék: nincs-e oly emberrel
               dolguk, kinek talán maga György s valamennyi vezérek köszönhetik, hogy mentéjökön
               most kereszteket viselnek?</p>
            <p>Ha Dózsa szigorú parancsa által Bakács birtokának s nevének tiszteletét seregeinek
               kötelességül nem teszi, s ezen akaratának komolyságát már több esetben, hol az érsek
               jószágain zsarolások követtettek el, a vétkesek szigorú megbüntetése által be nem
               bizonyítja: Ollósi kifakadásai a szabóra nézve veszélyesek lehettek volna; amint a
               dolgok álltak, miután úti levelét előmutatván, senki a bíbornokkal összeköttetése
               iránt többé nem kétkedett: e merészség csak tekintélyét növelé, s a hiú férfiú rég
               nem érzé magát megelégedettebbnek, mint midőn, körülállva Besenyő majdnem minden
               lakói által, szabadon korholhatá az egész közönséget, s válaszul azon hízelgő
               mentséget hallá felhozatni, miként az egész tévedés csak onnan származott, mert
               külsejét tekintve, senki sem tarthatá őt parasztnak.</p>
            <p>- Nem is vagyok paraszt - mondá Ollósi megelégedéssel -, noha mindég a nép leghőbb
               barátai közé számíttattam, s ezen hajlandóságomért hallatlan üldözéseknek tettem ki
               magamat. - S a szabó körülményesen elkezdé beszélni a főbb nemesség
               ellenségeskedéseit; a veszélyeket, melyekben szabadsága, sőt talán élete forgott;
               befolyását Bakács udvaránál; római utazását, szóval mindent, mi által tekintélyét
               falusi hallgatói előtt még inkább növelheté, hiú emberek közönséges bőbeszédűségével,
               roppant kört képezve előadásában, hogy a középpont, mely gyanánt magát felállítá,
               annál fontosabbnak látszassák. S vajha jobban értette volna Ollósi azon mindenkinek,
               ki tömegekkel érintkezésbe jő, legszükségesebb mesterségét, ti. idején visszavonulni!
               - de ő oly megelégedettnek érzé magát felsőbbsége érzetében; annyi gyönyörrel élvezé
               a rég nélkülözött bámulást, hogy a bíró átellenében helyet foglalva, beszéd között
               minden őt fenyegető veszélyről megfeledkezett, s elmulasztá a pillanatot, melyben a
               bírótól kezdve az utolsóig, Besenyő minden lakosai megtiszteltetve érezték volna
               magokat, ha tőlük lovaikat elfogadja. - Kedvező helyzetén egyszerre, egy nem várt
               körülmény által ismét nagy változás történt.</p>
            <p>Míg Ollósi, a bíró s a falu idősebb lakosaitól körülvéve, érdekes előadásait
               folytatá, a csapszék megüresedett. A csatáról való hír s Dózsa levele, melyek a népet
               érdeklék, ismertettek; Bakács pecsétjének látása után arról is meggyőződött mindenki,
               hogy senki felakasztatni vagy nyársra vonatni nem fog, s a sokaság elszéledett. Egy
               rész közönséges napi munkájához látott, a többiek, előkeresve fegyvereiket s
               kereszteket varratva ruháikra, hadra készültek, melynek követésétől most, miután a
               nemesség legyőzetett, senki által nem akadályoztathatnak többé.</p>
            <p>Ekkor két idegen lépett a csapszékbe. Az egyik fiatal paraszthölgy, kinek szépsége az
               eddig Ollósira hallgatók figyelmét rögtön magára voná. A másik izmos férfi, korának
               javában, kit fegyverei s a vörös kereszt, melyet ködmönén viselt, keresztesnek
               mutattak, míg több helyen véres ruháiból látni lehetett, hogy az utolsó ütközetben ő
               is részt vett. - Ollósi, észrevéve a megindulást, melyet az idegeneknek jötte
               okozott, feléjök fordult, s midőn a paraszthölgyet meglátá, bámulva félbeszakítá
               beszédét. - E nemes arcot, melynek halványsága parasztasszonyok módjára a fejre
               kötött sötét kendő alatt még inkább feltűnt, Ollósi már látta életében, s mégis
               azegészben volt valami, mire vissza nem emlékezhetett. Soha arcot, melyen annyi
               szenvedély volna kifejezve, soha szemeket, melyekben annyi indulat lángolna, soha
               ennyi keserű fájdalom kifejezését női ajkakon még nem látott, s alig hitt szemeinek,
               midőn a hölgy társában Szaleresi legkedvesebb boltoslegényét, Andrást, megismerve, a
               jövevényt a szép Klárinak kellett tartania.</p>
            <p>- Hol vannak társaid? - kérdé Klári, midőn Ollósit szintén megismeré, s lángoló
               tekintetét a bámulóra függeszté, míg a többiek néma csudálkozással követték a
               jelenetet, melynek most tanúi lettek.</p>
            <p>Klári megjelenésének magyarázatára szükség történetünkben kissé visszamennünk.</p>
            <p>Tudják olvasóim, mi módon jutott Klári, Posztómetsző házánál, vetélytársa tervének
               tudomásához. - Sietve visszatért Telegdi feldúlt kerti lakához, s Andrást, ki rá a
               legnagyobb nyugtalanságban s azon hírrel várt, hogy Frusina hollétéről semmi tudomást
               nem szerezhetett, kérdezé: akar-e segéde s követője lenni vándorlásaiban? Midőn e hív
               ember könnytelt szemekkel ígérte, hogy Klárit elhagyni sohasem fogja, ez őt lovakért
               küldé. Majdnem reggel volt, mikorra ezek elhozattak, s a hölgy azonnal útnak indult.
               - Közel Érdhez Polgár cigányaival találkozott, kik a vajda parancsa szerint Buda felé
               vonultak, s tőlük hallá meg, hogy Orbánon kívül még Ollósi utazik az asszonyok
               társaságában; többet a cigányok nem tudtak; s Klári, nem gyanítva, hogy
               üldözöttjeinek utazási terve megváltozott, egyenesen Földvárra sietett.</p>
            <p>Már útközben nem kis nyugtalanságára szolgált, hogy oly utasokról minőknek ő a
               keresetteket leírá, senki mit sem tudott. Földvárra érve, kételyei bizonyossággá
               váltak. - Frusina s követői másvalahol mentek át a Dunán, s Klárinak, ha őket tovább
               keresni akarta, vissza kellett fordulnia.</p>
            <p>Azt tevé.</p>
            <p>Ez első csalódás nemcsak nem gyengíté, sőt még élénkebbé tevé előbbi föltételét. -
               Úgy látszott, mintha e szerencsétlen, kit végzete mindentől megfoszta, mi az életet
               becsessé teheti, csak még ezen egy gondolat által csüggene a világon. - Hatalmamba
               kell őt kerítenem - mondá -, bármiként, bármennyi áldozat után; nincs nyugtom, míg őt
               kezemben nem tartom! Mit teszek vele? - válaszolt többször Andráshoz, ki őt borzadva
               további szándékairól kérdé - azt nem tudom; talán eltiprom lábaimmal, mint a férget,
               mely mérges fullánkjával megszúrt; talán nem fogom bántani; de Pálról le kell
               mondania, szörnyű esküvéssel kell lekötnie magát, hogy neje nem lesz. Pál engem
               szeret; mi joga van másnak szerelméhez? ha nyomorulttá tesz, legalább érezze ő is egy
               részét fájdalmaimnak. - E gondolat mintegy rögeszmévé vált lelkében, s vad
               nyugtalanságban sietett tovább martaléka után, míg nyomát ismét feltalálta. És a nyom
               ismét elveszett s újra feltaláltatott, hogy újra eltűnjék. Klári minden utast
               megkérde, tudakozódott minden tanyánál, napokig egész erejének megfeszítésével követé
               az irányt, melyet a keresettek feltalálására valaki elébe jelölt; s midőn ismét
               csalódva látá magát, panasz helyett csak még megrögzöttebbé vált föltételében, mely
               őt rengeteg erdőkön s veszélyes ingoványon átvezeté, s melyet követett, mint vándor
               követi a lidércet, mert sötét láthatárán semmi egyebet nem talál, ami felé lépteit
               irányozhatná.</p>
            <p>Így ért Klári, hetekig tartó tévelygés után, Csanád közelébe. Azon körülmény, hogy
               Telegdi a városban van, s a remény, hogy Frusinát is ott fogja találni, új erőt adott
               lelkének. Jelen volt a csatánál. Forróbb imával senki nem emelé kezeit Istenéhez,
               mint ő ez ütközet alatt; soha vadabb öröm emberi arcot el nem rútíta, mint mellyel ez
               egykor érzékeny hölgy a halottakkal takart csatamezőn körüljárt, s a haldokló
               ellenségektől s a halálra szánt hadifoglyoktól, kiket a keresztesek kezei között
               talált, kérdé: nem hallottak-e semmit Telegdi Frusináról? - Midőn Csanád
               ostromoltatott, ő jelen volt; gondatlan minden veszély, érzéketlen minden szenvedés
               iránt, csak azon egyre fordítva figyelmét, hogy keresett vetélytársa nyomára akadjon.
               - S midőn végre maga is meggyőződött, hogy Frusina Csanádra nem jött, újra útnak
               indult, hogy a gyűlöltet a Maroson túl keresse. A parasztok által üldözött nemesség
               egy része az országnak ezen nyugodtabb vidékén keresett biztosságot; Telegdinek itt
               jószágai voltak, s többeknek véleménye szerint Frusina hihetőleg ezeknek egyikére
               menekedett. - Fel fogom keresni - mondá indulatosan -, elrántom az oltár lépcsőitől,
               semmi sem menti meg őt karomtól. - S Andrásnak ott kellett hagyni Csanádot a diadal
               legszebb pillanatában, s továbbsietni asszonyával, kit szenvedélye sehol pihenni nem
               engedett.</p>
            <p>S így értek Besenyőre. S ily érzelmekkel lépett a vendéglőbe, inkább, hogy fáradt
               társának kedvét töltse, mint mivel maga szükségesnek érzé a pihenést. Nem írhatni le
               a meglepetést, a vad örömet, mely keblén átzajongott, midőn egyszerre Ollósi szavát
               hallá, s Frusina útitársát álruhában megismeré. - Hol vannak útitársaid? hol van
               Frusina? mondd, mondd hamar! - kiáltott Klári, Ollósit karon ragadva.</p>
            <p>Ollósira e találkozás egészen más benyomást tett. Nem ismeré ugyan Klári szándékait,
               s azért első pillanatban nem ijedt meg talán annyira, mint a veszély érdemlé; de
               Klári vigyázatlansága - minek e szenvedélyes kérdezősködést tulajdonítá - nem kis
               zavarba hozá az ildomos férfiút, s csak azt jegyzé meg, hogy általán véve nem tudja,
               miről szól.</p>
            <p>- Hol vannak útitársaid, mondom? - sürgeté Klári még türelmetlenebbül - tudni akarom,
               tudnom kell.</p>
            <p>- De kérem kendet - mondá Ollósi -, mit akar velem? én nem foghatom meg.</p>
            <p>- Hol vannak útitársaid, szerencsétlen? - kiálta az előbbi még indulatosabban -
               felelj, ha kedves előtted az élet!</p>
            <p>A lázas nyugtalanság, mely Klári minden mozdulatát jellemzé, oly rendkívülinek
               látszott, hogy a bámulást, melyet első fellépése okozott, hamar sajnálkozás cserélte
               fel. - Szegény, megőrült - mondá egy az asztal mellett ülők közül -, s oly ifjú még -
               szólt egy másik. S Ollósi, éppen mivel Klárit ismeré, s magaviseletét másképp nem
               tudta magának megmagyarázni, szintén osztani kezdé e meggyőződést, s néhány
               megnyugtató szóval igyekezett a hölgy fölgerjedt indulatát lecsillapítani.</p>
            <p>- Őrültnek tartasz? - szólt, vad indulattal megragadva Ollósi kezét. - Ne tedd
               próbára türelmemet: én azzá válhatnék. Hol vannak útitársaid?</p>
            <p>- Bizony nem tudom, kiről szól - mondá Ollósi nem kis zavarban. - Képzelőtehetsége,
               úgy látszik...</p>
            <p>- Nem tudod, kiről szólok? - kiálta Klári - világosabban kell hát szólanom. Hol van
               Telegdi Frusina s Bebek Katalin, kiket Budáról való elszökésükben te segítettél?</p>
            <p>E szavak az egész gyülekezetet mozgásba hozták. Ha Ollósi több lélekéberséggel bír, s
               a vád ellenében nyugodt marad: Klári e szavai is talán őrültségnek tulajdoníttattak
               volna; de a zavar s ijedtség, mely Ollósi magaviseletében feltűnt, mindenkit az
               ellenkezőről győze meg; s az egész gyülekezet vad indulattal támadá meg újra az
               annyira tisztelt vendéget.</p>
            <p>- Mit? ő Telegdi István, a keresztes had legnagyobb ellenségének rokonait szöktette
               el Budáról? - kiáltott az egyik. - Az urakkal tart; egész magaviseletéből meglátszik,
               hogy nem a mi emberünk - szólt egy másik. - Kém, fel kell akasztani! - szóltak
               többen. - S Ollósi, egyik embertől a másikhoz fordulva, könyörgő tekintetet vetett az
               egész gyülekezetre, hol senki nem fogja párját, sőt mindenik a fennhangú modorra,
               melyen előbb szólt, emlékezve, közörömmel nézé jelen zavarodását.</p>
            <p>- Tudod-e már, kikről kérdezősködtem? - kérdé megvető mosollyal Klári - vagy őrültnek
               tartasz talán most is?</p>
            <p>- Kém - mondá a keresztes -, fel kell akasztani. Ez a dolgok sora táborunkban. Dózsa
               maga szorosan meghagyá: ha kémet találunk, fel kell akasztani.</p>
            <p>- Előbb jó volna harapófogókkal vagy egy kis izzó vassal megkérdezni: hová mentek
               nemes útitársai - jegyzé meg az előbbi halványarcú férfiú oly hangon, melynél Ollósi
               haját borzadni érzé.</p>
            <p>- Az sem árt - szólt helybenhagyó mosollyal a keresztes -, ugyebár húgom - tevé
               hozzá, Klárihoz fordulva -, te is szeretnéd tudni, hová mentek barátaid?</p>
            <p>- A kémet fel kell akasztani - szólt itt a bíró -, azt magam is tudom; nem szorultam
               senki tanácsára. Jó vagy rossz szerével, azt is ki tudnám venni ez emberből, hol
               hagyta útitársait; csak ez átkozott írást ne hozta volna magával! - S a bíró, fejét
               vakarva, Bakács előtte fekvő úti levelére mutatott.</p>
            <p>A bírónak ezen szavai mintegy varázshatással bírtak az egész közönségre. Maga a
               keresztes rosszkedvűen csak azt jegyzé meg: ki tudja, hol lopta a bíbornok levelét;
               de nem sürgeté többé előbbi tanácsát. Dózsa parancsa: hogy a bíbornok emberei s javai
               ne bántassanak, oly határozott vala, hogy senki sem merészelt ellene cselekedni. S
               Ollósi ismét nyugodtabban érzé magát; azonban figyelmessé tétetve helyzetének
               veszélyességére, használni akará a kedvező pillanatot, s a bírót felszólítá, hogy
               útjának folytatására minél előbb lovat teremtsen elő.</p>
            <p>A bíró nem kis zavarban forgolódott székén; majd Klárira s akörülötte állókra, majd
               az előtte fekvő irományokra vagy Ollósira függesztve szemeit, míg az utóbbi parancsát
               hangos szavakban még egyszer ismétlé, s Bakács haragjával fenyegetődzött, ha útjának
               még tovább is akadályok gördíttetnének elébe.</p>
            <p>Klári eleinte meglepetve látá a hatást, melyet e fenyegetések a hallgatókra tevének,
               midőn azonban a bíró egy mellette álló parasztot kérdezett: nem volna-e kész ezen
               érdemes úrnak, ki a bíbornok őeminenciája szolgálatában utazik, lovát eladni? Klári
               indulattal a bíróhoz fordult, s kérdé: elfelejtette-e, hogy ez az ember az uraknak s
               főképp Telegdinek cinkosa?</p>
            <p>- Igen, lelkem - mondá a bíró, ismét fejét vakarva -, csak ez átkozott levél ne volna
               itt. Dózsa oly szigorú, és...</p>
            <p>- Mily levél?! - kérdé Klári bámulva.</p>
            <p>- Hát ez itt! - szólt a bíró, az úti levelet előmutatva - oly pecsétje van, mint a
               tenyerem, s a harangozó is azt mondja, hogy egyenesen a bíbornok őeminenciájától
               jön.</p>
            <p>- Nem nagy csuda, ha Ollósi uram, mielőtt megszökött a bíbornoktól, valami írást
               lopott, hogy vele a nép hiszékenységét ámítsa - mondá Klári türelmetlenül -, hisz
               házában lakott.</p>
            <p>- Az éppen a baj, kedvesem! - sóhajta a bíró - meglehet, hogy az íráshoz nem a maga
               rendén jutott, de miként tudhatjuk ezt? S ha csakugyan őeminenciája házánál lakik, s
               talán valami barátja...</p>
            <p>- Barátja?! - kiáltott András, ki az asztalhoz közel állva, a beszélgetésben eddig
               részt nem vett, most egyszerre felkacagva. - Szabója, igen, szabója! Nézzétek meg
               csak az ujjait; a szúrásokat is megláthatjátok rajta.</p>
            <p>Ha ezen fölfedezésnek szomorú következései nem valának előreláthatók: véghetlenül
               nevetségesnek volna nevezhető a jelenet, amelynek most a besenyői csapszékben tanúi
               vagyunk. A bámulás, melyet a bírótól kezdve azutolsóig minden jelenlévőnek arcain
               észreveszünk, midőn azoly hatalmasnak vélt férfiú egyszerre valódi minőségében áll
               előttök; az általános kacagás, mely e meglepetést követi, a kacagók közt Ollósi, ki
               eleinte dühösen, s midőn haragja csak még nagyobb nevetést okoz, el nem ismert
               művészként, megvetéssel tekint körül - mindez együttvéve a legmulattatóbb vígjátéki
               jelenetet képezé.</p>
            <p>- Hát ezért köszöni neked nagy része vezéreinknek, hogy ruháin keresztet viselhet? -
               mondá gúnyolva a keresztes - természetes, mint szabó te varrtad fel.</p>
            <p>Új, még hangosabb kacagás követé e tréfát.</p>
            <p>- De tudjátok-e - szólt ismét az előbbi -, hogy e szabó mégis szemtelen teremtés.
               Ollóhős létére így szólni a bíróval s velünk többiekkel!</p>
            <p>- Igazság - mormogott a tömeg; s minden arc kifejezése mutatá, hogy a dolgok
               komolyabb fordulatot vesznek.</p>
            <p>- Lakolni fog érte! - mondá a bíró, összevonva szemöldeit - ne legyek besenyői bíró,
               ha nem akasztatom fel itt a korcsma elébe cégérnek.</p>
            <p>- Fel kell akasztani csak azért is, mert bolondnak tartott! - mondának többen. S
               ismét számos kezek nyúltak Ollósi ködmöne után. Meggyőződve, hogy csak bátorság által
               menekedhetik meg, a szabó most visszataszítá megtámadóit. - Vigyázzatok! - kiáltott
               méltósággal - aki hozzámnyúl, ki csak egy hajam szálát bántja, lakolni fog.</p>
            <p>Egyesek hátráltak e szavakra, de a többség előtt a tekintély, melyben Bakács híve
               eleinte állott, meg vala rontva, s ellenszegülése csak nevetést okozott.</p>
            <p>- Hej, be mérges szabóez! - kacagott a keresztes - jó lesz megkötözni.</p>
            <p>- Kötözzétek meg! - parancsolá a bíró. S rövid küzdés után Ollósi kezei kötelekkel
               szoríttattak össze.</p>
            <p>- Legalább nem szúrhat - csúfolá a keresztes.</p>
            <p>- Jó, hogy olló nem került kezébe - kacagott egy másik -, a kardhoz, mely oldalán
               függött, nem szokott: de ha saját fegyveréhez foghatott volna, mindnyájunknak
               kiszúrta volna szemét.</p>
            <p>- Fel kell akasztani! - ordított a tömeg. S két markos legény Ollósit ködmönénél
               fogva már az ajtó felé kezdé húzni, midőn Klári közbelépve, a bírótól engedelmet
               nyert, hogy vele egypár szót válthasson.</p>
            <p>- Nem bánom - mondá a bíró, fejét méltósággal hajtogatva -, csakhogy beszélgetésed
               rövid legyen. Kimondtuk ítéletünket: neki függnie kell.</p>
            <p>- Igen, de előbb mégis jó volna - mondá a halvány férfi -, ha őt kissé útitársai
               felől kérdeznők. A kovács itt van, fogóját azonnal megmelegítheti.</p>
            <p>- Bízzák kendtek ezt reám - szólt Klári borzadva, midőn körülnézett, s észrevevé a
               kegyetlen mosolyt, mellyel e tanács sokak által fogadtatott -, megmondja ő ezt nekem.
               - S Klári a szerencsétlenhez közeledve, hogy a körülállók ne érthessék, németül
               szólítá meg őt:</p>
            <p>- Hol vannak útitársaid?</p>
            <p>A megszólított ráfüggeszté meredt szemeit, s nem válaszolt. Arcának kifejezéséből,
               melyet a halálos félelem majdnem ismerhetlenné tett, látni lehetett, hogy nem érté a
               kérdést.</p>
            <p>- Szerencsétlen! - mondá Klári - talán megmenthetlek, de...</p>
            <p>Alig hallá e szavakat Ollósi, midőn térdre borult. - Az istenért, ments meg! hisz te
               vagy az, ki vérem után szomjúhozál. De miért? az istenért, mivel bántottalak meg?
               kívánj tőlem, amit akarsz, parancsolj velem; élted végéig szolgád leszek, csak neked
               dolgozom; csak életemet mentsd meg! én nem kívánok mást.</p>
            <p>Klári nem vala kegyetlen. Ha tettének e következményét előreláthatja, ő talán másképp
               cselekszik. De akkor elragadtatva szenvedélyei által, az egy gondolaton kívül, hogy
               Frusina nyomába akadhat, minden egyéb eltűnt lelke előtt. - Most mondhatlan
               sajnálkozással nézett az előtte térdelőre, ki kötözött karjait hozzáemelve, tőle kéré
               életét.</p>
            <p>- Megmentelek, ha tőlem függ, megmentelek; de mondd meg, hol vannak útitársaid?</p>
            <p>A lovagias szabó dicsőségére mondhatjuk, hogy ő még e végveszély pillanataiban is
               mindenekelőtt útitársainak biztosságára gondolt. Midőn azonban eszébe jutott, miként
               tőlük még éjszaka vált el, s így Bebek Katalin s Frusina eddig annyira haladtak, hogy
               könnyen utolértetni nem fognak, elmondá azt, mit tudott.</p>
            <p>- Barátaim! - mondá Klári, most a bírákhoz fordulva - szóltam ez emberrel, s minthogy
               csakugyan az sül ki szavaiból, hogy Telegdi leányával csak véletlenül az úton
               találkozott, s miután minden tartózkodás nélkül tudtomra adta, hogy útitársai
               Temesvár felé sietnek: jobb volna talán, ha őt szabadon bocsátanátok.</p>
            <p>- Hazugság! - volt az egyetlen válasz, melyet Klári e szavakra egyszerre több felől
               nyert.</p>
            <p>- Nem hiszem, hogy hazudna - mondá Klári -, ha találkozása a Telegdiekkel nem lett
               volna véletlen, miért ne követné őket Temesvárra? mit keresne itt Besenyőn, az
               egészen ellenkező úton?</p>
            <p>- Az igaz lehet - mondá a bíró -, de becsületre kell őkelmét tanítani; tudja meg,
               miként szóljon ezentúl egy bíróval.</p>
            <p>- És azt meri mondani, hogy Báthori nem veszett el a csatában?! - kiáltott a
               keresztes.</p>
            <p>- S szabó létére csak úgy szól velünk, mintha püspök vagy ország zászlósa volna -
               mondának mások.</p>
            <p>- Fel kell akasztani! - kiáltott a tömeg, s Ollósit ismét megragadták.</p>
            <p>- De gondoljátok meg kendtek - szólt mindig melegebben Klári -, mit fog mondani a
               bíbornok őeminenciája?</p>
            <p>- Majd bizony egy haszontalan szabó miatt - szólt megvetéssel a bíró -, csak ki vele,
               hadd tanuljon becsületet.</p>
            <p>- Igen, de Ollósi uram nem közönséges szabó - esdeklett Klári -, őeminenciájának
               nincs hívebb embere.</p>
            <p>- Bánja is őeminenciája, ha egy szabóval több vagy kevesebb van a világon; csak fel
               kell akasztani, magamra vállalom a feleletet.</p>
            <p>Klári mindég inkább esengett. András szintén közbeszólt, s magasztalá Ollósi
               befolyását s a barátságot, mellyel Bakács iránta viseltetik; de a népben feltámadt
               vérszomja. Klári s követője több felől már azt hallák: nem volna-e jobb, ha a két
               idegen szintén a szabó mellé akasztatnék fel, miután egyetértenek vele?</p>
            <p>Az egész tömeg, Ollósit magával ragadva, az utcára tolongott, lajtorja hozatott, a
               korcsma előtt álló nagy hárs egyik ágába szeg veretett, s a halvány férfi borzasztó
               megelégedéssel a hóhér szerepét magára vállalva, már a szegen áthúzta kötelét, s
               másik végén hurkot kötve, azt Ollósi nyakára igazítá, midőn az utca végén nagy lovas
               csapatot vettek észre, melynek látása a tömeg figyelmét egy pillanatra Ollósiról
               elvoná. - A nagy vörös kereszttel ékesített fehér dandárból, mely e csapatot
               megelőzé, mindenki észrevevé, hogy keresztesek közelítenek, s a nép örömrivalgásokkal
               fogadá győzelmes barátait.</p>
            <p>Ollósi maga alig vevé észre, mi történik körülötte, miután Klári közbenjárásának
               sikere nem volt, helyzetének reménytelensége lelkét borzadással tölté el. Amerre
               fordult, a halál ijesztő képével találkozott. Minden szem vérszomjasan függött rajta;
               száz ajak zúgott halált fejére; s érzékei elzsibbadva ez iszonyú gondolat terhe
               alatt, végre tehetetlenségbe süllyedtek. Arcát halotti halványság fogta el: tagjai
               remegtek, s hóhérjára kellett támaszkodnia, hogy le ne essék, minden, mi vele
               történik, csak egy iszonyú álom gyanánt tűnt már fel lelke előtt.</p>
            <p>- Mit míveltek itt, keresztyén híveim? - mondá a lovas csapat vezére, kiben Klári
               azonnal a híres Lőrincet ismeré meg, midőn a korcsmához érve megállott, s a nagy
               gyülekezetet látá.</p>
            <p>- Ma vettük felséges György vezérnek parancsát - válaszolt a bíró, ki a többiekkel
               együtt süvegét levéve, a legnagyobb alázatosságban állott a hatalmas pap előtt -, s
               azonnal teljesíteni akartuk.</p>
            <p>- S ki azon szerencsétlen? - mondá Lőrinc, szemeit Ollósira függesztve, kit azonban
               előbb ritkábban látott, semhogy őt most megismerné. - Öltözete nem olyan, hogy benne
               ellenséget gyanítottam volna.</p>
            <p>- Mégis az - mondá a bíró -, ez az ember kém. Telegdi háznépét ő segíté
               megszökésében; s velem is illetlenül bánt, ki e faluban mint bíró felséges György
               vezér képét viselem.</p>
            <p>- Bocsásson meg Isten bűneinek - mondá Lőrinc -, s ti teljesítsétek nehéz
               kötelességteket. A vér, mely e szerencsétlen időben ontatik, azok fejére fog szállni,
               kik százados kegyetlenségök által e harcot okozták!</p>
            <p>- Ennek nem fogjuk ontani vérét - mondá a bíró -, csak felakasztjuk, s mindössze az
               egész emberért nem nagy kár. Nem valami nemes vagy főúr, csak szabó.</p>
            <p>Lőrinc minden keresztes vezérek között a legkegyetlenebbnek tartatott; s bizonyos
               tekintetben méltán, amennyiben az, ki, mint ő, minden tetteit elveknek rendeli alá,
               természetes érzékenységének ritkábban enged, s így jötte Kláriban, Ollósi
               megmentésére nézve, kevés reményt gerjesztett. - Midőn azonban most Lőrincet közelről
               látá, érezé a hölgy, hogy előtte nem azon vérengző férfi áll, minőnek a ceglédi
               plébánost festé a hír, s még egyszer meg akará kísérteni a szerencsétlen szabó
               megmentését.</p>
            <p>- Tisztelendő uram - mondá előrelépve -, a szerencsétlen, kit e nép bosszújának
               feláldozni akar, csakugyan szabó, de a bíbornok őeminenciájának udvari szabója,
               Ollósi, ki, nem tudom, mi járatban utazván, urától egy nagypecsétű útlevéllel
               láttatott el.</p>
            <p>- Igaz-e ez? - kérdé Lőrinc bámulva.</p>
            <p>- Semmi kétség - válaszolt a bíró -, itt van a levél. De minthogy csak szabó...</p>
            <p>Lőrinc leszállott lováról, s kezébe vevé az útlevelet. Szemeit majd az irományra,
               majd Ollósira függesztve, egy ideig mély gondolatokba merült. - És nem tudjátok-e -
               mondá egyszerre a bíróhoz fordulva komolyan -, hogy vezérünk szigorú parancsa szerint
               Bakács híveit bántani nem szabad?</p>
            <p>A bíró néhány mentséget rebegett, melyek közül a legfőbb az vala, hogy a rab csak
               szabó lévén, s mint Telegdi családja elszöktetője vádoltatván, felakasztása
               nagyfontosságú dolognak nem tartatott.</p>
            <p>Lőrinc alig hallgatott e mentségekre, hanem Ollósit azonnal szabadon bocsáttatni
               parancsolá.</p>
            <p>Az utóbbi, midőn kezei feloldattak, s a kötél nyakáról levétetett, első pillanatban
               nem tudá, mi történik vele. Midőn lassanként eszméletét visszanyeré, s Lőrinc biztató
               szavaiból megérté, hogy veszélyen kívül van, térdre borult, s mint a gyermek, sírva
               mondott hálát megmentőjének.</p>
            <p>- Adj hálát Istennek - mondá Lőrinc -, s adjatok hálát valamennyien, hogy elég jókor
               jövék e tett elhárítására, melynél nagyobb szerencsétlenség hadunkat nem érhette
               volna. S most jer velem - tevé hozzá,Ollósihoz fordulva -, azonnal szólnunk kell.</p>
            <p>S ezzel Lőrinc, Ollósit magával vezetve, a házba ment, s a szabóval a csapláros
               szobájába zárkózott.</p>
            <p>Szükségtelen említenünk a bámulást, mellyel mindezt a körülállók nézték. - A bíró
               szótlanul tekintett körül; a sovány férfiú sopánkodva tekerte össze kötelét; maga
               Klári nem foghatá meg, Lőrincnek Ollósival mi titkos beszéde lehet. Lőrinc eljárása
               azonban, a dolgok akkori állását tekintve, könnyen magyarázható.</p>
            <p>Dózsa s a keresztesek első pillanattól úgy léptek föl, mintha minden tetteik a király
               s a bíbornok helybenhagyásával történnének. Ezért emeltetett ki körleveleikben mindég
               a király iránti hívségök; ezért tűzetett ki törekvéseik végcéljának az: hogy egész
               Magyarország egyházi hatósága egy püspöknek vettessék alája, ezért kíméltettek meg
               Bakács s a király javai a parasztseregek által, melyek más jószágokon pusztítva
               vonultak át. - Mindemellett azonban, a bíbornok ellenségeit kivéve, kevesen valának,
               kik e látszó jelek által magukat megcsalatnák; s a keresztes táborban is Dózsa s
               Lőrinc, valahányszor seregeiket a király s Bakács titkos pártolásával biztatták, már
               kevés hitelre találtak. - Ily viszonyok között találkozott Lőrinc Ollósival. A
               bíbornok nagypecsétű levelét meglátva, azonnal eszébe jutott, mennyire nevelheti a
               Bakácsról terjesztett álhírek hitelét az, ha Ollósit mint a bíbornok küldöttjét
               mutatja be a népnek.</p>
            <p>S a szabó, kivel Lőrinc, mihelyt magát vele magányosan látá, e föltételt tudatá, a
               szerep elvállalására ugyan nem nyilatkozott hajlandónak, de miután hallá, hogy csak
               közte vagy az akasztófa között választhat, nem sokáig vonakodott.</p>
            <p>Midőn egy negyedóra múlva Lőrinc a korcsmából ismét a nép közé kilépett, Ollósi mint
               őeminenciája Tamás bíbornoknak György vezérhez s a keresztesekhez küldött követe
               mutattatott be a bámuló sokaságnak.</p>
            <p>Az örömrivalgások, melyekkel a Lőrinccel jött keresztesek e hírt fogadák, s melyekben
               a falu lakosai, mihelyt első meglepetésük megszűnt, szintoly lelkesen részt vevének,
               mint azon lármában, mellyel Ollósi halála kívántatott; a porig alázottbíró
               mentegetései, a levett süvegek s mély bókok, melyekkel az egész tömeg előtte állott,
               a rendkívüli tisztelet, mellyel maga Lőrinc a nép jelenlétében Ollósi iránt
               viseltetett: a szegény szabóra csaknem megtébolyító hatással voltak. - Álom-e ez vagy
               valóság? - gondolta magában, midőn lóra ülve, Lőrinc jobb oldalán a korcsmától
               távozott, s az éljenző sokaságon, mely őket egy ideig követé, körültekintett. -
               Csakugyan fel akartak-e akasztani, vagy csakugyan Bakács követe vagyok? - Ollósi ily
               gondolatokba merülve hagyá el e helyet, hol egy rövid fél óra alatt a nép áldozatából
               egyszerre legfőbb tisztelete tárgyául emelkedett.</p>
            <p>A nép sokáig bámészkodott a távozók után. - Ha már akasztást nem láthatott, legalább
               a hatalmas bíbornok követét látta, s félig megelégedve tért vissza a csapszékhez.</p>
            
         </div>
         <div type="chapter">
            <head>22</head>
            <p>Azon két hónap alatt, mely ama pillanattól fogva, midőn e történet fonalát utolsó
               fejezetünkben félbeszakasztottuk, lefolyt, elbeszélésünk főszemélyeinek helyzete oly
               kevéssé változott, hogy ezen időszakra nézve rövidek lehetünk.</p>
            <p>Frusina s Bebek Katalin, kiket a Maros partján hagyánk, kezdetben egyenesen Temesvár
               felé folytaták útjokat, miután azonban a csanádi ütközet hírére az eddig fékentartott
               parasztság a Maros és Temes mentében is feltámadt, e terv kivitele oly nehéznek s
               veszélyesnek látszott, hogy utasaink azzal felhagytak. Elkerülve tehát Temesvárt, a
               hegyek felé siettek, melyeknek sűrű erdőségén keresztül Erdélyt remélték
               elérhetni.</p>
            <p>De Frusina gyönge egészsége ennyi fáradságnak s nem szokott nélkülözésnek nem
               állhatott ellent. Miután reményében, hogy apját Csanádon fel fogja találni, csalatva
               látá magát, lelki s testi ereje elfogyott, s útitársai meggyőződtek, hogy a beteg
               leánnyal vándorlásukat nem folytathatják tovább. Temesvár közelében, somlyai Báthori
               István jószágán, lakott Orbán nővére, kivel Budán találkozánk. A vadászház, melyben
               férjével élt, minden falutól távol sűrű erdőség között feküdt, s így, habár kevés
               kényelmet, legalább biztos menedéket ígért. Ide vezeté Orbán a hölgyeket, s itt tölté
               velök együtt az egész időt, mely azóta lefolyt; az első hetekben, midőn Frusina
               betegsége veszélyesnek mutatkozott, nehéz aggodalmak között; azóta csaknem boldogan,
               ha Frusinának szomorúsága s a jövő fölötti aggodalmai nyugalmát nem zavarnák.</p>
            <p>A sűrű erdőség között rejtett házat csak Polgár és Orbánnak sógora, ki ismét a
               keresztesekhez szegődött, látogatták meg néha, s ezek tudósíták lakóit a világban
               történtekről. E ritka látogatásokon kívül nem vala semmi, mi az itt lakók nyugalmát
               zavarná, s elhagyjuk őket, míg nem várt körülmények által ismét e történet folyamába
               sodortatnak.</p>
            <p>Ollósit és Klárit a Temesvár körül tanyázó keresztes táborban találjuk. Az előbbi
               mint Bakács állítólagos követe majdnem kizárólag a vezérek társaságában élt, s az
               egész tábor által a legnagyobb tiszteletben tartatik, mi nehéz aggodalmai között,
               mikkel a jövőbe tekint, nem kis vigasztalására szolgál. Klári csak szörnyű
               szándékának él. A városból a keresztesek táborába került egyes szökevények s
               hadifoglyok által értesíttetett ugyan, hogy Frusina nincs Temesváron, de e hír csak
               növelé szenvedélyességét. Minél több nehézséggel találkozott célja elérésében, annál
               indulatosabb állandósággal fáradott utána. Elküldé hív követőjét mindenfelé, hogy
               Frusina hollétéről hírt szerezzen, s míg András az egész környéket átkutatá, ő maga a
               keresztesek táborában maradt, hogy azon esetre, ha a hírek, melyeket ellenének
               távollétéről hallott, mégis hamisak lennének, a város bevételénél jelen legyen.</p>
            <p>Az öreg Szaleresi azalatt a csonkatoronyban ült, s napról napra kevesebb reménnyel
               várá szabadulását. Ulászló királyi szavát bírta ugyan, de kit nyugtatott meg Ulászló
               ígérete?... S az egykor oly szerencsés polgár most nem szűnő halálos félelem között
               tölté napjait.</p>
            <p>Az ország állapotán kevés változott. A győzelem, melyet a nemesség Biharban s
               Bornemisza vezérlete alatt a Rákoson kivívott, nem nyomhatá el a lázadást, s hazánk
               egy igen kis részét kivéve, a régi bizonytalanság uralkodott mindenütt. A lázadók,
               kik Pestnél a nemesség kezébe kerültek, kegyetlenül fenyíttettek meg; de azalatt
               Fejér s Veszprém vármegyében, lenn Bácsban, a felső vidékeken, még a bányavárosokban
               is, szabadon dúlt a parasztság, s a középponti hatalom erőtlensége mellett e
               szerencsétlen állapot megszüntetésére kevés remény mutatkozott, főképp miután a
               hazát, melynek sok vidékén az aratás elmulasztatott, most éhség is fenyegeté, s
               miután valószínűnek látszott, hogy az erős Temesvár rövid idő múlva a lázadók kezébe
               kerül. - Itt Báthori István elkövetett mindent, mit tőle e körülményekben kötelessége
               megkívánt. Neki vala köszönhető, hogy a város, melynek éhséggel fenyegetett polgárai
               már a kapuk megnyitásáról szóltak, eddig a lázadók által nem foglaltatott el. De
               miután az ostrom két hónapig tartott, és segély nem jött, maga Báthori már-már
               lemondott reménységéről. S míg Dózsa több ezer munkással azon dolgoztatott, hogy a
               Temesvárt délkeletről körülfolyó Bégát a Temesbe vezesse, s így a várost ez oldalról
               majdnem egyedüli oltalmától megfossza,addig a
               várparancsnok s bátor serege már csak vitéz halálra készültek.</p>
            <p>Temesvárt egyedül Zápolya szabadíthatá meg. Úgy látszott, mintha a nemesség, mintha
               az egész ország jövője ez egy embertől függne, s az egész haza a hatalmas vajdára
               fordítá szemeit. Hogy a gyülevész nép, mely Dózsa vezérlete alatt Temesvárt ostromlá,
               Zápolyahadgyakorlott seregeinek ellent nem állhat, azon senki sem kétkedett; de
               miután Báthori s Zápolya között halálos ellenségeskedés létezett, kérdés támadt:
               vajon fogja-e az utóbbi hatalmát ellenségének megmentésére fordítani, s hazánk
               állapota oly nyomorult vala, hogy ezen sokan kételkedtek. - Zápolyamagaviselete
               szinte e kételyeket látszék igazolni. - Miután a Vaskapunál egész tartományának
               hadseregeit összegyűjté, sokáig mozdulatlanul állott; később a Temes bal partján a
               keresztesek által megszállott városhoz közelített ugyan, de miután az ellenségtől
               mintegy kétnapi járásra távolabb esett, ismét megállott, s egy hétnél tovább azonegy
               helyben vesztegelt.</p>
            <p>Fordítsuk figyelmünket mi is Zápolya táborára, hol most a bihari s az Erdéllyel
               határos megyék nemességével történetünk egyik főszemélye, Ártándi Pál is
               megjelent.</p>
            <p>Hosszú idő múlt, mióta ez ifjat nem láttuk; a hazán azóta nehéz napok vonultak át, s
               mindazon egyeseket, kikkel történetünk folyamában találkozánk, kisebb vagy nagyobb
               mértékben szerencsétleneknek láttuk. Ártándi Pálról nem mondhatjuk ezt. A hazának
               szenvedései nem hagyák őt érdektelenül; midőn Frusina sorsát hallá, lelkét fájdalom
               tölté el, s Telegdi Istvánnak Csanádon történt kínos halála őt, ki a köztiszteletű
               férfiúban jótevőjét látá, szenvedélyes keservvel töltötte el. De mindamellett
               hazudnunk kellene, ha mondanók, hogy Pál ez időközben szerencsétlennek érezé magát.
               Azon szenvedély, mely, ha ki nem elégíttetik, némely embert, a szerencse minden egyéb
               adományainak dacára, boldogtalanná tehet, a <hi>nagyravágyás,
               </hi>Pálnak amaz egyes szenvedéseket bőven kipótolá; a dicsőség ösvényén látá magát,
               s e gondolat háttérbe szorított mindent, mi lelkét különben keservvel töltheté
               vala.</p>
            <p>S csodálkozhatunk-e rajta azok után, miket ez ifjú jelleméről tudunk?</p>
            <p>Az a rövid idő, melyet miután apai házát elhagyá, részint Budán, részint a harcmezőn
               töltött, jellemére nézve elhatározó befolyású vala. Számos jó tulajdonok között, minő
               például bátorsága, becsületérzése, a tárgyak sebes felfogása s korához képest
               szokatlan ildomossága: Pál két nagy hibának csíráit hordá magában - ő hiú és mi ezzel
               többnyire együtt jár, önző vala; s mióta az életbe lépett, száz ok munkálódott, hogy
               éppen e tulajdonok kifejlődését elősegítse. Valamint a városbani első föllépése óta,
               mely a közfigyelmet azonnal reá voná, Budán töltött mindenik napja hiúságának új
               táplálékot nyújtott, míg végre a két legszebb hölgytől azonegy időben szerettetve,
               önmagát csaknem ellenállhatatlannak gondolá: úgy a sors kedvezni látszott
               legmerészebb kívánatainak, s annyi szerencse követé lépteit, hogy csaknem rendkívüli
               bölcsességre lett volna szüksége, hogy óhajtásaiban mérsékelt maradjon, s hogy ne
               gondolkozzék emelkedéséről, melynek útját maga a végzet látszott egyengetni
               számára.</p>
            <p>Már midőn Budáról távozott, sokkal inkább foglalkozott önnön jövőjével, mint azon
               fájdalommal melyet hívtelensége Szaleresi Klárinak okozni fog. - Ezt mondhatjuk
               Frusina iránti szerelméről is. Sokszor gondolt vissza rá, s lelkét mondhatlan
               megelégedés tölté e gondolatoknál: - Frusina által e hon első családaival rokonságba
               jövök, szükséges, hogy magamat e szerencsére érdemesnek mutassam - így gondolkozott
               magában -, s ki kell tüntetnem magamat oly mértékben, hogy a büszke Bánfiak,
               Báthoriak, hogy nőm büszkeséggel nézzenek reám - ez vala a határozat, melyre mindenik
               gondolata okvetlenül vezetett, s az eddig történtekre visszanézve, e vágy elérhetése
               nem mutatkozott valószínűtlennek. Ha ő, az egyszerű nemesnek fia, a gazdag tárnoknak
               leányát elnyerheti; ha a véletlen úgy hozta magával, hogy huszonegy éves korában a
               hazának fontos szolgálatokat tehessen: miért ne várjon többet végzetétől?</p>
            <p>E fényes álmokkal tölté Pál idejét, midőn a nádor leveleivel Nagyvárad felé sietett;
               s annyival szabadabban engedé magát át ábrándainak, minél kevésbé gyanítá önmaga,
               hogy mind e gondolatokat csak önzése sugallá. Határozatai közé annyi nemes föltétel
               vegyült, hogy észre sem vevé, hogy mind e fellengző eszmék, a haza, melyet
               veszélyektől megmenteni, a nemzet, melyet egykori dicsőségéhez fölemelni akart, csak
               mellékes tárgyai gondolatainak, melyeknek egyedüli változhatatlan középpontja ő maga,
               ő, ki a hazát megmentve, hatalmassá válik, ő, kinek, ha a nemzetet dicsőíté, neve
               magasztalva fog említtetni századok után.</p>
            <p>Midőn Ártándi Pál Biharba ért, a befolyás, melyet apja az összes nemesség között
               gyakorolt, s még inkább azon körülmény, hogy egyenesen Budáról érkezvén, a királyi
               udvar állapotáról nála biztosabb híreket senki sem tudott, első föllépésekor reá voná
               mindenkinek figyelmét. A tizenhat éves váradi püspök, Perényi Ferenc, korának egész
               szenvedélyességével ragaszkodott hozzá; a Telegdiek számos követői, kik között a hír,
               hogy Frusinával jegyben jár, terjedezni kezdett, benne láták e hatalmas család
               képviselőjét; s így történt, hogy a Nagyváradra összegyűlt nemesség által, ifjúsága
               dacára, a vezérek egyikéül választatott. Kevés nappal jötte után a nemesség
               megütközött a keresztesekkel. - Magok vezértársai: Czibak Imre, Bajon Bence s Perényi
               Ferenc a győzelem legfőbb érdemét Pálnak tulajdoníták, s a szerencsés ifjú egy nap
               alatt híressé vált. A nemesség magasztalások között említé nevét; a megmenekült
               parasztok nagyítva mondák el hőstetteit; s midőn kevéssel az ütközet után a győzelmes
               hadak Zápolya felszólítására ezzel egyesültek, a hatalmas vajda senkit sem tüntete ki
               inkább e fiatal bihari nemesnél, kiben már akkor pártjának erős támaszt remélt
               találhatni.</p>
            <p>Ennyi szerencse az önzésnek Pál keblében szunnyadó csíráit hamar nagyra fejleszté.
               Emelkedni, ez lőn egyetlen gondolata s vágya lelkének, minden egyéb iránt csaknem
               közönyössé vált. Ilyszerű dicsvágytól pedig aljasabb önösségig egy lépéssel juthatni
               el. Pál jellemének ezen részét még legjobb barátai sem gyaníták; ő érzékeny- s
               részvevőnek tartatott; mint a gyémánt, melyen a nap meleg sugarai ragyogva feltűnnek;
               úgy minden nemesebb érzemény szívében látszólag meleg visszhangra talált; de
               látszólag csak; belsőképp, mint a kő a nap legforróbb sugaraiban: úgy keble az
               érzékenység színe alatt hideg maradt, s talán nem létezett kívüle ember, ki huszonegy
               éves korában minden tárgy megítélésében oly kizárólag saját dicsőségének érdekeit
               tartotta volna szemei előtt.</p>
            <p>S így találjuk őt Zápolya táborában, nagyrabecsülve a vezér, majdnem imádva a seregek
               által. Mióta a táborban azon hír terjedett el, hogy Frusina is a parasztok kezei közé
               esvén, általok meggyilkoltatott - oly hír, melyen ily időjáráskor, midőn mindenki a
               legszörnyebbnek kész hitelt ad, nem csudálkozhatni -, Pál gyászba öltözött, s azt a
               had végéig viselte; de minden fájdalom ellenére, melyet e hír szívének okozhatott,
               kevés nappal utána, ismét nyugodt következetességgel folytatá előbbi útját, semmit mi
               által a seregek szeretetét vagy Zápolya bizodalmát még inkább megszerezheté, el nem
               mulasztva, olyannyira, hogy a mód, mellyel bánatát viselé, nem szívtelenségnek, hanem
               nagylelkűségének tulajdoníttatva, bámulattal töltött el mindenkit.</p>
            <p>Aznap azonban, midőn vele találkozunk, Ártándi Pált, szokott nyugalma, úgy látszott
               elhagyá. - Zápolya tábora Krassóban egy állomásnyira Lugos fölött állott. A keskeny
               völgy, melyen a Temes itt kanyarodva átfoly, el vala lepve sátorokkal, s víg hadizaj
               tölté az egyébiránt oly csendes vidéket. Pál nem vala látható a tábor utcáin fel s
               alá járó tömeg között. A fővezér táborát sem kereste fel, mint máskor szokása vala. -
               Kerülve ismerőseit, magányosan járt az erdő szélén, mely a tábort mindenfelől
               körülfogá; mély s látszólag szomorú gondolatokba elmerülve, mit azok, kik őt
               véletlenül ott láták, Frusina veszte által okozott fájdalmának tulajdonítának, mely
               szilárd lelkületén végre erőt vett. Pál gondolatai azonban e pillanatban egészen
               másvalami által foglaltatnak el.</p>
            <p>Klári - mint már mondottuk volt - miután gyanítani kezdé, hogy Frusinát Temesváron
               nem fogja találni, Andrást kiküldé, kutatná át a vidéket, s igyekeznék az üldözöttnek
               nyomára akadni. - A szeretet, mellyel e hív ember asszonya iránt viseltetett, oly
               nagy vala, hogy most is ellenmondás nélkül teljesíté kívánatát, s helyről helyre
               vándorolt, mintha saját boldogsága követelné, hogy az elveszetteket föltalálja. -
               Szerencsétlen végzete őt Zápolya seregeinek egy csapatjával hozá össze, mely eleség
               után küldetett ki, s mely most a keresztest mint hadifoglyot, a táborba vezette.</p>
            <p>Ma virradatkor érkezett ide, s a szerencsétlen sejdíté sorsát, mely őt Zápolya s
               anemesség elhíresztelt kegyetlenségénél fogva érendi. Csak Ártándi Pállal akart még
               szólni, kivel, mint mondá, fontos beszéde van, s ki a dologról tudósítva, őt a
               tömlöcéül szolgáló kunyhóban fölkeresé. - Miket Andrástól hallott, felrázák jobb
               érzelmeit.</p>
            <p>A fogoly a történteknek egy részét nem mondá el. Azt például, hogy Telegdi kerti
               lakásának megtámadását Klári intézé el, s hogy e merényletnek ő maga volt egyik fő
               eszközlője, András tanácsosabbnak tartá elhallgatni; - annál többet szólt asszonyának
               szerelméről. Szerinte Klári azért hagyá el apai házát, hogy Pált keresse fel. Száz
               veszéllyel küzdve barangolta át az országot, s őt is csak azért küldé ki, hogy neki
               kedveséről hírt hozzon - szóval: András annyit s egyszerűségében oly szívrehatólag
               beszélt, hogy Pál lelkiismerete felszólalt. Minden önzése mellett még nem vala
               annyira elfásulva, hogy midőn azon szerencsétlenségről, mit könnyelműsége által
               okozott, értesült, fájdalom ne töltené lelkét; s mikor a rabtól távozva ígéretet
               tett, hogy megmentésére Zápolyánál mindent elkövet, lelkét száz kínos érzés dúlta
               fel.</p>
            <p>Nagy lépésekkel járt fel s alá a százados tölgyek alatt, s átengedé magát szomorú
               gondolatainak. - Klári szerencsétlen, szerencsétlen őáltala! - De ki is tudhatta
               volna, hogy a könnyelműnek hirdetett leány ekképp szerethet? Hacsak gyaníthatá vala,
               hogy kalandjának ily következései leendenek, magába fojtotta volna ébredő érzeményét.
               Pál átkozá könnyelműségét. Eszébe jutottak a boldog órák, melyeket e bájló hölgy
               karjai között töltött; a gondolat, hogy az, kit oly vidámnak, oly megelégedettnek
               ismert, mert őt szerette, boldogtalanná lett: miként ne lett volna szívének kínos? De
               még most is, a meghatás e pillanataiban, Pál nem feledkezett meg magáról. Mint
               Andrástól hallá, Szaleresi, ki a lázadást mindég ellenzé, csak azért szegődött végre
               a keresztesekhez, hogy a házán Ártándi által történt megbecstelenítésért bosszút
               álljon. Ő tehát ismeri a viszonyt, melyben Pál Klárihoz állott. Ha az öreg Szaleresi,
               leánya becsületének fenntartására titokban tartaná is az eseményt, Klári
               szenvedélyességétől ezt nem remélhetni. Valamint előbb szolgáját küldé ki, úgy végre
               maga fel fogja keresni kedvesét, s akkor ő mittevő legyen? Ha Klárival szólhatna, még
               talán megnyugtathatná őt. Hisz ő hányszor mondá, hogy csak szerelmet kíván; s most,
               miután Frusina meghalt, Pál könnyen meggyőzhetné őt arról, hogy érzeménye nem
               változott; sőt neki e pillanatban úgy látszott, mintha hazudnia sem kellene, hogy ezt
               mondhassa. De hol s miként, főképp mi ürügy alatt találkozzék Klárival? Amerre
               fordult, nehézségeket, veszélyeket látott, éppen oly veszélyeket, miktől félt, mert
               csak hírét fenyegeték. - Ó, boldog fák - mondá elkeseredésében, a mozdulatlan ágakhoz
               emelve szemeit, melyek feje fölébe veték árnyékukat -, mozdulatlanul álltok a helyen,
               hol gyökeret vertetek, s amelyiknek köztetek a természet legfőbb erőt adott, felnő
               legmagasabbra, küzdelem nélkül túlemelkedik társain, s az erdőóriás mozdulatlan
               nagyságban terjeszti el ágait a kisebb csemeték fölött. De az embernek haladni,
               küzdeni kell, hogy naggyá váljék, s hány akadály emelkedik útján! Lelkének termő
               ereje szenvedélyeiben fekszik, s ismét szenvedélyei rontják meg, ha emelkedett.
               Szenvedélyei a felhők, melyeknek zápora alatt a férfi naggyá nő, s melyekből
               egyszerre villám csap le, s őt semmivé teszi. E gondolatokból Pált léptek ébreszték
               föl. Visszafordult, s apját látá, ki a nagyváradi püspök kíséretében feléje
               közelített.</p>
            <p>Ártándi Tamást olvasóim ismerik. Itt egy tábor közelében, hol mindenfelől hadizaj
               hallatszott, az ősz bajnok külseje még több tiszteletet gerjeszte. Úgy látszott,
               mintha csak itt érezné magát helyén. Az ifjút, ki vele jön, először látjuk, de egész
               külseje, főképp arcvonásai, melyeken férfias bátorság, jókedv s az észnek csalhatlan
               bélyege oly kedves kifejezéssé vegyülnek, már első tekintetre feléje vonzanak minden
               szívet, s ki őt látá, nem bámulhatott azon, hogy a nádor fia, hivatalaihoz képest
               szokatlan fiatalsága mellett is, Biharban s az országnak ezen egész részén annyi
               népszerűséggel bír.</p>
            <p>Perényi Ferenc csak most tölté be tizenhatodik évét; kis termete s finom vonásai őt
               még fiatalabbnak látszaták; s nem szenved kétséget, hogy a bihari főispánság s főképp
               a nagyváradi püspökség kormányzása tapasztaltabb kezeket kívánna; - maga a római pápa
               átlátván ezt, bármi szívesen kötelezte volna le magának Magyarország hatalmas
               nádorát, mégis kénytelen volt fiától, ki már 1513 óta neveztetett ki<hi
                  xml:id="_ednref123">[cxxiii]</hi> nagyváradi püspöknek, a kívánt pápai
               megerősítést mindeddig megtagadni. Kik azonban a fiatal püspököt közelebbről
               ismerték, azok, ha a pápának eddigi késedelmét nem rosszallhatták is, legalább arról
               valának meggyőződve, hogy az elmés s mind századához, mind korához képest rendkívüli
               ifjú egykor egyházunk dísze leend, valamint már most a haza legreményteliebb fiainak
               egyike vala. - A nemesség a XVI. század kezdetén a püspökökben inkább hadi, mint
               egyháziméltóságokat látott: soha az egyház küzdőbb vagy katonáskodóbb állapotban nem
               volt, mint mióta maguk a pápák erre példát adtak; s így sokan találkoztak, kik meg
               sem foghatták, miért nem erősíttetik meg jelen püspökük méltóságában az egyház által,
               miután valamennyien, kik őt ütközetben látták, meg fogják vallani, hogy hivatalát
               minden elődeinél jobban viseli.</p>
            <p>Perényi maga legjobban érezé az ellentétet, mely kora s egyházi méltósága között
               létezett, s azért püspöksége kormányzását helyettesekre bízva, egészen világiak
               módjára élt. A gyémántos kereszt, melyet nehéz láncon bíbormentéje fölött viselt,
               vala az egyetlen jel, melyről a deli leventében a nagyváradi püspökre ismerhetni.
               Fegyvergyakorlatokban kevés nálánál ügyesebb, ritka, ki lovát mesteriebben megülheté;
               bátrabb vadász messze földön alig vala található - s ily tulajdonok mellett a bihari
               nemesség még azt is megbocsájtá főispánjának, hogy deákul s görögül tud, s könyvekben
               gyönyörködik, mi azon korban bárki másnak népszerűségét megronthatta volna. - Perényi
               Ferencnek jelleme, mennyiben ti. tizenhat éves ifjúnál jellemről szólhatunk, egészen
               igazolá a szeretetet, mellyel iránta mindenki viseltetett. Nyílt s egyenes lelkű,
               könnyen felgyúlva mindenért, mit jónak, nemesnek ismert, bizalommal simulva az
               emberekhez, s mégis korához képest ritka tapintattal választva barátait; büszke, de a
               büszkeségnek azon nemével bíró, mely, hogy felsőbbsége elismertessék, azt másokkal
               éreztetni szükségesnek nem tartja; dicsőség után vágyódva, de megvetve a hízelkedők
               dicséretét; szóval oly ifjú, kibe a természet minden jónak s nemesnek magvait
               oltotta, s kire az agg nádor méltó büszkeséggel tekinthetett.</p>
            <p>Hogy Ártándi Pál Perényi barátságának megszerzésére mindent elkövetett, s hogy az
               neki szokott ügyessége mellett könnyen sikerült, természetes. Tizenhat éves korunkban
               ideálra van szüksége mindenikünknek, s Pál egészen oly egyéniség vala, kit éltünk e
               szakában legszívesebben választunk annak. Nem volt nemes tulajdon, mit az ifjú püspök
               barátjában fel nem talált volna; nem volt nagyszerű tett, mire őt képesnek nem
               gondolá; ifjú lelkének egész hevével csüggött rajta; s Ártándi ebben is sorsa
               kedvezését tapasztalhatá, mely neki ily barátot szerzett.</p>
            <p>- Jer velünk, Pál - mondá most Perényi, barátjának kezét fogva -, lenn a táborban
               szükség van reád, s nem jó, ha ily magányosan kóborolsz, még inkább elszomorodol.</p>
            <p>- S nincs-e okom szomorúságra? - mondá Ártándi.</p>
            <p>- Hej, fiam - szólt Tamás, s az ősz bajnok szemében könny ragyogott, mint mindég, ha
               Frusina eszébe jutott -, ne szóljunk erről. Ha arra gondolok, hogy ez angyalt nem
               fogom házamban látni, agg napjaimban, gyermek válik belőlem. Isten engem, néha alig
               foghatom meg, hogyan viselheted el oly nyugodtan e csapást. Szegény fiú, látom, végre
               rajtad is erőt vett a fájdalom; de fojtsd magadba; csak még addig, míg a
               gazemberekkel a csatamezőn találkozunk; akkor hadd törjön ki. Ha a férfi egére felhő
               borul, ne mint langy eső, de mint villám s mennydörgés törjön ki a világ fölött.</p>
            <p>- Csak mindég hatalmunkban állana, akkorra halasztani érzeményeinket, mikor magunkat
               nekik szabadon átengedhetjük - mondá Pál. - S ki tudja - folytatá, hogy a
               beszélgetésnek más fordulatot adjon -, mikor fogunk találkozni ellenségeinkkel nyílt
               csatamezőn! úgy látszik, örök veszteglésre vagyunk átkozva. Két napja, hogy e falu
               előtt heverünk, s nem tudja senki, mikor fogunk végre megindulni.</p>
            <p>- Éppen azért kerestünk fel, hogy erről szóljunk - mondá Perényi. - E gyáva
               tétlenség, melyben élünk, tűrhetetlen. Temesvár legföllebb egy hétig védelmezheti
               magát. Az éjjel egy pap érkezett meg a keresztesek táborából; magam szóltam vele. A
               város, ha segítségére nem sietünk, okvetlen Dózsa kezébe esik, s mi roppant nagy
               seregeinkkel itt henyélünk, míg Zápolya nagy sátorában királyt játszik, mintha nem
               volna egyéb dolgunk, mint hogy neki udvaroljunk.</p>
            <p>- Zápolyának kétségkívül fontos okai vannak, hogy ekként cselekedjék - mondá Ártándi,
               ki a hatalmas vajdáról még leghívebb barátai előtt is vigyázva szólt -, s én,
               bármennyire restellem e lassúságot, mégis...</p>
            <p>- S én azt mondom neked, hogy nincs semmi oka - esett szavába amaz, indulattal -,
               semmi, a legkisebb oka sincs; aligha ürügyet tudna találni. Midőn Erdélyben a
               Vaskapunál állott, seregei sürgeték, hogy végre induljon; azzal menté magát, hogy még
               a magyar hadakat kell megvárnia. Odasiettünk. Megindult, de csak hogy ismét
               megálljon. Az erdélyi püspök, Váradi Ferenc még nem jött el; ez vala mentsége. Váradi
               Ferenc megérkezett, s oly legénységet hozott magával, hogy a székelyeket kivéve az
               egész Erdély sem mutathatna elő szebbet. De mi tovább veszteglünk, a jó Isten tudja,
               miért?</p>
            <p>- Talán meg tudnám mondani én is - szólt az öreg Ártándi rosszkedvűen -, Zápolya
               gyűlöli Báthori Istvánt; régi tervének, úgy hiszi, ő lehet legerősebb akadálya; s ha
               a temesi gróf várának romjai alá temetkezett: Dózsán kívül az egész országban senki
               sem fog örülni inkább, mint e nagyravágyó vajda.</p>
            <p>- Atyám, te Zápolyairányában igazságtalan vagy - mondá Pál -, s pedig a nemességnek a
               főurak között nincs hívebb barátja.</p>
            <p>- Mondd inkább, hogy a főurak között nincs, ki méltóságos társait Zápolyánál inkább
               gyűlölné - válaszolt Tamás úr fiának -, ily szeretetre nekünk, nemeseknek nincs
               szükségünk.</p>
            <p>Pál, észrevevén a fordulatot, melyet e beszélgetés venni kezdett, szándékosan
               megállott. Ismeré apját, ki szavait nem szokta méregetni, s félt, hogy ha a táborhoz
               közelítenek, az öregnek kitöréseit valaki meghallhatná. - Atyám, te a vajdát sohasem
               szeretted - mondá nyugodtan.</p>
            <p>- Nincs is okom, miért szeressem ZápolyaIstván fiát - szólt amaz -, ha százesztendős
               lennék, sem feledném el, hogy az apja volt, ki Bécset ismét a németek kezére
               játszotta; s azután maga János sem oly ember, minőt én szeretni szoktam. Utálom az
               olyan embert, ki mindég több akar lenni, mint amivé a jó Isten teremtette; mit is
               érhet oly ember, ki azzal, amicsoda, maga sem elégszik meg. De ha Zápolyát szeretném
               is, mondd: a jelen pillanatban menthető-e magaviselete?</p>
            <p>- Azon szempontból tekintve, melyből mi most kiindulunk, bizonyosan nem - válaszolt
               Pál -, de ismerjük-e mindazon indokokat, mik őt elhatározhatják? Mi a lenn állóknak a
               legfontosabb körülménynek látszik néha, csaknem eltűnik szemeink elől, ha a tárgyakat
               magasabbról tekintjük, s helyettük a távolban oly dolgok vonják magukra a
               figyelmünket, mikről az alantabb álló nem is álmodik.</p>
            <p>- Ha mindjárt nemigen látom is át, mint állhat Zápolya oly igen fölöttünk, annyit
               csak tudok, hogy oly fenséges nem lehet senkinek helyzete, honnan csekély dolognak
               tekinthetné azt, amit mi idelenn becsületnek nevezünk - viszonzá Perényi
               lelkesedéssel.</p>
            <p>- Igazad van - mondá Pál nyugodtan -, csakhogy a becsületen kívül, még a távolról
               intő dicsőség emelkedhetik előtte.</p>
            <p>- A dicsőség semmi más, mint becsület nagyban - vágott szavába apja -, s ki erről
               megfeledkezik, ki a dicsőséget tekervényes utakon keresi, ki a szerény koszorút,
               melyet ismerősei a becsületes férfi homlokára tűznek, koronával cseréli fel: az
               királlyá emelkedhetik, előtte talán népek hajolhatnak meg, de elveszti a jogot
               követelni, hogy jóravaló ember őt magához hasonlónak mondja.</p>
            <p>Pál e nem rá irányzott szavakra arcába érzé nyomulni a vért, s csak azt jegyzé meg,
               hogy apja mindég azon rögeszméből indul ki, mintha Zápolya akorona után vágyódnék,
               holott őt sokkal józanabbnak ismeri, hogysem róla ezt föltehetné.</p>
            <p>- Józanabbnak tartod őt - szólt apja rosszkedvűen -, hát nem tudod, hogy anyja évek
               óta naponként miséket mondat, hogy fiából király váljék; hogy mikor Borbála házasságáról vala szó, marokkal hányták az
               aranyat; s nemde azért, mert felfogásuk szerint, a lengyel királyné testvéréből
               könnyebben lehet magyar király, mint ha a Zápolya-háznál még koronát nem látnánk; s
               végre János maga egész életén át csak a korona után epedett; előbb megfosztá
               méltóságától, sárba taposta, hogy más ne vágyódjék utána, s ő ragadhassa meg, ha nem
               is tiszta kezekkel. S te józanságáról beszélsz?</p>
            <p>- Hogy lehetett oly idő, midőn Zápolya akorona után vágyódott, azt nem tagadom -
               viszonzá Pál ‑, mikor királyunknak gyermeke nem volt, az 1505-iki országos határozat
               után, mely minden külföldi koronakövetelőt kizárt, miért ne vágyódott volna ő a
               legmagasabb polcra, vagy később, midőn Ulászlónak leánya született, miért ne
               gondolhatta volna, hogy a királyi hölgyet s vele talán a koronát házábahozhatja? De
               most...</p>
            <p>- Mi változott azóta? - esett szavába apja - közte s a királyi polc között Lajos
               király élete; s vannak emberek, kik előtt ez nem látszik soknak.</p>
            <p>- Atyám, ellenszenved, mellyel a vajda iránt viseltetel, igazságtalanná tesz - mondá
               Pál komoran ‑, ily gondolatok Zápolyának eszébe sem jutnak.</p>
            <p>- Meglehet, igazad van - viszonzá az öreg Tamás -, de ha ő ily dolgokra képtelen,
               pártja között bizonyosan nem hiányzanak olyanok, kik helyette így gondolkodnak, s
               szükség esetén véghez is vinnék tervöket. Vajdád annyira kapaszkodik fölfelé, hogy
               sokan tőle távolabb állva, észre sem veszik, miként lábujjhegyen áll, s őt csakugyan
               nagynak tartják. Hidd el, fiam, vannak az országban emberek s pedig elégséges
               számmal, kik alig várják a pillanatot, melyben Zápolyádat királyuknak
               köszönthessék.</p>
            <p>Ámbár ezt jobban senki sem tudta Ártándi Pálnál, mégis kétkedve rázta fejét.</p>
            <p>- Már ami ezt illeti - mondá Perényi, ki eddig a beszélgetésben részt nem vett, de
               mint mozgékony képén látszék, egészen osztozott Tamás úr nézeteiben -, a legnagyobb
               bizonyossággal szólhatok. A tiszai nemességnek egy része rendes oklevél mellett
               lekötelezé magát, hogy ha Zápolya most a parasztok ellen segítségére jön, leteszik
               Ulászlót, mint aki a koronára érdemetlen, s őt kiáltják ki királynak. Mihelyt a vajda
               e levelet, melyet Verbőczi hozott magával, kezébe kapta: azonnal összegyűjté
               seregeit, s útnak indult. Nekem az egész dolgot
               Kis-Máriási beszélte.</p>
            <p>- Mese lesz - mondá Pál nyugodtan.</p>
            <p>- Nem mese - folytatá azelőbbi -, Petrovics Péter mint rokona, tudod, mindég
               Zápolyakörében forog. Kis-Máriásinak és Bánfinak ő maga beszélte el, alkalmasint
               avégett, hogy szándékukat puhatolja ki.</p>
            <p>- És Zápolya mit mondott ez ajánlatra? - kérdé Pál érdekkel.</p>
            <p>- Természet szerint nem fogadta el; szóval legalább azt mondá, hogy ő Ulászlónak híve
               fog maradni - válaszolt Perényi.</p>
            <p>- De azonnal útnak indult - mondá Tamás.</p>
            <p>- És mit bizonyít mindez? - kérdé ismét Pál - ha a korona neki ajánltatott, s ő nem
               fogadá el: nem bizonyítja-e ez inkább azt, hogy nem vágyódik utána? s mi
               összeköttetésben lehet ez azzal, hogy Temesvár segítségére nem indulunk? Hisz úgy
               látszik, hogy a vajdának, ha csakugyan a királyság után vágyódik, sietnie kellene,
               hogy a föltételt, melyhez az köttetett, minél előbb betöltse.</p>
            <p>- Ezt is meg fogom magyarázni - mondá Perényi, s arcain azon megelégedés látszott,
               melyet szíve érzett, midőn ő, a legfiatalabbik, az ország dolgaiba mély avatottságát
               tüntetheté ki. - Atyám, tudod, közölni szokta velem dolgait, s nektek elmondhatom
               félelem nélkül. Tudnotok kell tehát, hogy atyám Drágfi Jánossal és Báthori Istvánnal
               még ötszáztizenegyben szövetségre léptek, mely szerint senki közülük magasabb
               hivatalok osztogatásánál mást, mint kiben mindhárman megegyeztek, nem fog
                  pártolni. Atyám, szegény, akkor szerfölött
               beteges vala, s azt képzelé, hogy nemsokára meghal; s így az egész dolog tulajdonképp
               azért történt, hogy a nádorság megürülése esetében Zápolya s annak pártolói e
               legfelsőbb hivatalból kizárassanak, s az Báthori Istvánnak jusson.</p>
            <p>- Nem hallottam soha semmit e szerződésről - mondá Tamás bámulva.</p>
            <p>- Meghiszem - folytatá Perényi megelégedett mosollyal -, mások sem hallották; s
               Bakács, ki ez ügyben közbenjáró volt, eléggé vigyázott, hogy titokban tartassék; de
               Zápolya mégis megtudá. Bizonyosan nem általam, mert tudom, hitelt adtok, ha mondom,
               hogy életemben most először szólok e dologról. De megtudá, s ez az, mi őt leginkább
               bántja. Királyválasztásnál nincs senkinek nagyobb befolyása, mint a nádornak, s ha e
               hivatal Báthori Istvánnak jut, ki sokkal inkább Báthori, hogysem Zápolyát vagy más
               magyart maga fölött tűrne, a vajda terveinek új, talán áthághatatlan akadály
               gördíttetik elébe.</p>
            <p>- Ez világos - mondá Tamás.</p>
            <p>- Így állván a dolog, Zápolya Báthori Istvánt nem fogja segíteni, hacsak ezen,
               atyámmal s Drágfival kötött szerződést fel nem bontja, s le nem köti magát, hogy a
               nádorságot Zápolya megegyezése nélkül el nem vállalja.</p>
            <p>Perényi e szavaira az öreg Ártándi összecsapta kezét. Pál arcán, ki az elbeszélést
               legnagyobb figyelemmel kíséré, kevesebb bámulás vala látható.</p>
            <p>- Bámultok, nemde? - folytatá az ifjú püspök. - A dolog bizonyos. Midőn a keresztesek
               Temesvárhoz közelítének, Báthori a vajdához fordult segítségért; ez neki Petrovics
               által üzenteté, hogy csak a mondott föltétel alatt számolhat reá. Akkor Temesvár még
               nem volt egészen körülfogva az ellenségtől, s Báthori maga megírta atyámnak, tudtára
               adván egyszersmind, miszerint ő e föltételre csak a legnagyobb szükség esetében fogna
               ráállani. Atyám velem közlé. Most e szükség beállott: de a keresztesek nem eresztenek
               ki senkit Temesvárból, s Báthori nem küldheti el a kívánt oklevelet, mely nélkül
               Zápolyától segítséget nem várhat.</p>
            <p>- Ez tehát az ok, mely miatt Zápolya egyre azt beszéli, hogy Dózsát nem támadhatja
               meg, mielőtt Báthorival értekezett - mondá az öreg Ártándi -, mintha bizony saját
               seregeink nem lennének elégségesek, hogy e parasztcsoportot szétkergessük; vagy
               mintha Báthori nem látná a várfalakról, mikor támadjuk meg ellenségeit.</p>
            <p>- Kétségkívül ez az ok, s ez e jelen pillanatban oly erős, hogy azt legyőzhetlennek
               mondhatjuk - szólt Perényi -, köztünk s Temesvár között minden közlekedés
               félbeszakasztatott. Zápolyaháromszor küldött levelet, hírnökei mind az ellenség
               kezébe kerültek, s mint halljuk, felakasztattak.</p>
            <p>- Az alávalót kényszeríteni kell - mondá az öreg Ártándi indulattal.</p>
            <p>- Megkísértjük, mennyire mehetünk vele - szólt Pál -, ma reggel, mint tudod, hozzá
               megyünk valamennyien, s megkérjük, hogy vezessen Temesvár felé. Mást nem tehetünk; az
               erdélyiek csak neki engedelmeskednek; s ha e kérésre tagadólag válaszol, mint én
               majdnem bizonyossággal gondolom: nincs hátra egyéb...</p>
            <p>- Mint hogy tőle elváljunk - vágott szavába az öreg Ártándi -, s mi, magyarok az
               erdélyiek segítsége nélkül mentsük meg honfitársainkat. Mi szükségünk van szászokra s
               oláhokra? nem vertük-e meg a lázadókat minden segítség nélkül Nagyváradnál és...</p>
            <p>- Hiszed-e, Ferenc - szólt most Pál rögtön Perényihez fordulva -, hogy azon esetre,
               ha Zápolya levelei Báthori kezébe juthatnának, ő a kívánt föltételnek most eleget
               tenne?</p>
            <p>Az öreg Ártándi s Perényi bámulva néztek a kérdezőre, kinek arcain szokatlan
               fölgerjedés vala látható; mint kinek agyán gondolat villant át, s kinek keblében egy
               most támadó határozat kételyekkel küzd: ily kifejezés vala látható arcán.</p>
            <p>- Mi lelt? - kérdé Perényi s Ártándi egyszerre.</p>
            <p>- Semmi, csak valami jutott eszembe - válaszolt Pál -, felelj kérdésemre; jobban
               ismered Báthorit nálamnál; csakugyan azt hiszed, hogy Zápolyakívánatának a jelen
               pillanatban többé ellene nem szegülne?</p>
            <p>- Nincs más választása - viszonzá Perényi -, csakhogy a jelen pillanatban nemigen
               lesz többé alkalma Zápolyával alkudozásokba ereszkedni; miután a vajda hírnökeit mind
               egy sors érte, nem hiszem, hogy valaki találkoznék, ki a közbenjárást magára
               vállalná.</p>
            <p>- Nem is lesz rá szükség - mondá az öreg Ártándi -, ha Zápolya nem jön velünk, magunk
               megyünk Dózsa ellen, s meg fogjuk menteni Temesvárt a vajda segedelme nélkül is... mi
               lelt, fiam? pár perc óta rajtad változás történt. Mi bánt?</p>
            <p>- Semmi, atyám - válaszolt Pál -, egy gondolat ötlött fel bennem. Csak menjetek ti
               addig Zápolyához, mindjárt veletek leszek. - S ezzel Pál sietve távozott, a falu felé
               véve útját, hol reggel Andrást börtönében meglátogatta. A hátramaradottak egy ideig
               hallgatva néztek utána.</p>
            <p>- Nem tudom, mi lelte e fiút - szólt végre Tamás bámulva -, sohasem láttam őt így,
               mintha Isten tudja, mi jutott volna egyszerre eszébe.</p>
            <p>- Én sem tudom - mondá Perényi, még mindég Pál után nézve -, azon ház felé siet, hol
               az elfogott keresztest tartják; de meglátja kigyelmed, akármit gondolt, a közügynek
               hasznára lesz. Minden gondolata azzal foglalkozik: nincs oly ember az országban.</p>
            <p>- Nem azért mondom, mert apja vagyok - viszonzá az öreg, s szemében könnyek
               ragyogtak, midőn fiának dicséretét hallá -, de Isten engem, derék gyerek; az ég
               megáldott vén napjaimra.</p>
            <p>- Mondom, nincs párja a világon - folytatá a másik a dicséretet -, fogadom, ismét
               valamit gondolt, mit mi, többiek, csak bámulni fogunk. Ismerem őt. A legnagyobb
               nehézségek között egyszerre összevonja homlokát, hallgat, egyet-mást kérdez, s azután
               elsiet, s mielőtt még valaki ráakadhatott: mit akar, visszajön, s minden rendben van.
               Ő egymaga elhárított minden nehézségeket. Most is ő fog kisegíteni bajunkból.</p>
            <p>- Adja a jó Isten! - fohászkodék az öreg Ártándi; s a püspök és az ősz bihari bajnok,
               folytatván e beszélgetést, a tábor azon része felé vevék útjokat, melyen Zápolya
               roppant sátora zászlókkal s címerekkel ékesített födelével messzünnen
               meglátszott.</p>
            
         </div>
         <div type="chapter">
            <head>23</head>
            <p>Senki sem ragaszkodik a hatalom külsőségeihez annyira, mint oly emberek, kik annak
               lényegét gyakorolni képtelenek. Példája ennek Zápolya János is. A szepesi grófok
               udvara királyilag vala elrendezve. Udvarnokok, apródok, ajtónállók, fényesen
               fölfegyverzett őrsereg - szóval mindazon sok című hivatalnok s szolgacsoport,
               melyeket a kor fogalma szerint a királyi háztartás megkívánt, itt fel vala található.
               - A büszke tescheni hercegasszony, kinek egész életén át legforróbb kívánata volt,
               hogy fiát mint királyt láthassa, mióta Borbála leányának a lengyel korona jutott, e
               céljához közel gondolá magát; e fényűzésben mintegy előre élvezé háza egykori
               nagyságát, bőkezűleg jutalmazva mindazon nemeseket, kik szeszélyeinek hódolva, a
               büszke gróf udvaroncaivá alázták magukat.
               ZápolyaJános maga hiúbb s gyöngébb vala, hogysem nevelőinek e nézetében ne
               osztozkodnék. Ő is gyönyörködött hatalmának külsőségeiben, és semminek sem örült
               inkább, mint ha mondani hallá, miszerint házában csak a korona hiányzik, hogy az
               egészen királyivá váljék - nem is gyanítva, miszerint e hiánynál nagyobb az, hogy
               házábannincs senki, ki a korona elviselésére képes volna.</p>
            <p>E királyi fényűzés, mely Zápolyát szepesi várában s Erdélyben körülfogá, nem
               hiányzott a táborban sem. - Mint Mátyás, ha kormánya végszakában seregeit maga
               vezeté: úgy a vajda fényes udvart tartott táborában. Roppant sátora függönyök által
               több részre osztva, vándorló palotának vala nevezhető, melynek drága szőnyegekkel és
               selyemkárpitokkal ékesített belsejében, ragyogó fegyvereken kívül, megrakott
               ében-pohárszékek, pamlagok, hímzett bársonybútorzat - szóval mindaz fel vala
               található, mit a kor fogalmai szerint kényelem és fényűzés nagyurak palotáiban
               megkívánt.</p>
            <p>Előzzük meg a nagyváradi püspököt, ki az öreg Ártándival - mint láttuk - szintén
               Zápolya sátora felé indult, s nézzünk be ide.</p>
            <p>A sátor előtt a tábor nagy lobogóján az ország címere tűzetett ki; mellette még két
               zászlót látunk, a jobb felőlin Zápolya, azon, mely balról áll, Erdély címere tűnik
               fel. A lobogók mellett hat őr van felállítva. A szabad téren, mely a vezéri sátort a
               többiektől elkülönözi, számos leventét találunk, kik egymással fel s alá járnak,
               kisebb csoportokban beszélgetve állanak. Közöttük a fiatal Zápolya György vonja
               magára figyelmünket, ki majd az egyik, majd a másik csoporthoz szegődve,
               beszélgetéseikben részt vesz. Ezek, úgy látszik, mind egy tárgy körül forognak:
               miként lehetne a vezért arra bírni, hogy Temesvár felé induljon; s nem vala senki, ki
               ennek szükségét inkább hirdetné és ZápolyaJánosnak eddigi eljárását nyilvánosabban
               rosszallaná, mint a tizenhat éves ZápolyaGyörgy.</p>
            <p>A sátor maga, mint mondók, függönyök által több részre osztatik. Az elsőben, ha
               belépünk, apródokat s cselédeket találunk. A második, mely fényes bútorozása szerint
               az egésznek dísztermét képezi, üres. Csak Petrovics Péter jár benne látszólag
               türelmetlenül, nagy léptekkel fel s alá; időről időre a függönyhöz közelít, mely e
               termet a reá következőtől elválasztja, pár percig hallgatódzik, azután rosszkedvűen
               fejét csóválja, s ismét előbbi sétálásához fog. E függöny mögött, mely Petrovics
               kíváncsiságát annyira magára vonja, a sátor harmadik osztályában Zápolya hálószobája
               látható. Oldalai veres damaszkkal bevonva, alja elborítva szőnyegekkel, benn ágy
               helyett kényelmes pamlag s keleti pazarság mindenfelől. Elkényeztetett hölgy
               hálószobájában gondolhatnók magunkat, ha a fényes páncél és sisak, mely a szoba egyik
               szegletében a többi fegyverekkel együtt felállíttatott, arra nem mutatna, hadvezér
               sátorában vagyunk. Két férfiút találunk itt. Az ifjabbik kényelmesen visszahajolva
               pamlagán, levelet olvas, melyet a másik éppen kezébe adott, míg ez átható tekintetét
               azolvasóra vetve, úgy látszik, a benyomást kémleli, melyet e levéltől vár. A férfiak
               külsejében nincs semmi feltűnő; amannak közönséges arcát legföllebb ifjúság szebbíté.
               Kissé vastagsághoz hajlandó társának vonásai első tekintetre szintén mindennapiaknak
               látszanak, ha az észnek feltűnő bélyege nem vonná magáraanéző érdekét. Minthogy
               azonban e két férfiban Zápolyát és Verbőczit látjuk magunk előtt, talán megbocsátják
               olvasóink, ha e férfiak jellemzésénél kissé megállunk. - Mindketten oly nagy
               befolyást gyakoroltak nemzeti történeteinkben - mindketten oly szerencsétlen
               hírességre jutottak ‑, mindketten oly igazságtalanul ítéltettek meg történetíróink
               által, hogy miután alig van, ki magának némi képet nem alkotott volna felőlük, s
               miután e kép mégis majdnem általában véve hibás: nem fog ártani, ha azt, amennyire
               tőlünk függ, kiigazítjuk.</p>
            <p>Zápolya, valamint korábban, úgy később is a nemzetiség képviselőjének tartatott. Egy
               rész az ausztriai ház jogszerű sszerződésekre alapított követeléseinek ellenét, a
               másik nemzeti önállásunk bajnokát látta benne - valamennyien oly egyéniséget, kinek
               neve nagy eszmékkel ugyanazonosíttatott; s a történetírás, melynek általános
               tévedése, hogy azt, ki nagy küzdelmekben első helyen állott, közönséges embernek nem
               tudja festeni, Zápolya Jánost nagyszerű alakban tünteté fel a jövő előtt. Ha
               elleneire hallgatunk, a vajdában szörnyeteg áll előttünk. Dózsa ellen elkövetett
               kegyetlenségét hozák fel, s feledve, hogy pár évvel később Németországban a nemesség
               a fellázadt parasztokkal hasonló módon bánt,
               hogy a magasztalt Kinizsi még nagyobb kegyetlenségeket követett el, s pedig
               hadifoglyokon, kiknél még a szenvedőnek előbbi bűntettei sem szolgálhattak az
               embertelenség mentségéül, s hogy a nagy Mátyás
               hasonló dolgokat, ha nem rendelt is, legalább elnézett; Zápolya János nem saját, hanem a mi korunk fogalmai szerint
               bíráltatva, kannibálnak rajzoltatik, ámbár Dózsa elleni bánásmódja egész életében
               elkülönözött tényül áll; s maga a nehéz bánat, melyet tette fölött évekig érzett,<hi
                  xml:id="_ednref131">[cxxxi]</hi> eléggé mutatja, hogy ez nem jelleme kifolyásának
               tekinthető. Gyávasággal vádolják, mert a törökök ellen ezerötszáztizenötben csatát
               vesztett. - Mondják, hogy Ulászló élete után leskelődött, ámbár ha őt elég aljasnak
               képzeljük is, hogy a királyi polcra ez úton akarna emelkedni, kétséget nem szenved,
               hogy e szempontból indulva ki, Lajos s nem a már vén Ulászló élete után kellett
               törnie, ki követeléseinek úgyis csak rövid ideig szolgálhatott gátul. Szóval,
               amennyiben minden későbbi szenvedéseinknek mindjárt a mohácsi vész után történt
               szakadás vala legfőbb oka, kizárólag ő vádoltatik e szakadással, mintha ennek okai
               nem volnának szintúgy a másik pártban kereshetők, s mintha a németek iránt az
               országban akkor még létező ellenszenv mellett nem volna a legnagyobb valószínűséggel
               feltehető, hogy az esetre, ha Zápolyanem lép fel, a nemzeti párt más magyar
               trónkövetelőnek zászlói körül fogott volna egyesülni.
            </p>
            <p>Kik Zápolyát védik az ügy miatt, melyért küzdött, elfeledik, mennyire képtelen vala
               annak kivívására, s mert ellenei alaptalan vádakat emelnek ellene, fölmentik őt
               minden alapos vád alól is. Nekik a vajda első a nemzet önállásáért küzdők hosszú
               sorában, és sajnálva szenvedéseit, eszükbe sem jut, hogy azoknak nagyobb részét maga
               okozta.</p>
            <p>Szenvedély nélkül tekintve e férfiú életét, meggyőződhetünk, hogy e két különböző
               ítélet egyaránt hibás.</p>
            <p>Zápolyamagaviseletét egész életén át két ellenkező hatalom vezeté. Egyrészről a magas
               cél, melyet magának kitűzött, merész, sőt vétkes cselekvésre készté; másfelől
               természetes gyöngesége, némi vallásosság s becsületérzés, ellentmondának merész
               terveinek, s nem engedték, hogy azokat végrehajtsa. Igazságosan méltányolva a
               körülményeket, így találjuk a vajdát életének legfontosabb pillanatában is. Értjük a
               mohácsi ütközetkori magaviseletét, mely emlékére örök szégyenbélyeget sütött. Nem
               tagadjuk, hogy Zápolya Lajos királynak vesztét ez időben magára nézve kedvező
               eseménynek tartá, s ha tanácsnokai között egyesek őt erre figyelmeztették, s javaslák
               neki, hogy veszélytől környezett királyának segítségére ne menjen: a vajda
               valószínűleg nem fogadá a gaz tanácsot azon megvetéssel, melyre azérdemes vala, sőt
               talán nem is volt egész tisztában magával: nem lenne-e jó, ha azt követné, de
               határozottá e gondolat bizonyosan sohasem vált lelkében, s mi meg vagyunk győződve,
               hogy azon esetre, ha a mohácsi ütközet még pár nappal elhalasztatik, Zápolyaseregeit
               a király táborával egyesítette volna. Zápolya ellenségei másképp vélekednek, s egész
               magaviseletében előre kiszámított tervet látnak, de tökéletes gazembernek kell vala
               lennie, hogy állításuk valószínűvé váljék; s a vajda jóban-rosszban egyaránt egész
               életén át félszeg jellemű ember maradt. A korona utáni vágy nem saját szívében
               támadt. Nevelés által oltatott keblébe a gondolat, s büszke anyja szorgosan ápolá
               nagyravágyását; de éppen mivel e vágyai nem jellemének voltak kifolyásai, azért nem
               felelt meg jelleme vágyainak, azért nem találunk törekvéseiben következetességet;
               azért látjuk, hogy ki egész életén át a királyságot kereste, midőn céljához ért,
               képtelenségét arra önmaga érzé, és szerencsétlenné vált.</p>
            <p>E tétovázás jobb indulatai s bűnös nagyravágyása között, mely Zápolya tetteit egész
               életén át jellemzé, még talán nagyobb mértékben kínzá őt ifjú napjaiban; s alig
               gondolhatunk magunknak sorsával elégedetlenebb embert, mint a huszonhat éves, a
               szerencse által annyi adományokkal megajándékozott vajdát.</p>
            <p>Verbőczivel történetíróink még igazságtalanabbul bántak. Keblét kettős lelkesülés
               tölté, mellyel végleheletéig küzdött nemzetünk önállása mellett, s ezenkívül a római
               egyházhoz ragaszkodott; s mivel történetíróink között egyetlenegy sem találtatik, ki
               ez eszmék egyike vagy másika iránt ellenszenvet ne mutatna, Verbőczit mint
               Ferdinándnak ellenét egy rész sárral dobálja, míg a másik vonakodik az akkor támadó
               egyházi mozgalmak ellenségét védeni s oly férfi méltánylására szót emelni, ki, hogy
               napjában többször misét hallhasson, házából a barátok templomába külön folyosót
               készíttetett. S úgy látszik, mintha az emlék, melyet Verbőczi maga után hagyott, csak
               azért állott volna ellen az idő viszontagságainak, hogy reá három századfelmázolhassa
               ócsárlásait. Furfangos ügyvédek Verbőczi <hi>Hármaskönyvé</hi>-vel
               számtalanszor visszaéltek; de vádolhatjuk-e őt emiatt, őt, ki munkája által korának
               egyik legnagyobb jogtudósa gyanánt tűnik fel előttünk? A kor, melyben élt, hazánkra
               nézve a legszerencsétlenebb időszakok egyike volt, s nem akarjuk fejtegetni: csupán
               azon pártnak tulajdoníthatók-e hazánk későbbi szenvedései, melyhez Verbőczi
               tartozott, mint azt történetíróink között szintén szokássá vált állítani; de ha ezt
               megengednők is, ha Verbőczi a közéletben hibás ösvényen haladott: kell-e azért
               becsületességét megtámadnunk? szabad-e megfeledkeznünk arról, hogy összes
               történeteinkben alig van férfi, ki pártjához hívebben ragaszkodott? - hogy senki
               sincs, ki több ízben csábítva, állandóbban ellenállott - s hogy azon férfiú, ki
               szónoklata által a nemességet magával ragadta, s minden közdolgokban oly kitűnő
               befolyással bírt, nem gazdagon szállt sírjába, s pedig akkor, mikor a magyar korona
               vetélkedés tárgya lévén, a trónkövetelők mindegyike oly pazaron használá a
               vesztegetés eszközeit?
            </p>
            <p>Verbőczi kortársai, sőt ellenségei is igazságosabbak valának, és Zápolyatanácsnokának
               sem honszeretetét, sem azt, hogy a szabadságnak mindig hív védelmezője maradt, nem
               vonák kétségbe. Háladatosságán kívül, mely őt a
               szepesi grófokhoz köté, éppen e két tulajdon vala az, mely Verbőczit az ifjú
               Zápolyához láncolá.</p>
            <p>A fiatal vajda nagyravágyásában Verbőczi eszközt láta, mely által a nemesi
               szabadságnak hatalmas védőt szerezhetett; e nagyravágyás Zápolya helyzetének oly
               természetes következése volt, hogy Verbőczi még azon esetben is, ha azt rossznak
               tartaná, ellene mit sem tehetett. - Hogy a trón megürülése esetében a szepesi gróf a
               korona után fog nyúlni, ezt a hazában átlátta mindenki: s nem kívánta-e ily viszonyok
               között maga a haza érdeke, hogy Zápolya hatalma oly naggyánöveltessék, miszerint
               ellene más trónkövetelő fel ne léphessen, s a nemzet belháború szenvedéseitől
               őriztessék meg?</p>
            <p>A viszony, melyben Verbőczit s a vajdát találjuk, ezen helyzetek kifolyásai. Szoros
               barátság sohasem létezett közöttük. Zápolya királyok hasonmásának érezve magát,
               Verbőczire jóakaró leereszkedéssel nézett le; ez pedig János hibáit s gyengeségét
               ismerve, sokkal mélyebben látott be e szemei előtt felnőtt ifjú jellemébe, hogysem
               vonzódást érezne iránta. De mindenik átlátta, hogy a másiknak nagy hasznát veheti. A
               trónkövetelőnek a népszerű szónokra, ennek a hatalmas vajdára szüksége vala, s ez
               feloldhatatlan kapcsot képezett közöttük.</p>
            <p>Hogy azon pillanatban, melyben a két férfiúval találkozunk, Verbőczi Zápolya
               magaviseletét nem helyeselheté, világos: de úgy látszott, mintha minden fáradsága,
               mellyel őt annak megváltoztatására bírni iparkodott, ez egyszer meg fog hiúsulni.
               Hosszabb hallgatás után, miközben szemeit a levélre függeszté, ámbár annak tartalmát
               rég elolvasta, Zápolya visszanyújtá azt tanácsnokának, s leereszkedve pamlagára,
               nyugodtan csak annyit válaszolt: hogy mindez a dolgok állását nem változtatja
               meg.</p>
            <p>- Nagyságod csalódik - mondá Verbőczi nyugodtan, de határozottan -, két nap óta
               legalább tíz hasonló tartalmú levelet vettem. Nincs megye az országban, hol Temesvár
               veszélyét mélyen nem éreznék. A nemesség általában rosszallja veszteglésünket, s
               nagyságod magasabban áll, hogysem ez ítéletet közömbösen vehetné.</p>
            <p>- S mert a nemesség így vagy amúgy szól, mert egyesek a közvélemény nevében leveleket
               írnak, én oly ösvényen induljak, melyet saját meggyőződésem szerint hibásnak tartok?
               Az ország leghatalmasabb zászlósának neveztetem, s ha a kis nemességnek egy része
               kívánatát kijelenté: nekem ne legyen jogom saját akaratomat követni? - Zápolya inkább
               neheztelve, mint indulattal mondá e szavakat.</p>
            <p>- Éppen mivel nagysád oly magasan áll - válaszolt Verbőczi nyugodtan -, mert az
               jutott végzetétől feladásául, hogy a legmagasb cél után törekedjék: ez az oka,
               melynél fogva akaratát nem követheti oly szabadon, mint más. Kinek középszerű helyzet
               jutott, azt tetteiben száz dolog korlátozza; a legkisebb körülmény, ha cselekvésre
               készül, áthághatlan akadállyá válhatik; de akaratának nincsenek határai, mi köze
               másnak, mit akar parányiságában; de ki oly helyen áll, mint nagyságod, annak csak azt
               szabad akarnia, mi helyzetében legtanácsosabb, nehogy akarata minden másokéval
               ellenkezésbe jövén, próbára tétessék mindenhatósága, melyben az emberek elébb vakon
               hittek.</p>
            <p>Zápolya fölkelt, s néhányszor rosszkedvűen járt fel s alá szobájában. - Akármit mond
               kegyelmed - szólt végre megállva Verbőczi előtt -, nem követhetem tanácsát. Ha
               Temesvár a lázadók kezébe kerül, a nemesség ezt talán nekem fogja tulajdonítani. De
               nincs-e száz mód bizodalmát visszanyerhetnem? Az egy Báthori István többet árthat,
               mint az összes nemesség; ő állandóbb gyűlölségében.</p>
            <p>- De nem lenne-e tanácsos e hatalmas ellenséget lekötelezni jótétemény által? - kérdé
               Verbőczi.</p>
            <p>- Késő - mondá Zápolya -, tudtára adám, mily föltétel alatt számíthat segítségemre, s
               ő visszaveté az ajánlatot, s én végső ínségre hagyám jutni. Ha mostani eljárásomat
               megváltoztatom, s őt - mi hatalmamban áll - megszabadítom; e lépést nem nekem, hanem
               azoknak fogja tulajdonítani, kik rákényszerítettek. S én csak újra felbőszített
               ellenséget szabadítottam meg.</p>
            <p>- De olyat, kinek hatalma éppen azáltal töretik meg, ha szabadságát Zápolyának
               köszöni - mondá Verbőczi -, a temesi gróf, ha nagyságod által megmentetett, nem az
               többé, aki volt, kezei kötvék a jótétemény által. Neki nemcsak az erdélyi vajda egész
               hatalmát, de a közvéleményt, mely minden háladatlan ellen fordul, kellene legyőznie,
               hogy nagyságodnak árthasson.</p>
            <p>- Nem ismeri a Báthoriakat - mondá Zápolya, miután ismét fel s alá járt -, Báthori
               mindég veszedelmes, s háladatlanság, úgy látszik, e hazában nem akadályoztatott még
               senkit előmenetelében.</p>
            <p>Verbőczi felsóhajtott, s Zápolya ismét hallgatva járt fel s alá. - Higgye el
               kegyelmed - szólt végre mély gondolatokba merült társa előtt megállva -, anyám, mivel
               asszony, s talán, mert mint külföldi, elfogulatlanabbul ítél, legjobban ismeri
               viszonyainkat, s csak tegnap vevém levelét, melyben egész eljárásomat helybenhagyja,
               s annak folytatására int. Ha módot találhatunk, mely által Báthori föltételemnek
               eleget tehet, szívemből fogok örvendeni. Azonnal indulót fúvatunk. De ha a nádorral s
               Drágfival kötött szerződéséhez ragaszkodik; ha inkább Dózsa kegyességére akarja magát
               bízni, mintsem Zápolyával kezet fogjon: ám történjék vele, mit önmaga választott
               magának.</p>
            <p>Verbőczi ezen, a vajda által szokatlan hevességgel mondott szavakra válaszolni akart,
               de Petrovics belépve, jelenté, hogy az erdélyi s a váradi püspökök a többi vezérek
               kíséretében Zápolyával szólni akarnak, s a vajda a mellékszobába ment.</p>
            <p>Azon hosszú beszédet, melyben az erdélyi püspök, Várdai Ferenc, Zápolyát az összes
               nemesség nevében felszólítá, hogy seregeit Temesvár segítségére vezesse, nem fogjuk
               elmondani. A kor ízlése szerint, Róma s Hellász nagy tettei Herkules augiasi
               istállójától kezdve, melyhez Temesvár környéke hasonlíttatott, az actiumi ütközetig
               mind felhozattak, anélkül azonban, hogy a vajdára hatással látszanának lenni.</p>
            <p>Zápolyaa felhozottak cáfolatába nem ereszkedvén, rövid válaszában kinyilatkoztatá,
               hogy a jelenlévők kívánatát nem teljesítheti. Az egész ország, sőt Erdély reménye e
               seregek győzelmétől függ, s bármennyire sajnálja is Báthori István barátjának
               helyzetét, kötelességét sértené, ha e tekintet által oly valaminek elkövetésére
               ragadtatná el magát, mit bizonytalan sikerűnek tart. Dózsa seregei számosabbak,
               mintsem hogy erősített s folyókkal és mocsárokkal körülvett táborukban a legnagyobb
               veszély nélkül megtámadtathatnának, ha ugyanakkor a temesvári őrsereg a megtámadást
               kirohanás által nem segíti. Módot kell keresni: mint értekeződhessék ő, Zápolya, a
               temesi gróffal; mást a jelen viszonyok alatt nem tanácsolhat.</p>
            <p>Hogy Zápolyának ez okai senkit sem győzhettek meg, világos. A nem titkolható
               zavarból, mellyel szólt, meglátszott, hogy ezen okoskodás általa is csak ürügy
               gyanánt használtatott. A vajda mindazáltal hajthatatlan vala föltételében; s az
               erdélyi püspök s Bánfi Jakab kéréseikkel végre is csak annyit érhettek el, hogy
               ígéretet vettek, miszerint seregeivel Temesvár felé közelíteni fog. Dózsa
               megtámadását azonban mindenesetre akkorra halasztja, ha majd Báthorival
               értekeződhetett iránta.</p>
            <p>Nagy vala a tekintély, melyben ZápolyaJános az országban állott; de ez nem
               akadályozhatá, hogy a vitatkozások, melyek most sátorában támadtak, keserűekké ne
               váljanak. Főképp a váradi püspököt s Zápolya Györgyöt, a két tizenhat éves vezért,
               ragadá el a szenvedély; s midőn a vajda öccsét arra inté, hogy gyermekek nem tanácsba
               valók, a vele egykorú püspököt is elnémítá, még indulatosabban szólalt fel az öreg
               Ártándi Tamás. Szemrehányások tétettek; fenyegetések, hogy azon esetre, ha a vajda
               kötelességét nem fogja teljesíteni, a zászlóihoz állott magyar nemesség más vezért
               választ, s így indul meg Temesvár ellen; szóval, a sátorban a legnagyobb zavar
               uralkodott, mely között Zápolyamagányos szava elhangzott, midőn Ártándi Pál, ki a
               vitatkozásban eddig semmi részt nem vett, az egész gyülekezetnek figyelmét magára
               voná.</p>
            <p>- A vajda őnagyságának, meggyőződésem szerint, igaza van - mondá, valamennyinek nem
               csekély bámulatára, Pál. - A nemességnek egyetlen reménye e táborban összegyűlt hadak
               győzelmétől függ. Ily viszonyok között a legnagyobb óvakodás szükséges.</p>
            <p>- Óvakodás! - kiálta az öreg Tamás, ki fiának e beszéde közben rosszallásának nem egy
               jelét adta - no hát óvakodjatok; s te is Pál, ki oly okossá kezdesz válni, hogy
               maholnap saját apád sem ismer rád; óvakodjatok, tanácskozzatok, fontolgassatok, míg
               Temesvár elvesz, s az egész ország titeket a világ legildomosabb hazaárulóinak nevez.
               Ezt én mondom neked, én, Ártándi Tamás.</p>
            <p>Pál elpirult; de mérsékelé indulatát, mely apja szavaira keblében támadt; s nyugodtan
               csak azt jegyzé meg, hogy helyesebben cselekedett volna, ha előbb végighallgatja s
               csak aztán mond ily kemény ítéletet fiáról. - Én, ismétlem - folytatá -, teljesen
               osztozkodom vezérünk nézetében, hogy a lázadókat csak akkor támadhatjuk meg biztos
               sikerrel, ha Báthorival egyetértőleg működünk; s éppen mivel e nézetben osztozom,
               azon kéréssel járulok őnagyságához, hogy a levél átadását, melyet a temesi grófhoz
               írni fog, bízza reám.</p>
            <p>Valamint Pál első felszólalásánál minden arcon rosszallás: úgy most bámulat s azon
               lelkesedés vala kifejezve, mely keblünket elfogja, midőn nemes elhatározást látunk.
               Maga Zápolya is meg vala lepetve.</p>
            <p>- Az istenért, hová gondolsz, fiam! - kiálta az öreg Ártándi, megragadva Pál kezét -
               biztos vesztednek rohansz, s nem dicső vitézhez illő halállal fogsz elveszni. A
               hóhérok felakasztanak.</p>
            <p>- Minden halál dicső, melyet a hazáért szenvedünk - mondá Pál nyugodtan. - Temesvár
               megmentése szükséges; s csak így mentethetik meg; gyávaság volna tőlem, ha ily
               pillanatban veszélytől visszaijednék.</p>
            <p>Pál szép vala e pillanatban. A lelkesedés, mellyel szólt, férfias szép arcának még
               érdekesebb kifejezést ada. Megelégedett tekintettel jártatá szemeit a társaságon; s a
               nyugodt önérzet, melyet egész magaviselete kifejezett, annál dicsőbb színben tünteté
               fel őt, minél nagyobb fölgerjedést idézett elő ajánlata az egész körben. Ha valaha
               apa büszkeséggel tekinthetett fiára: az öreg Ártándi teheté ezt jelenleg. S e boldog
               érzés, melyet azon gondolat keserített el, hogy ily fiútól talán örökre meg fog
               fosztatni, fájdalmas örömnek édeskeserű cseppjeit facsará az ősz bajnok szemébe. - Ó,
               s ha elvesztenélek - mondá megindulástól remegő hangon -, s nem nyílt csatában, hol
               nemesnek halni illik; de így...</p>
            <p>- Az nem lehet - kiálta Perényi, kinek szemei szintén könnybe lábadtak, midőn Pál
               kezét megragadta -, vajda őnagysága nem engedheti, hogy ily férfiú, mint te, minden
               ok nélkül önvesztébe rohanjon.</p>
            <p>A többiek hasonlólag nyilatkoztak; s maga Zápolya, ámbár Pál ajánlatát első
               pillanatban örömmel hallá, észrevevén a hatást, melyet az valamennyi jelenlevőre
               tesz, kinyilatkoztatá, hogy a szolgálat, melyre Ártándi ajánlkozik, nem oly nemű,
               hogy azt tőle elfogadhatná.</p>
            <p>- Nagyságos uram - mondá Pál nyugodtan -, Temesvár megmentése az egész országnak
               legnagyobb érdekében fekszik, s azért mellőzhetetlen kötelességünk. Nagyságod,
               felfogásom szerint igen helyesen, szükségesnek tartja, hogy mielőtt Dózsát
               megtámadjuk, Báthorival egyetértésbe tegyük magunkat; ha erre alkalom ajánlkozik, azt
               magától visszautasítani nem áll nagyságod hatalmában.</p>
            <p>- Ha bátyámban egy csepp becsületérzés van, inkább azonnal seregestől Temesvár felé
               indul, hogysem magát így megszégyeníttesse - súgá Zápolya György Petrovics
               fülébe.</p>
            <p>A vajda a legnagyobb zavarban tekintett körül, s csak azt jegyzé meg, hogy Ártándi
               hazafiságát teljes mértékben méltányolja, de úgy vélekedik, miszerint a szolgálat,
               melyre ajánlkozik, sokkal veszélyesebb, hogysem azt másra ne bízná, inkább kinek
               személyéhez kevesebb remények csatolvák.</p>
            <p>- Ne aggódjék senki miattam - szólt Pál nyugodtan -, úgy vagyok meggyőződve, hogy
               kívülem senki nincs, ki a jelen körülmények között a temesi gróffal értekeződhetnék;
               de hiszem azt is, hogy mi csaknem kivihetetlennek látszik, nekem sikerülni fog; s
               szándékom változhatlan. Csak egy kérésem van még. Tegnap este a lázadók egyike
               fogságunkba került. Történetesen ismerem az embert, s célom kivitelére szükségem lesz
               rá; szabad-e őt magammal vinnem?</p>
            <p>Zápolyamegegyezését jelenté ki.</p>
            <p>- Úgyszintén két vagy három nyílt levélre leend szükségem, melyek által azoknak,
               kiknek számára e leveleket kérem, nagyságod részéről teljes bűnbocsánat biztosíttatik
               - folytatá Pál -, s valamely jelre, mely, ha Báthorihoz magam valahogy nem juthatnék,
               annak, kit helyettem küldök, hitelességet szerezzen.</p>
            <p>Zápolya teljes szívből késznek nyilatkoztatá magát e kívánatok teljesítésére, s
               azonnal átadá pecsétgyűrűjét.</p>
            <p>- S most csak a temesi grófhoz szóló leveleket kérem - mondá Pál -, minél hamarább
               útnak szeretnék indulni.</p>
            <p>Zápolyamondá, hogy legföllebb egy óra alatt minden készen lesz - s Verbőczivel ismét
               a belső terembe vonult. - Ártándi apja s Perényi kíséretében sátorához sietett; a
               többiek, nemes elszántságát magasztalva, a táborban elszéledtek.</p>
            
         </div>
         <div type="chapter">
            <head>24</head>
            <p>Zápolya tábora mintegy nyolc mérföldnyire állott Temesvár fölött. A vajda, ígérete
               szerint, másnap Lugosig akart előnyomulni seregeivel, s a szükséges készületek
               megtételére Perényi Ferenc s az öreg Ártándi Tamás ajánlkoztak, kik ez ürügy alatt
               Pált legalább eddig kísérheték.</p>
            <p>Alkonyatig Pál Lugoson e leghívebb barátai társaságában maradt. Midőn sötétedni
               kezdett, András tanácsára nagy vörös kereszttel ékesített parasztruhába öltözött, s
               rövid búcsú után lóra ülve, új követőjével Temesvár felé nyargalt.</p>
            <p>A visszamaradottak szorult kebellel néztek sokáig utána. Miután a lovasok alakja a
               sötét erdőség között eltűnt, s a távozó dobogás rég nem vala hallható többé: az öreg
               Tamás, föleszmélve gondolataiból, egyszerre megragadta Perényi kezét, s görcsösen
               megszorítá azt. - Ezt nem látjuk többé - szólt mély, reszkető hangon.</p>
            <p>- Dehogynem - vigasztalá Perényi -, új babérokkal koszorúzva fogjuk meglátni, mint
               mindég, valahányszor pár napra távozott.</p>
            <p>- Babérral, meglehet - sóhajtá az előbbi -, de e babér fiam szemfödele lesz, s a zöld
               ággal, mely homlokát köríteni fogja, éltem végreményét fogják eltemetni.</p>
            <p>Perényi felelni akart, de visszatartott könnyei elfojták a vigasztaló szót, s egy
               meleg kézszorítás vala minden, miben részvéte nyilatkozott.</p>
            <p>Szomorúan tértek vissza Lugosra.</p>
            <p>Pál azalatt társával vágtatva haladott Temesvár felé. Az út, mely Lugost s általa
               Erdélynek egy részét Temesvárral összeköté, a túlsó parton emelkedő halmokon rengeteg
               erdőségen vezetett keresztül. Krassónak és Temesnek sík tájait a Béga s Temes
               kiöntései sok helyt állandó mocsárrá változtaták, s így e távolabb vonalt kellett
               választani, mely csak tizenkét öl szélességű, mindenütt zöld pázsittal takart
               irtásból állott. Sok helyütt a kivágott fák tuskói elrohadtan, vagy új hajtásokkal
               takarva, még most is kiállottak, s így az ösvény, melyen Pál társával haladott,
               korunk fogalmai szerint országútnak nevét nem érdemlené; de azakkor létező közlekedés
               fenntartására elég kényelmesnek tartatott, s lovasainknak semmi akadályt sem
               gördített elébe.</p>
            <p>Sietniök kellett. Lugos Temesvártól ez úton jó hat mérföldnyi távolságra fekszik. Már
               alkonyodott, mikor elindultak, s Pál még ez éjjel akart Klárival találkozni. Vágtatva
               s száguldva mentek tovább jó másfél óráig, anélkül hogy egy szót váltottak volna
               egymással.</p>
            <p>- Nemzetes uram - kiáltá egyszerre András -, jó volna talán, ha a lovak kissé
               kinyugodnának.</p>
            <p>- Igazságod van - válaszolt Pál, kinek, mély gondolatokba levén elmerülve, eddig még
               eszébe sem jutott, hogy a nemes erdélyi mén, melyen ült, elfáradhat, s ki most lépve
               kezdett fölmenni a dombon, hova éppen értek. - Mennyire lehetünk még Temesvártól?</p>
            <p>- Fele útjánál jóval tovább vagyunk - válaszolt amaz -, életemben sohasem mentem így.
               De ló is ez, melyet a nemzetes úr kölcsönadott.</p>
            <p>- Meghiszem, Bánfiék nevelték - szólt Pál, s azon megelégedéssel, melyet fiatal
               lovas, kinek paripája érdeme szerint magasztaltatik, érezni szokott, kezdé elsorolni
               lovainak tulajdonságait. - András egy ideig nagy érdekkel folytatá e beszélgetést. De
               éppen midőn Pál ménjének délceg járását újra dicsérni kezdé, rögtön félbeszakítá
               eddigi beszédét. - Lesz ám öröm a táborban - szólt érzékenyen -, ha Klári megtudja,
               hogy a nemzetes úrfi eljött.</p>
            <p>- Gondolod?</p>
            <p>- Gondolom-e? - folytatá András melegen. - Volt-e valaha asszonyi teremtés, ki úgy
               szeretett, mint Klári? Szinte félek a pillanattól, midőn neki megmondom. A bajt
               megszokta szegény. Kóborlásaink közben oly helyzeteken mentünk keresztül, melyekben
               még a parasztleány is elájult volna; ő legföllebb, ha kissé elhalványodott, azt is
               csak eleinte, később mindég halavány volt, mint a liliomszál. De ha most egyszerre
               elébe lépek, s mondom: itt vagyok, és Ártándi úrfi is itt van, és az úrfi a
               legszörnyűbb veszedelemnek teszi ki magát, csak hogy a lányasszonyt lássa, s ez
               átkozott táborból elvigye magával; meg hogy az úrfi rászedte Zápolyát és a többi
               vezéreket, mintha csak azért jönne, hogy Báthorinak levelet hozzon, pedig azt rám is
               bízhatta volna, s csupa ürügy az egész, mert Pál úrfi csak a lányasszonyt keresi, és
               a kevély Telegdi Frusina is meghalt. Lássa a nemzetes úr, ha mindezt Klárinak úgy
               elmondom, bizony megszakad szíve örömében.</p>
            <p>- A levélről, melyet Báthorinak viszek -szólt rövid gondolkodás után Pál -, ne mondj
               semmit.</p>
            <p>- S miért nem? - kérdé a másik bámulva.</p>
            <p>- Ha Klári annyira szeret, mint mondod - válaszolt Pál -, talán szerfölött megijedne
               azon veszélyen, melynek magamat kiteszem.</p>
            <p>- Dehogy ijedne meg - szólt András -, sőt úgy fogja elintézni a dolgot, hogy még csak
               veszély se legyen, mint a nemzetes úrnak már a táborban megmondtam; ez a világon a
               legkönnyebb dolog.</p>
            <p>- Gondolod? - kérdé Pál érdekkel.</p>
            <p>- Hogyne gondolnám? Temesvár s a keresztesek között számos összeköttetés volt már
               akkor is, mikor a tábort elhagytam. A polgárok, sőt a vársereg egy része sem ért
               egyet Báthori őnagyságával. Sokan vannak, kik, ha életük s vagyonuk biztosíttatik,
               Dózsát seregestől szívesen befogadnák, s levelek, sőt éjszakánként hírnökök jártak
               ide s tova, kik velünk e szándékot tudatták. Most még inkább szorult a temesváriak
               kapcája, s e titkos közlekedés még élénkebb lehet. S ha különben volna is, higgye el
               a nemzetes úr, pénzért akármennyit találna seregeink között, kik a levelet szívesen
               Báthori kezébe szolgáltatnák, habár Dózsának s az összes seregeknek el kellene veszni
               miatta. Ocsmány nép az a paraszt. Mikor a Bégát a Temesbe akarták átvezetni - mert
               csak így foglalhatni el a várost biztosan -, hány találkozott az alávaló teremtések
               közül, kik egypár aranyért a töltéseket éjjel átfúrták, pedig György vezér eleget
               akasztatott fel e gazságért. Mit használt; ha
               aranyat lát e pórnép, mindenre kész. S hát még hol csak levélhordásról van szó?!
               Magamra merném vállalni az egész dolgot.</p>
            <p>- Jerünk - mondta Pál, s megszorítva lovát, ismét vágtatva kezdett haladni.</p>
            <p>Egyike volt a legszebb nyári éjszakáknak. Fenn az égen tündöklő fényben ragyogtak a
               csillagok; a pázsiton az éji harmat milliónyi cseppjei csillogtak, s a hold, mely
               töltéséhez közel csak most emelkedett az erdő fölött, elönté sugarait a sötét
               lombozaton. Egyes helyeken, hol az erdő szélesebbre volt kivágva, az egész táj
               világosnak látszott; máshol csak egyes ezüst sugárok találák útjokat a sűrű lombon
               keresztül, s itt egyes fénypontok látszottak a földön, nyugtalan lidércekként ide s
               tova bolyongva, táncolva s eltűnve, amint gyönge szellő a fák sudarait megingatá. Pál
               minderre nem ügyelt. Itt-ott a tölgyek egyes ágai messze kinyúltak a nyílásra, mintha
               egy óriás, roppant kezét kinyújtva, őt fel akarná tartani futásában; majd a Béga
               partjain vezetett át útja, s a csendes folyónak tüköre, melyen a hold s a csillagok
               tündököltek, bájolón tűnt fel, gyermek boldog álmaként lejtve át az éji vidéken, oly
               csendesen, oly ragyogón. Néha felijesztett szarvasok s dámvadak rohantak át lovasaink
               előtt, a fák sudarain a fölébredt madarak ide s tova szállongtak, s a közel
               nádasokból a gém s a vízi szárnyasok panaszos szava hallatszott; Pál alig vette észre
               mindezt; nem jelen helyzete, a jövő foglalá el lelkét.</p>
            <p>- Álljon meg a nemzetes úr - kiálta most András -, mindjárt a táborban volnánk;
               tovább ez úton nem mehetünk.</p>
            <p>Pál megállott. - András az út jobbik oldalán látszó gyalogösvényen az erdőbe
               mélyedett. - Pál közelről követé vezetőjét.</p>
            <p>Lépve haladtak majdnem egy óranegyedig a sűrűség között. Ezután Pál magas tölgyektől
               körülvett szűk erdő-mezőn látá magát, melynek egyik oldalán romok látszottak.</p>
            <p>- Várjon a nemzetes úr itt - monda András -, én elmegyek Kláriért. E vadászház egykor
               a temesi grófé volt. Elég csinos a maga idejében, s ha nappal volna, megláthatnók; de
               feldúlták, s miután mindent, minek értéke volt, kiraboltak, nem hihető, hogy a
               keresztesek közül valaki ide vetődjék. A keresztes, mint a sáska, csak egyszer jár,
               tudja, hogy ahol már megfordult, ott másodszor semmit sem találhat.</p>
            <p>Pál leszállott lováról, s András kérdé: ne segítsen-e lekantározni?</p>
            <p>- Bízd azt rám - mondá a lovag -, én és lovam rég megszoktuk egymásnak szolgálatát;
               jobban esik szegénynek, ha ura viseli gondját.</p>
            <p>András, miután még egyszer szívére köté, hogy e helyről ne távozzék, s valahogy lovát
               se szalassza el: megígéré, hogy legföllebb két óra alatt Klárival itt lesz, s az
               úton, melyen jöttek, távozott.</p>
            <p>Pál, lovát kantáránál tartva, maga maradt. Egy ideig figyelmét a nemes állat foglalá
               el. Megereszté nyergét, körülvezeté, s miután meghűlt, levéve kantárát, hosszú féken
               fához köté. Maga keresett vizet. A vadászház feldúlásánál az ágaskút épen maradt, s
               rövid idő múlva Pál telt veder vizet állított lova elébe. - Miután ezen, akkoridőben
               lovag által aljasoknak nem tartott szolgálatokat elvégzé, s örült a gyönyörnek,
               mellyel a szomjas mén gyöngén nyerítve a vízveder felé fordult, Pál végre az illatos
               mezőn legelő állatot magára hagyva, jelen helyzetéről kezdett gondolkozni. Józanabb
               volt, hogysem annak veszélyességét át ne látná.</p>
            <p>András becsületességén nem kétkedett. Azokból, miket ez emberrel a táborban szólt,
               átlátá, hogy őt, ha mindjárt meggyőződés vezette is a keresztesek zászlói alá, most
               csak Klári iránti szeretete tartja vissza. András - mint maga mondá - rég megunta a
               kószálást és hadakozásokat, visszavágyódott nyugodt boltjába; ő Pált, kiben élete
               megmentőjét látta, bizonyosan nem árulja el a vérengző Dózsának. Erről Pál meg vala
               győződve. De mit fog Klári tenni? Szerelmén nem kétkedhetett: de nem kétkedhetett
               szenvedélyességén sem. - Ha megcsaltál, megölsz: de ne feledd, hogy nem magam fogok
               elveszni - ezek voltak a hölgy végszavai, midőn tőle elvált; s most e szavak újra
               eszébe jutottak Pálnak, s annyival nagyobb hatással voltak rá, mennyivel inkább érzé,
               hogy Klári iránt rosszul viselte magát.</p>
            <p>- Szerencsére, a hölgy nem ismeri egész vétkemet - így vigasztalá magát. - András
               mondá, hogy szerelmemen sohasem kétkedett, s viszonyomban Frusinához csak családi
               összeköttetések következését látá. - De ha András csalódik? - szólt rövid gondolkozás
               után magában - ha Klári büszkeségében sebének mélységét szolgája előtt nem akará
               feltárni, s éppen, mert halálosan sértve érezé magát, ennek bevallását akkorra
               halasztja, mikor a sértésért halálos bosszút állhat? - Pál előtt egy ideig e gondolat
               valószínűnek látszott. Azon éghajlatok alatt, hol a nap legforróbb sugárokat önt, a
               vész rontóbb hatalommal tör ki, s ő, ki Klári szerelmét ismeré, kételkedhetett-e,
               hogy azon esetre, ha a hölgy csalattatásáról meggyőződik, gyűlölése lángoló leend,
               szenvedélye határtalan, mindent feláldozó, mint egykor szerelme vala.</p>
            <p>Ártándi bánni kezdé, hogy eljött.</p>
            <p>Körültekintett. A hold szelíd sugárokat önte a tájra. Körös-körül százados tölgyek. A
               rét illatot lehelve terül el a sötét fák árnyéka alatt. Fenn az ágak között néha
               gyenge fuvalmak lejtenek át, a közelgő koránynak első fohászai, melyek alatt a lomb
               időről időre megcsörren, de lenn a sűrűségtől megőrzött mezőn a fűszál sem ingadozik,
               csak a tücskök egyhangú éneke zeng fel a virágzó lóhere s vadborsó között. Néma csend
               mindenfelől s szelíd nyugalomnak képe, kivéve, hol a vadászház sötét falai arra
               intenek, hogy emberi szenvedélyek e magányos helyet sem kímélék meg
               küzdelmeikben.</p>
            <p>- Mi csendes e táj - mondta Ártándi magában -, csendes, mint a sír. S ki tudja, nem
               leend-e azzá? - Lelkét szomorú sejdítések tölték el. Visszagondolt múltjára. A sors
               csaknem csudálatosan pártolá eddig lépteit, s most egy kockára veté mindenét, nem
               volt-e ezvigyázatlanság? Vannak emberek, kik éltük legfontosabb pillanataiban egyes
               érzemények vagy általános szenvedélyesség által ragadtatják el magukat. Bizonyos
               irányban rohanva, melytől sem tanács, sem eszöknek jobb belátása által nem hagyják
               magokat visszatartóztatni, cselekvésök nem annyira szabad akarat, mint benső, majdnem
               ellenállhatlan szükségnek következése. De vannak mások, kiket nem érzemény, de éppen
               az ronta meg, hogy magukat kizárólag az ész kormányának engedve által, önokoskodásaik
               fonalából szőtték a hálót, melyből nem lehet többé szabadulniuk; kik büszkeségükben
               nézeteik helyességén nem kétkedve, elnyomva érzelmeik benső szózatát, következésről
               következésre haladnak tovább, míg végre csalódásukat észreveszik s ezzel együtt azt
               is, hogy a követett irány megváltoztatása már nem áll hatalmukban. Mint az érzemény,
               úgy a tiszta ész emberének vannak elragadtatás-pillanatai, s Pál át kezdé látni, hogy
               mostani összes eljárása e pillanatok egyikének volt következménye.</p>
            <p>Találkozása Andrással Klári emlékét újra föleleveníté szívében. Megfosztva
               Frusinától, kit halottnak gondolt, újra vonzalmat érzett a bájló polgárlány iránt.
               Még hiúsága sem engedé, hogy az iránt, ki őt annyira szereté s szerelmének annyit
               áldozott, érzéketlen maradjon. De Pál ildomosabb volt, semhogy magát az érzemény
               által elragadtassa. A gondolat, hogy e hölgyet szerencsétlenné tette, bánattal tölté
               el lelkét: érzé, hogy hibázott, kíváná, hogy e hibát jóvátehesse: s mert Frusina nem
               vala többé, s mert Klári nemes lelkületében bízott, lehetségesnek gondolá azt. De
               mindez nem bírta volna őt arra, hogy elhagyott kedvesét ennyi veszélyekkel
               fölkeresse, ha helyzetét átgondolva, saját biztonságára nem gondolja szükségesnek,
               hogy Klárival szóljon. Csak ha Klárit szerelme változatlanságáról meggyőzheté, csak
               azon esetre remélhette, hogy a viszony, melyben e leányhoz állott, titokban maradhat.
               De mily ürügy alatt keresheti fel Klárit? Hol és miképp találkozzék vele? Éppen e
               gondolatokkal foglalkozott, midőn Perényitől megérté a viszonyt, melyben Báthori s
               Zápolya egymással állanak, s mely az utóbbit Temesvár megszabadításától visszatartá.
               Pál találékony eszével azonnal átlátá mindazt, mi a dolgok ezen helyzetében
               öncéljának kivitelére kedvező. Ha Zápolya levelének kézhez szolgáltatását magára
               vállalja, fölkeresheti Klárit. Szerető leányt arról meggyőzni, hogy e veszélyes
               küldöttséget csak azért vállalta magára, hogy vele találkozzék, nem sok fáradságába
               kerülhet. Klári, ha kedvese szerelméről ily fényes tanúság által újra meggyőződik,
               nemcsak hallgatni fog, sőt neki arra, hogy a levelet veszély nélkül Báthori kezébe
               juttassa, segédkezet nyújtand. S midőn Pál ezt teszi, tulajdonképpen ismét csak
               szerelmes kalandját folytatja, s mily szolgálatot tesz hazájának?! Temesvár
               megszabadítását neki fogják tulajdonítani: tette a legnemesebb honfiúi feláldozás
               színében tűnik fel az egész világ előtt. Zápolya ésBáthori egyaránt lekötelezetteivé
               válnak. Mennyi előnyök jövő előmenetelére! - Pál áthatva e gondolatoktól, Andráshoz
               sietett, s miután ennek szavaiból Klári szerelméről s terve kivihetőségéről
               meggyőződött, nem késett ajánlkozásával, még mielőtt annak veszélyes oldalait
               átgondolta volna. - Ha Pál nem kizárólag eszére hallgat, s ha eljárásában szívétől is
               tanácsot kér: ez, mely még nem vala végképp megromolva, ellentmondott volna
               szándékának. Még egyszer megcsalni azt, kit már szerencsétlenné tett, személyes
               előmenetelének eszközéül alázni a legszentebb érzeményt, ez olyannyira aljas tett
               vala, hogy Pál nem egykönnyen határozhatta volna el magát elkövetésére. Ha önző
               számításai közben Klárira gondolt, e leánynak egész jelleme visszaijeszthette volna
               őt a merénytől. De lelkét nagyravágyó tervei tölték el; s csak most, csak az erdei
               magányban kezdé érezni, hogy óvatosabbnak kellett volna lennie. Ha András és Klári
               jöttét be nem várva azonnal lóra ül, s Zápolyatáborába siet, Klári bosszúját
               elkerülheti; de nem kockáztatja-e ezáltalhírét? Ajánlata bámulatot gerjesztett; de ha
               most lép vissza, mielőtt annak végrehajtását megkísértette volna: nem fog-e ő, az
               eddig mindenki által tiszteletben tartatott mint szájhős méltán lenézetni társai
               által?</p>
            <p>- Nyugodtan be kell várni végzetemet - szólt magában eltökélten -, vagy nem az-e
               éppen a szerencse legnagyobb adománya, hogy bátorságot ad? S ha túlbíztam
               kedvezésében, s ha vesznem kell: nincs miért panaszkodnom ellene. Rövid vala pályám,
               de fényes s körülvéve ellenektől; egyetlen, de dicső küzdelemben meghalni édesebb,
               mint kesergő barátok között.</p>
            <p>Ily gondolatokkal foglalkozott, midőn léptek ébreszték föl. - Hol van, hol? - kiálta
               egy asszonyi hang; s néhány perc múlva Pál Klárit tartá karjai között.</p>
            <p>A szenvedélyes öröm, mellyel a hölgy őt magához szorítá, azonnal eloszlatta
               aggodalmait. Szívében feltámadt a régi érzemény, s feledve mindent, egészen a jelen
               pillanat élvezetének engedé át lelkét. - Pál nem tartozott azon emberek sorába, kik
               egy lény szerelmében teljes megelégedést képesek találni; neki tágabb kör, fényesebb
               pályabér kellett annál, melyet a szerelem nyújthat; de pillanatokra ez ifjú szívet is
               elragadták érzeményei, s az ildomos nagyravágyó, ki mindennek következményeit
               felszámítva haladott pályáján, néha átengedé magát szenvedélyeinek. Kebléhez szorítá
               bájoló kedvesét, s a lángoló csók, melyet ajkaira nyomott, szavaknál jobban mondá,
               hogy a hölgy szeméből könnyeket facsart érzemény szívében visszhangra talált.</p>
            <p>András, ki asszonyát idáig követte, a boldog párt magára hagyva távozott, s csak a
               hajnal ragyogó csillaga vala tanúja azon gyönyörnek, melyet emberi szó nem képes
               leírni.</p>
            <p> - Nem fogsz elhagyni többé, nemde? - kérdé Klári, fejét kedvese vállán pihentetve,
               ki mellette, a vadászházromjainak közelében, egy fa alatt helyet foglalt.</p>
            <p>Pál nem felelt; de újra kebléhez szorítva kedvesét, lángoló csókot nyomott a hölgynek
               ajkaira. - Ó, te nem fogsz elhagyni többé - mondá Klári, a gyönyör mámorában úszó
               szemeit a deli ifjúra függesztve -, hisz mindég mondám: lehetetlen, hogy csalfa légy.
               Csak én ismerem nemes lelkedet, csak én tudom, mennyire szerettél.</p>
            <p>- Minek is tudja azt más? A szerelem önmagának elég. Fukarként elrejti kincseit az
               egész világ előtt; legfőbb boldogsága, hogy senki sem gyanítja gazdagságát. Minek
               ismerje a világ boldogságunkat? enyémnek tudlak, s nincs irigyekre szükségem, hogy e
               bizonyosság egész üdvét érezzem.</p>
            <p>- Igazad van - szólt Klári, gyöngéd kézszorítását viszonozva. - S mégis vannak
               pillanatok, midőn e titkolódzás, melyre viszonyaink kényszerítenek, csaknem
               tűrhetetlennek látszik. El szeretném mondani mindenkinek s ki szeretném kiáltani a
               világba, hogy enszavamat hallva, magamat meggyőzhessem, hogy boldogságom nem puszta
               álom, melyet az első napsugár el fog széleszteni. Fukarként rejtem el kincseimet; de
               mint a fukar szívét, úgy lelkemet száz aggodalom tölti el. Ha látlak, ha velem vagy,
               boldognak érzem magamat; de alig távozol, s eszembe jut, nem rabolják-e el kincsemet?
               De legyen, amint kívánod - folytatá sóhajtva -, szerelmem ne legyen akadályul
               semmiben. Emelkedjél a legmagasabb polcra, légy nagy és dicső, míg szíved osztatlanul
               az enyém marad, a többivel nem gondolok.</p>
            <p>- S kétkedhetel?</p>
            <p>- Ó, nem, kedvesem! - mondá a leány, s véghetetlen érzemény szólt hangjából - nem
               fogok kétkedni soha többé. Voltak napok, midőn lelkemet e szörnyű gondolat gyötré.
               Borzadva gondolok vissza. De elmúltak, s nem fognak visszajönni többé. Hogy is
               kétkedhetném még! Van‑e férfi, ki szerelmében azt volna képes tenni, mit te
               cselekedtél? Ide jössz, éltedet, sőt éltednél többet kockáztatsz... mert ha a
               kegyetlenek kezébe kerülsz, nem puszta halál várna reád... s miért? csak hogy
               láthass, hogy karjaid közé szoríts, hogy elmondhasd, hogy szíved nem változott. Ó,
               ennyi szerelmet én nem érdemeltem; megőrülök boldogságomban! - S a szegény, csalatott
               leány újra karjai közé szorítá kedvesét, s örömcseppek peregtek le arcain.</p>
            <p>- Ó, vajha oly boldoggá tehetnélek, mint érdemlenéd! - mondá Pál, valóban meghatva,
               midőn a korány világa inkább elterjedvén, észrevevé a változást, melyet Klári arcain
               a bú okozott - de nem valál-e szerencsétlen szerelmem által? e nyájas arcokon,
               melyeket az ég arra teremtett, hogy rajtok örök mosoly üsse fel tanyáját, most búnak
               nyoma látszik; meghalványultál, kedves.</p>
            <p>- S megsoványodtam, nemde? - kérdé Klári szomorúan. - Én nem vagyok többé szép. Ó, de
               te szeretni fogsz így is, nemde? - szólt, kedveséhez simulva, és sötét szemeit
               könyörögve hozzáemelve. - Szeress, s Klárid ismét a piros, mosolygó leány lesz, kit
               annyiszor hajnalodnak neveztél, s kinek a múlt napokban rózsái helyett csak harmata
               maradt.</p>
            <p>- Te szép vagy, angyalom - válaszolt Pál, őt kebléhez vonva -, még szebb talán, mint
               valál; de arcaidon szenvedések nyomai látszanak: s a gondolat, hogy azokat én
               okoztam, fájdalommal tölti lelkemet.</p>
            <p>- Ne szóljunk erről - mondá Klári -, a szerencsétlen, ki tőlem szívedet
               elrabolta...</p>
            <p>Pál szólni akart; Klári félbeszakítá. - Nem szívedet, tudom, az az enyém maradt; de
               ki szerelmünk között válaszfalként emelkedett, nincs többé. Isten jól tudá, hogy nem
               élhetek szerelmed nélkül, s maga elvevé az akadályt; mit gondolunk a múlttal? a jövő
               szebb leend!... Atyám kiűzött házából, nincs támaszom, nincs hely a világon, hol
               magamat otthonosnak érezhetném; a tied vagyok egészen, osztatlanul. Szolgálód leszek,
               ha úgy kívánod, csak szeress. Vigy magaddal jószágaid egyikére; adj egy kis házat
               erdő közepében, mint ez itt, hol senki sem gyanítja létemet, s csak te ismerd az
               ösvényt, mely e magányba vezet; csak szeress, és én boldog vagyok, boldogabb, mint
               mikor irigyelve százaktól, az élet minden örömeit élvezém, s még nem ismertelek.</p>
            <p>A szeretőket itt András szakítá félbe, ki megrakott kosárral feléjük közelített. - A
               hív ember arcain öröm ragyogott, midőn asszonyát oly boldogan látá, s a zöld pázsitra
               rakva az élelmeket, miknek egy kancsó szerémi bor nem megvetendő részét tevé, a
               szerencsés párnak jó étvágyat kívánt.</p>
            <p>- Nem oly jó ugyan, mint Ártándi úrfi nagyúri asztaluknál megszokta - mondá
               mosolyogva, míg Klári az ételekkel kedvesét megkínálta -, a mi ifjasszonyunk is
               jobbízűen főz talán, s adja Isten, hogy főztéhez minél előbb visszakerüljek; de
               Lugostól idáig jó lovaglás, s fogadom, a vitéz úrnak jólesik, mit amúgy hamarjában a
               táborban összekaparítottam.</p>
            <p>- S kend jóllakott már? - kérdé Pál jókedvűen, étvágya által legvilágosabban
               bebizonyítván, mennyire osztozik egyébiránt nézeteiben.</p>
            <p>- Nem biz én - válaszolt amaz, sóvár tekintettel követve a falatozó ifjú mozdulatait
               -, idő is van még rá; majd ha jóllaktak, rám kerül a sor.</p>
            <p>- Dehogy kerül! - mondá nevetve Pál - ülj le hozzánk, s fogj hozzászaporán.</p>
            <p>- Ha éppen nem lenne ellenökre, magam sem bánnám - szólt, kérdő tekintetét Klárira
               vetve, az előbbi.</p>
            <p>- Ülj le, András - mondá nyájasan Klári -, hisz többször megosztottuk kenyerünket
               egymással.</p>
            <p>- Meg biz azt, ha magunk voltunk - válaszolt András, ki már a falatozáshoz
               hozzáfogott -, de most, hogy a nemzetes úrfi is itt van...</p>
            <p>- Mit úrfi - mondá Pál -, egy ruhában járunk, ha valami úrfias volna rajtam, azt
               Zápolyatáborában hagytuk.</p>
            <p>- Azt se bánom - szólt az előbbi, midőn a kulacsot felnyitva, Klárinak odanyújtá -,
               ha az emberre ily szerető vár, engem úgyse, magam is paraszttá válnék, pedig polgár
               szüléknek gyermeke vagyok, és soha életemben parasztos munkával nem vesződtem.</p>
            <p>A reggeli nem sok ételből állott, de étvágy fűszerezé az egyszerű étkeket, s az ó
               szerémi bor, mely a csanádi püspök pincéjéből került a keresztesek táborába, a lehető
               legjobb kedvbe hozá a vendégeket. Legboldogabbnak Klári látszott. Érzelgős hölgyek,
               minőket századunkban találunk, nem képzelhetik a gyönyört, mellyel a szép polgárleány
               kedvesét oly jóízűen enni látta. Szívök választottjában ők halvány arcot, gyönge
               inakat, gyönge gyomrot, szóval a szenvedély s érzemény lángjaitól fölemésztett
               férfiromot kívánnak; Klári a legjobb falatokat kereste ki, s velük kínálta meg
               kedvesét, mondhatlan örömmel követve minden mozdulatát, mellyel az reggelijéhez
               látott.</p>
            <p>Miután jóllaktak, s András a maradványokat a kulaccsal együtt a vadászház romjai
               között elrejté, Pál elmondá jöttének célját, vagy állítása szerint, ürügyét. - Mióta
               megtudám, hogy itt vagy - mondá érzékenyen -, leírhatatlan vágyat érzék utánad. A
               rövid sorok, melyekben tőled búcsút vevék, nem fejezheték ki érzelmeimet; látni
               akartalak, hogy változatlan szerelmemről meggyőzzelek, s ha szavaimnak nem hinnél,
               enmagamat adjam kezeid közé, hogy rajtam bosszút állhass. De ennek eszközlésére ürügy
               kellett. Magamra vállalám, hogy Zápolyalevelét a temesi gróf kezébe juttatom, csak
               így menthettem meg András életét, csak így találkozhattam veled. Most becsületem
               kívánja, hogy szavamat beváltsam; ti, kik a táborban vagytok, legjobban fogtok
               segíthetni tanáccsal.</p>
            <p>- Ne félj, be fogod válthatni szavadat - mondá Klári, kinek András Ártándi akaratának
               ellenére az egész viszonyt már elbeszélé.</p>
            <p>- Bízd leveled rám, jövő éjjel én magam fogom azt Báthori kezébe adni.</p>
            <p>Pál a lelkes leánynak ez ajánlatát természetesen nem akará elfogadni, s a szeretők
               között vita támadott. Pál azt, hogy a keresztesektől mindenfelől körülfogott városba
               juthat, maga sem tartá lehetségesnek; mondá ugyan, hogy a rábízott levelet önmaga
               akará Báthorinak átadni, de csak azért, mert a bámulás, melyet vakmerő szándéka
               nyilvánításával gerjesztett, hiúságának jólesék; az mindazáltal, hogy a veszélyes
               vállalat a kedves hölgy által vitessék véghez, nem volt szándékában. Nemcsak
               szerelem, még becsületérzése is visszatartóztatá őt a hölgy ajánlatának
               elfogadásától.</p>
            <p>Klári elmonda mindent, hogy kedvese határozatát megváltoztassa.</p>
            <p>A temesvári polgárok egy része, megunva a hosszú várvívást, a várost szívesen Dózsa
               kezére juttatta volna, s csak Báthori fenyegetései tartóztatták őt ettől vissza. A
               város - melyet a Hunyadi által épített s külön falakkal körülvett vártól jól meg kell
               különböztetni - csak széles vízárok s palizádok által volt körülvéve; s miután a
               rendes katonaság, mely a temesi gróf zászlói alatt e helyet védelmezte, csak a
               kapukat őrzé, s a többi szolgálatot a polgárokra bízá, természetes, ha a város s a
               tábor között a közlekedés soha egészen meg nem szűnt. Majd a városból jött ki valaki,
               Dózsát a polgárok között az iránta létező barátságos indulatról tudósító; majd a
               keresztes vezér küldött levelet a városba, mely által egyik vagy másik előkelő
               polgárnak tudtára adá, hogy azon esetre, ha a lakosok Báthorit nem fognák a hely
               átadására kényszeríteni, úgy bánik velök, mint a csanádiakkal. Még Klári is, hogy
               magának Frusináról biztosabb tudomást szerezzen, már kétszer benn volt a városban, s
               apjának egy kereskedő barátja által biztosan s minden bántalom nélkül ismét
               kibocsáttatott.</p>
            <p>- Engem ne félts - mondta Klári, midőn mindezeket elbeszélve, Pált még mindég
               bizonytalanságban látá -, nincs oly pillanat, midőn azok közül, kik atyám házánál
               megfordultak, valaki őrt ne állana, s az a városba beereszt. Csak azt nem tudom, mi
               módon juthatok Báthori elébe?</p>
            <p>Pál Zápolya gyűrűjét mutatá.</p>
            <p>- Oly biztosan átadom leveledet, mintha teljes béke idejében élnénk - mondá Klári, a
               gyűrűt elragadva. -, András elmegy táborunkba, s előre kiszemléli a helyet, melyen
               éjjel átmehessek. Sajka a Béga innenső partján akármennyi hever. Átmegyek, mihelyt a
               nap lenyugszik, s a vezérek dorbézolni, a seregek aludni mennek. Maga Lőrinc, ki
               századmagával a többiek helyett is ügyel mindenre, a város ezen részén, melyet a Béga
               körülfoly, ritkán fordul meg. Ez oldalon nincs kapu, s így éjjeli kirohanástól itt
               nincs mit félnie. Akármennyi eleséget vittek ez úton a városba. Kár egy percig is
               aggódnod miattam.</p>
            <p>- De nem vállalhatná-e az egész dolgot András magára? - kérdé Pál.</p>
            <p>- Rá nézve a veszély nagyobb - válaszolt Klári. - Ha a városbeliek éjszaka férfit
               látnak közelíteni, s az éjjelek világosak, meglehet, valamelyik zajt üt, vagy ha
               felelettel visszajő, s Lőrinc kezébe esik, megvizsgálják, s ha a választ nála
               találják, felakasztják. Mindettől nincs mit félnem. Lőrinc teljes bizodalmát bírom.
               Ha visszajövet rajtakap, azt mondom neki, hogy mivel Temesváron éhség uralkodik, egy
               kosárka eleséget vittem ismerőseimnek, s legföllebb kissé megdorgál, más bajom nem
               lesz. Bízd rám az egészet, kedvesem - folytatá. - Lám, ha a nehéz feladatot, melyet
               magadra vállaltál, bevégzed, ez egy új lépés leend emelkedésedre, hadd boldogítson
               engem az öntudat, hogy segéded valék.</p>
            <p>E végszavak oly könyörgő hangon mondattak, Klári oly kérőleg emelé szép szemeit
               kedveséhez, hogy ez, ha a dolog kivihetőségéről nem lett volna is annyira
               meggyőződve, alig állhatott volna ellen kívánatának. - Keblére szorítá a bájoló
               leányt, s mélyen meghatva szerelme által, csak azt mondhatá, hogy ezen nemes tettét
               sohasem fogja elfeledni. - Ne feledd el, Klári, hogy azon esetre, ha legkisebb bajod
               történnék - folytatá rövid szünet után -, a föld legboldogtalanabb emberévé
               tettél.</p>
            <p>- Semmi boldogtalanság - válaszolt örömkönnyei között mosolyogva a leány. - Adná az
               ég, hogy valamint te éltedet tevéd láthatásomért kockára, én veszélyesebb dolgokat
               vihetnék végbe kedvedért. Menj te, András, most a táborba - mondá hívéhez, ki az
               egész jelenet alatt meghatva a szeretők mellett állott. - Szürkületkor a Béga partján
               meglátjuk egymást. Addig, nemde, együtt maradunk? - szólt szelíden kedveséhez simulva
               - nem küldesz el magadtól?</p>
            <p>Lángoló csók, melyet remegő ajkaira nyomott, volt Pál egyedüli válasza: s míg András
               Temesvár felé folytatá útját: a boldog szeretők ismét magukra maradtak.</p>
            <p>Óra folyt óra után. A bájló korányt tikkasztó dél váltá fel, s az est sugáraiban
               ismét hosszabbra nőttek az árnyak. A szeretők nem vevék észre az idő haladását. -
               Mennem kell - mondá végre Klári, midőn e végső sugárok is eltűntek, s a sötétedő
               erdőt a nyugodni szállott madarak csiripelése tölté el -, mielőtt a hajnal hasad,
               nálad vagyok ismét. Várj reám. Itt biztosan vagy.</p>
            <p>Pál visszatartóztatá a távozót. - Maradj nálam - mondá -, mit nekem emelkedés s az
               emberek dicsérete?! Egy óra, melyet karjaid között töltök, fölér a világ babéraival.
               Holnap hajnalban visszamegyek Zápolyához, s megmondom, hogy levelét nem juttathattam
               Báthori kezéhez. Vesszen Temesvár, vesszen akármi inkább, semhogy te veszélynek
               tegyed ki magadat.</p>
            <p>Pál komolyan szólt. Fellázadt érzékei e pillanatban háttérbe szorítának minden egyéb
               gondolatot. Csak szerelmét érzé, az ellenállhatlant, mely soha egész valóját ily
               hatalommal meg nem ragadta. Neki úgy látszott, mintha életének boldogsága ez egytől
               függne, mintha megelégedésére, ezenkívül egyébre nem lenne szüksége.</p>
            <p>Klári arcain mondhatatlan öröm ragyogott, midőn szelíd erőszakkal kibontakozva
               lángoló öleléseiből, még egyszer mondá, hogy mennie kell. - Ó, ha tudnád, mi
               véghetetlenül boldoggá tettél! - szólt meghatva, és szemeiben könnyek ragyogtak. -
               Van-e hölgy a világon, ki így szerettetnék; s szerettetve lenni általad, ki oly
               magasan állsz fölöttem! Nem, Pálom, neked a dicső ösvényen nem szabad megállanod. Mit
               magadra vállaltál, véghez fogod vinni. Nevedet hálával említendi a haza; a
               legdicsőbb, az első leendesz társaid között, s én bámulva, de örömmel fogok
               föltekinteni magasságodra; nekem elég lesz az öntudat, hogy kit annyian magasztalnak,
               az engem szeret; én e tudatban boldog leszek. Hisz a nap, ha a láthatáron dél felé
               emelkedik, nem vet hideg sugárokat a földre, melytől látszólag távozott; ragyogóbban,
               de melegebben néz le reá. S így teendesz te, nemde, Pálom? hisz Klári is segített
               utadon.</p>
            <p>A hölgy arcainak kifejezésében leírhatlan magasztaltság látszott; soha Pál ily
               szépnek kedvesét nem látta még. - Látva elhatározását, nem mondott többé ellent
               föltételének, s hallgatva kíséré őt a rét széléig, oda, hol az ösvény az erdőbe
               vezetett. - Itt Klári megállott, s Pált kéré, hogy térjen vissza.</p>
            <p>- Megláthatna valaki - mondá nyájasan -, maradj te itt, s légy nyugodt irántam. Nem
               vagyok én úri kisasszony, kinek lovagra s pártolóra van szüksége: elmegyek én magam
               is, s ha kell, szembeszállok a veszéllyel ájulás nélkül. - S ezzel még egyszer
               megölelve kedvesét, távozni akart.</p>
            <p>- Takaródzzál be jól ködmönödbe - mondá, midőn még egy ízben megállott, s kedveséhez
               fordult ‑, az éjek hűsek, sok hideglelés jár a vidéken - s ezzel sebes léptekkel az
               ösvényen tovább ment. Pál meghatva nézett utána. Végre a távozó eltűnt szemei előtt,
               s ő, a vadászház romjaihoz visszatérve, leült küszöbén, s átengedé magát
               gondolatainak.</p>
            <p>Mélyen meg vala hatva. - Ennyi szerelem! S mit tett ő, hogy azt megérdemelje? Nem
               csalta-e meg e hölgyet, ki szívét tartalék nélkül nekiadta, ki életét neki áldozná?
               Nem csalja-e őt most e pillanatban? Nagyravágyó tervei vezették őt ide, s ő elámítá a
               leányt, hogy szerelemből jött, s ez hitt szavainak, mert nemesebb, hogysem szavain
               kételkednék; s most talán a legnagyobb veszélyeknek teszi ki magát, csakhogy
               hiúságának szolgáljon. - Mily aljasnak, mily megvetésre méltónak érzé Pál magát e
               gondolatoknál! - Hányszor akartam lábaihoz borulni e nap alatt - szólt magában -,
               hogy egész aljasságomat megvallva, bocsánatot kérjek. De tehettem-e ezt? Nem
               mindene-e szerelmem? S ha e meggyőződést, mely által őt oly boldognak láttam, tőle
               elveszem, ki enyhítheti bánatát? És miért tettem volna ezt? - így gondolkozott
               tovább; nem érzem-e, hogy szívem megváltozott? hogy mától fogva új életet kezdek,
               melynek fő célja e nemes teremtés boldogítása leend?... Csak most szeretek! csak most
               ismerem ez érzeményt. Előbb érzékeim által vonzódva érzém magamat e hölgy felé: most
               ismerni tanultam egész becsét, és semmi sem fog többé elválasztani tőle. Maga az ég
               vezérlé lépteimet, midőn ide jövék, hogy egész értékében becsülni tanuljam a kincset,
               mely számomra jutott. Frusina nem elégíthette volna ki vágyaimat soha. Egy angyal
               vala ő, leszállva a földre, hogy imádtassék, Klári földi teremtés, mint mi, többiek,
               teli vágyakkal s szenvedéllyel, de melyet a szerelem felmagasztalt, szeretni csak ily
               hölgyet lehet; boldoggá csak ilyennel válhatok. - S Ártándi Pál nemes terveket
               alkotott a jövőre nézve. - Klári csak szerelmet kíván: ő nevét, birtokát, mindenét
               meg fogja osztani vele. - Most nem teheti, de ha majd fölemelkedett, ha oly nevet s
               állást vívott ki magának, hogy azt, kivel létét megosztja, ha mindjárt polgárleány
               volna, e haza legfényesebb nőinek sorába állíthatja: akkor Klárit fel fogja emelni
               magához, s oly boldoggá teendi, mint soha asszony nem vala még. - S gondolatai ez
               úton visszatértek szokott ösvényükre, s ismét dicsőség, emelkedés s a bátor küzdelmek
               s a tekervényes út, melyen e célhoz juthat, foglalák el lelkét, míg a múlt álmatlan
               éj, a magány s az erdő egyhangú zúgása szemeire álmot hoztak.</p>
            <p>Zekéjébe takarva, a magas fűbe ereszkedett, s éber álmait nemsokára azon édesebbek
               válták fel, melyeket az éji nyugalom hoz s melyeknek bájló képeit éberségünk átka, az
               emlékezet, nem zavarja többé. - Midőn gyönge érintésre fölébredett, már szürkülni
               kezdett. Mellette Klári állott; kis távolságra András, a nyergelt lovakat tartva.</p>
            <p>Klári az ébredőnek Zápolya gyűrűjét s egy levelet ada kezébe. - Eljártam
               megbízásomban - mondá -, s mint látod, baj nélkül. A városba azon úton jutottam, mint
               előre mondám. Mihelyt a gyűrűt előmutattam, Báthorihoz eresztettek, s a gróf nem
               késett a felelettel.</p>
            <p>- Hogy fogadta a levelet? - kérdé Pál érdekkel.</p>
            <p>- Első pillanatban, úgy látszott, örült, de később, főképp a felelet írása közben...
               mert az egész idő alatt a szobában maradtam... haragosnak látszott. Azt is kérdé:
               hogy jutottam a levélhez? S akkor elmondtam, hogy életed veszélyeztetésével te
               hoztad. - Mennykő ember az az Ártándi! így szólt; mondd, hogy köszöntetem. -
               Képzelheted, mint dobogott szívem, midőn így dicsértetni hallottalak.</p>
            <p>Pál megölelé kedvesét, és szenvedélyes köszönetet mondott lelkes segédének. - S most,
               kedvesem, mennem kell - mondá nem színlelt fájdalommal -, ha Isten úgy akarja,
               nemsokára meglátjuk egymást, s nem válunk el többé.</p>
            <p>- Egy darabig még elkísérlek - szólt Klári -, Dózsának tudtára esett, hogy Zápolya
               Lugosra jött, s tegnap este parancsot adott ki, hogy egy csapat lovasság a lugosi
               útra menjen ki, s ha az ellenség közelednék, azonnal hírt adjon. András az erdőn át
               más ösvényt ismer, mely távolabb szintén a lugosi útra vezet, s miután lóháton úgysem
               igen mehettek, odáig még veled jövök.</p>
            <p>- Jer hát velem, bátor kedvesem! - mondá Pál, midőn a lovakkal közeledő András a
               mondottakat ismétlé. - Adná az ég, hogy magammal vihetnélek a világ végéig!</p>
            <p>András a lovakkal más ösvényen, nem azon, melyen jöttek, haladott az erdőbe. A
               szeretők karöltve követték őt, s rövid idő múlva az erdei mező s a feldúlt vadászlak
               hallgatva álltak a felkelő nap első sugáraiban. - A szerelem nem hagy nyomot maga
               után azon helyen, melyet legboldogítóbb örömei fölszentelének. Ó, ha nyomai minden
               szívben állandóbbak lehetnének!</p>
            
         </div>
         <div type="chapter">
            <head>25</head>
            <p>A feldúlt vadászháztól, melynek közelében Ártándi Pál a múlt éjszakát tölté, egy
               mérföldnyire beljebb az erdőben, más hasonló vadászlakot találunk. Talán azon
               körülmény, hogy e ház minden más lakásoktól távol állott, talán a keresztes vezérek
               szigorú parancsa: hogy oly épületek, melyekben jobbágycsaládok laknak, bántatlanul
               maradjanak, vagy a nagy vörös kereszt, melyet gazdája annak jeléül, hogy ő is a
               keresztesekhez tartozik, az ajtó fölébe festett - e hajlékot, ha mindjárt egy gyűlölt
               országnagy, somlyói Báthori István jószágához tartozott, eddig a pusztítók dühétől
               megmenté. E szerény lakásban tölté Frusina s Bebek Katalin azon két hónapot, melyek,
               mióta őket a Maros partján utolsó ízben láttuk, lefolytak.</p>
            <p>Míg Pál bájló kedvesével útját az erdőségen át folytatja, forduljunk mi e
               vadászházhoz.</p>
            <p>A házat mindenfelől erdő veszi körül. Hátul s két oldalán sűrű rengeteg, melynek
               lombján a nap déli sugárai is alig hatnak át, elöl, hol a fáknak egy része ki volt
               vágva, mindjárt a ház mellett az erdőnek helyét friss mező foglalja el, s az egyes
               meghagyott faóriások árnya alatt zöld pázsitszőnyeg terül el. Közel a házhoz erős
               patak tiszta habjai folynak. A rengetegből jő, s miután festői kerületekben a
               tisztáson átfutott, a sűrű erdő között ismét eltűnik. A vadászlak maga egyszerűen, de
               ízléssel és kényelmesen épült. Falát kívülről a tetőig felfont s most nehéz
               szőlőfürtökkel terhelt venyigék ékesítik. Kőkéményén, mintegy a nyugalom s a
               szerencse jeléül, a gólya fészket rakott. A faragatlan fakerítés megett kis
               konyhakert látszik, s benne a gyümölcsös-fáknak egész sora. Minden oly csendes és
               hallgatag körös-körül. Ki magányban akarná tölteni napjait, nem választhatna jobb
               helyet, hová a világ zajától visszavonuljon, de Bebek Katalin, ki erre semmi hivatást
               nem érzett magában, unni kezdé e magányt, s napról napra türelmetlenebbül várá a
               pillanatot, midőn ismét emberek közé jöhet.</p>
            <p>- Megőszülünk itt, meglátod, kedvesem, vének leszünk, mielőtt ismét hozzánk illő
               emberek társaságába jövünk - így panaszkodott sokszor Frusinának. - Orbán nem bánná,
               ha a világ végéig itt kellene is maradnunk; nővére, sógora s maga a cigány is vele
               tart; akárkit kérdezünk, mind azt mondja, hogy a lázadók közel vannak, s még nem
               hagyhatjuk el e házat; de én meg vagyok győződve, hogy minden rég békességben van, s
               Budán mulatnak, tornáznak és táncolnak, míg mi itt e vadonban elhervadunk.</p>
            <p>Katalin, mennyiben azt hivé, hogy Orbán Frusina ittlétét szívesen meghosszabbítaná,
               nem csalódott. Ez ifjú józanabb vala ugyan, hogysem szerelmének reménytelenségét át
               nem látná, sőt mióta egész életét ez imádott hölgy közelében tölté, napról napra
               inkább észrevevé a szerelmet, mellyel az Ártándi Pálhoz viseltetett; de éppen e
               reménytelenség, éppen tudása annak, hogy életének végső boldog pillanatait éli,
               kétszerte keserűbbé tevék az elválás gondolatát. Orbán nem szólt szerelméről,
               magaviseletében nem vala semmi, mi Frusinát arra emlékeztetheté; ő megszokta
               gyermeksége óta magába fojtani legszentebb érzeményeit, megtanult lemondani
               férfiasan, keserűség nélkül; de e végső derültebb pillanatokat miért ne élvezné?
               Midőn Frusinát e szerény házban s egyszerű köntösében látá, miért ne festené ki
               képzeletében a boldogságot, melyet, ha e hölgy ily körben született volna, karjai
               között találhatna? Miért ne népesítse e magányt bájló képzetekkel? A való tőle
               megtagadta áldásait, miért ne keressen vigasztalást ábrándjai között? hisz ő nem
               ámítja magát csalfa reményekkel, nem feledkezik meg helyzetéről. Tudja, hogy a nap,
               mely életének világot adott, nyugodni száll; csak az alkony szomorúan bájoló
               pillanatait, melyek hosszú éjét megelőzik, akarja meghosszabbítani.</p>
            <p>Orbán kíváná, hogy Frusina minél tovább maradjon körében; de hogy e kívánat
               teljesítésére mellékes eszközökkel éljen, az nem fért nemes lelkületéhez, s Frusina
               csak igazságos volt iránta, midőn nénje panaszaira mindég azzal felelt: hogy mihelyt
               Orbán távozásukat lehetségesnek fogja látni, annak bizonyosan nem gördítend akadályt
               elébe. Katalin rendesen rosszkedvűen elhallgatott e válaszra, de belső meggyőződése
               nem változott. Egész valóját leírhatatlan nyugtalanság ragadta meg. Jelen helyzete
               tűrhetetlennek látszott, s mindig visszatérő s szenvedélyesebb panaszai végre nem
               maradhatának hatás nélkül Frusinára sem. Meggyőződéseink nagy része megszokáson
               alapszik. Mi naponként ismételtetik, miről azok, kikkel élünk, meggyőződve látszanak
               lenni, végre valószínűvé válik, bármint mondjon is ellent nyugodtabb ítéletünk. A
               hölgy nem kételkedett ugyan Orbán szándékainak tisztaságán, de nem csalódhatott-e az
               ifjú a dolgok helyzetére nézve, midőn a még létező veszélyt a valónál nagyobbnak
               tartja?</p>
            <p>Voltak dolgok, melyek az asszonyok türelmetlenségét még inkább nevelték. Kevés nappal
               ezelőtt a cigány vajda azon hírrel jött a házhoz, hogy Zápolyaegész táborával már
               Lugos közelében áll; s e hír Katalin kisasszonyra nézve még érdekesebbé vált, midőn
               Polgár Zápolyapompás sátoráról, fényes tábori életéről s azon sok urakról s
               nemesekről kezdett szólani, kik a vajda körül összegyűltek. Lugos oly közel vala, a
               menekülés a sűrű erdőkön át, melyek jelen rejteküktől odáig terjedtek, oly könnyűnek
               látszott, hogy egykori vezetőjük nézete - miszerint nem tanácsos e biztos helyet most
               elhagyni, midőn az ellenséges táborok ily közel állva egymáshoz, élénkebb mozgásban
               vannak - reá nem lehetett hatással; s panaszai, mióta e hírt vevé, még
               szenvedélyesebbekké váltak. Frusinát Zápolyatáborának fénye nem csábítá, de a
               cigányvajda beszédében volt valami, mi a minél előbbi odajuthatást előtte is
               kívánatossá tevé. - Apjáról, kiről Frusina még nem gyanítva szörnyű sorsát,
               mindenekelőtt kérdezősködött, a cigány, mint máskor, csak azt mondá, hogy a csanádi
               ütközet óta, honnan szerencsésen megmenekült, a király udvaránál van, s Bornemiszával
               együtt az ország azon részének védelmére seregeket gyűjt; - de annyival többet
               beszélt Ártándiról, kinek bihari hőstettei az egész országban a beszélgetés fő
               tárgyait tevék; s Katalin, kérdezve szüntelen, nem engedé, hogy ezekből valami
               elhallgattassék. Frusina, ki Pált annyira szereté, s hozzá most oly közel vala,
               miként ne kívánta volna viszontlátni kedvesét? De a hölgy magába fojtá kívánatát,
               melynek nyilvánítása Orbánnak csak fájhatott. - Annyival többet szólt Katalin, s
               mióta a cigányvajda e hírekkel visszatért, beszélgetése nem szűnő zúgolódás vala
               Orbán kegyetlensége s fortélyos álnoksága ellen.</p>
            <p>Így találjuk őt most is.</p>
            <p>- Kedvesem - szólt Katalin, midőn fonókerekétől fölkelt, s a kis szobában
               türelmetlenül fel s alá jára -, ez nem tarthat így tovább. Két álló hónapot
               töltöttünk itt e rossz házban, minden társaság nélkül; én nem maradok egy nappal sem
               tovább.</p>
            <p>- Jó nénike, csak pár napig légy még türelemmel - mondá nyájasan Frusina, ki most
               szintén felhagyott a fonással.</p>
            <p>- Türelemmel? - szakítá félbe a szólót az előbbi csaknem szenvedélyesen - nem leszek
               biz én soha... Bebek kisasszony sohasem lakott ily szobában két hónapig. S még
               hagyján, ha rászorultunk volna; ily esetben egypár órára vagy napra barlangban is
               megvonul az ember; de most Zápolya Lugosnál táboroz, vagy talán még közelebb hozzánk;
               valódi őrültség, egy órával is tovább itt maradni. Ez alacsony szoba egészen lenyomja
               kedélyemet.</p>
            <p>A szoba, mely ellen Katalin oly keserű panaszt emelt, csakugyan nem vala hasonlítható
               a fényes termekhez, hol eddig életét tölté. Talaját márvány helyett vert agyagborítá,
               s ámbár a háznép e szoba fölékesítésére legjobb bútorát s minden csak félig
               díszítményül szolgálható tárgyait összehordá: azon egypár szentkép s a somlyói
               Báthoriaknak festett címere, mik a tisztán kifehérített falakat ékesíték, a két
               citrommal együtt, mely ritkaság gyanánt a kemencepárkányra állíttatott, mind nem
               versenyezhetett Telegdi házának drága díszítményeivel; de éppen ez egyszerűség
               kölcsönzött az egésznek külső bájt; s Frusina csak meggyőződését fejezi ki, midőn
               Katalint biztossá tevé, hogy ami a lakást illeti, életében sohasem érzé magát sehol
               otthonosabbnak.</p>
            <p>- Szeszély, csupa ellentmondási szeszély - perelt az előbbi csaknem haraggal -, jól
               érezni magát, otthonosnak lenni oly lakásban, hol még csak becsületes tükör sincs. Mi
               rosszul mutat ez is itt - szólt rövid szünet után tovább, midőn a kis ezüstözött
               réztáblát, mely a tükör helyét pótolá, a falról levéve, magát egy ideig benne nézé -,
               lehetetlen, hogy így nézzek ki. Eszerint csaknem zöld volnék.</p>
            <p>- Néném rendkívül jól néz ki - vigasztalá Frusina.</p>
            <p>- Azt találod, angyalom? - szólt a másik - igazad lehet; a zöld szín, melyet arcomon
               látok, talán csak az ablakot félig eltakaró levelektől jön. A festők reflexnek
               nevezik; s most veszem észre, hogy a fehér fal is zöldnek látszik. De hallottál-e már
               valaha ily képtelenséget? Venyigéket nevelni az ablak előtt, s oly szobában, hol
               hölgyek laknak. Már a kifehérített fal is rosszul hat tekintetünkre, a legszebb bőr
               is barnának látszik. Jól tudom, Beatrix királyné, mikor Budára jött, a fehér
               atlaszkárpitokat, melyekkel a király egyik szobáját bevonatta, épp ez oknál fogva
               azonnal leszedeté, s most a királyné egész szobasorában csak vörös damaszkot látsz.
               De fehér fal, s hozzámég venyige az ablak előtt, ez borzasztó gondolat; mintha
               kórházból jönnénk, úgy nézünk ki.</p>
            <p>- Hagyd el, nénikém - mondá Frusina, ki Katalin panaszaira nem nyomhatott el egy
               gyönge mosolyt -, hisz úgysem lát itt senki.</p>
            <p>E vigasztalásul mondott szavak csak még inkább növelék Katalin rosszkedvét. - Nem lát
               senki - mondá szenvedéllyel -, elhiszem; s ha Orbán kívánata szerint mennek a dolgok,
               még fél esztendeig sem jövünk emberek közé. Mernék fogadni, Zápolyatáborában vígan
               vannak. A vajda mindenben Mátyás példáját követi, s oly fényesen, mint e nagy király,
               soha senki sem táborozott. Hallottad, mi történt Boriszlónál?... sokkal fiatalabb
               vagyok, hogysem magam jelen lehettem volna... de apád számtalanszor beszélé. Mikor a
               várost a csehek és a lengyelek együtt ostromlák, mit tett Mátyás? A falakra szép
               sátorokat építtetett; benn reggeltől estig lakoma s tánc tartatott, hogy az ellenség
               csaknem megveszett mérgében, midőn vitézeink vígságát látá. Támadásra támadás
               következett. Mihelyt az ellenség közeledett, a vitézek fölkeltek az asztaloktól, vagy
               elhagyták a táncot, mellyel éppen mulattak, s lóra ülve, a támadók elébe siettek. Az
               asszonyok a várfalról nézék a küzdelmet, s zöld koszorúkat fontak a győzők számára; s
               ha a cseheket visszaverve, a magyar sereg víg trombitaszóval megtért, a mulatság
               tovább folyt, sohasem élt szebb napokat a lovag és úrhölgy századok óta.<hi
                  xml:id="_ednref136">[cxxxvi]</hi> Lám, így táborozott Mátyás király. Későbbi
               időben Beatrix királynéval magam is többször voltam táborban, nem képzelhetsz
               kellemesebb életet magadnak. S míg Lugosnál Zápolyakétségkívül szintúgy táborozik, mi
               itt ülünk e magányos, elhagyott házban, s csak egyedül, mert egy szegény íródeáknak
               tetszik bennünket fogságában tartani.</p>
            <p>- Igaztalan vagy Orbán ellen - szólt Frusina -, meglehet, csalatkozik s veszélyt lát,
               midőn az megszűnt is; de ha biztosságunkkal megegyezhetőnek hinné, bizonyosan
               elvezetett volna innen. Ez ifjú nemesebb lelkületű, mint gondolod, szíve nem ismer
               önzést.</p>
            <p>- Orbán szeret - monda Katalin -, s ily pillanatban, valamint a leghidegebb asszony
               megszűnik önző lenni: úgy a legnemeslelkűbb férfi is egyszerre azzá válik. Hidd el,
               én tisztábban látok e dologban, de bízd rám, majd szólok én vele.</p>
            <p>Frusina látván nénje szenvedélyességét, mely beszéd között mindinkább növekedett,
               mindent elkövetett, hogy őt e föltételéről lebeszélje; de az szokatlan makacssággal
               ragaszkodott szándékához.</p>
            <p>- Nem vagyok én gyermek - mondá csaknem neheztelve -, s jól tudom, mit kell tenni ily
               viszonyok között. Köszönettel tartozunk Orbánnak, azt nem tagadja senki, s bizonyosan
               apád sem fog adósa maradni; de ha egy kissé neheztel is reám, nem valami herceg vagy
               tudja Isten, mi, hogy előtte számat befogjam. Ily embereknek jó, ha néha helyzetükre
               emlékeztetjük. Az úrfi nagyon is el van kényeztetve; úgy bántatok vele házatokban,
               mintha tudja az ég, kivel volna dolgotok, pedig végre is csak jobbágyfiú, s nem
               több.</p>
            <p>Orbán, ki éppen a szobába lépett, Frusina részéről minden további ellenvetést
               lehetetlenné tett, s Katalin első hevében azonnal hozzáfogott a beszélgetéshez.</p>
            <p>- Éppen arról beszélgettünk húgommal - mondá szárazan, midőn Orbán magát meghajtva,
               jó reggelt kívánt -, hogy alkalmasint tovább tartózkodtunk itt, mint szükséges vala.
               Polgártól tudjuk, hogy Zápolyaseregeivel csak néhány órányira táborozik; föltett
               szándékunk, ha lehet, még ma vagy legalább jövő éjszaka odamenni. Ha te magad nem,
               nénéd bizonyosan ismeri az utat, mely Lugosra vezet.</p>
            <p>Orbán meg vala lepetve; különösen feltűnt előtte azon parancsoló, majdnem megvető
               hang, melyen Katalin szólt, s mely arra vala számítva, hogy minden ellentmondást
               megelőzzön, de nyugodtan csak azt válaszolá: hogy igen sajnálja ugyan, ha e szegény
               ház a kisasszonyoknak kellemetlenné vált, azonban kívánságukat teljesíteni nem áll
               hatalmában!</p>
            <p>- Nem áll hatalmadban? - kérdé Katalin haraggal. - Nem áll hatalmadban? Hallott-e
               ilyet a világ?! Diák uramnak nem áll hatalmában!</p>
            <p>Gyönge emberek, oly pillanatokban, ha valamely föltételük kivitele szívükön fekszik,
               éppen, mert saját szilárdságukban nem bíznak, szívesen erőltetik magokat haragra; ezt
               tevé Katalin is. Orbánnak vére arcába tolult; nem szokott ily bánásmódhoz, s érzé,
               hogy azt nem érdemli; de mérsékelte magát, s csak azt jegyzé meg, hogy ámbár
               kötelessége szerint minden alkalommal kész a kisasszonyok kívánatának
               engedelmeskedni, most kénytelen ellentmondani.</p>
            <p>- De mikor én parancsolom! - szólt Katalin mindég hevesebben. - Hallod-e, mikor én,
               ki, mint tudod, uradnak sógorasszonya vagyok, s egész házát viszem, mikor én
               parancsolok valamit, neked nem szabad ellentmondani.</p>
            <p>- Nagysád igen csalatkozik, ha akaratomnak tulajdonítja, mi hatalmamon kívül fekvő
               körülmények következménye - válaszolt Orbán -, miután az erdélyi vajda s a nemesség
               Lugosnál ütötte fel táborát, s naponként ütközetre várhatunk: az egész vidék
               mozgásban van. Sohasem járt több veszéllyel e biztos menedék elhagyása. Csak még egy
               kis türelem; ha a lázadók, mint biztosan hiszem, rövid idő múlva szétűzettek, még
               aznap a temesi grófhoz vezetem nagyságtokat.</p>
            <p>Minél józanabb volt e tanács, minél általánosabban jelenté ki helybenhagyását Frusina
               is, annál ingerlékenyebb lett Katalin. - Ez mind igaz is lehet, nem is - mondá élesen
               -, te legalább e részben semmi bizonyost nem tudhatsz. Úgy tapasztalom, hogy mióta
               idejöttél, rendkívül vigyázattal őrzöd drága személyedet. Ha sógorod s cigányunk nem
               volna, teljes tudatlanságban élnénk. Te a házat is alig hagytad el.</p>
            <p>A türelemnek is megvannak határai, s talán nincs ifjú, ki szenvedélyeit fellázadni ne
               érezné, ha az előtt, kit évek óta imád, gyávasággal vádoltatott. Orbán indulattal
               válaszolt, indulatosabban, mint hölgy irányában általán véve s főleg, mint
               helyzetéhez illett, de sértve érzé magát, s nem bírta magába fojtani fájdalmát. Ezt
               érdemlé-e ennyi áldozat, ennyi kiállott veszély után, hogy gyávának neveztessék,
               miután Katalin jól tudta, hogy vigyázatának is, melyet most szemére hány, csak az ő s
               Frusina biztossága vala oka? - Orbánt a keresztes táborban sokan ismerék, tudták,
               hogy Katalint s Frusinát ő kíséré el Budáról, s ha most a lázadók közül valaki
               meglátja őt, ez okvetlenül védetteinek nyomára fogná vezetni ellenségeiket.</p>
            <p>- Csak hányd szemünkre, mit érettünk tevél - mondá Katalin, ki magasabb körökben
               születtek módjára, nem foghatá meg, ha alsóbb rendűekben néha emberi érzemények
               szólalnak fel, s ebben a szemtelenség legfőbb fokozatát látta -, csak számláld el
               olcsó vitézségedet; paraszttól mit is várhatnánk egyebet.</p>
            <p>Orbán elhalványult, de hallgatott. Érzé, hogy nem mérsékelhetné magát.</p>
            <p>- De majd meglátjuk, ki parancsol? - folytatá Katalin, megvető tekintettel Orbánra -
               ha estig utazásunkra minden készen nincs, lakolni fogsz. Majd találok én neked
               urat.</p>
            <p>- Amint nagysád kívánja - mondá Orbán, indulatában remegő hangon -, a ló nyergelve
               lesz; sógorom, vagy ha úgy kívánja, én magam kalauz leszek; de Frusina kisasszony itt
               marad.</p>
            <p>- Micsoda? - kérdé Katalin bámulva - Frusina itt marad, s én őnélküle menjek el?</p>
            <p>- Ha nagysád teljességgel úgy kívánja - szólt Orbán -, nem tartóztathatom fel. Saját
               maga rendelkezik életéről; ha azt kockára akarja tenni, legyen akarata szerint; de
               Telegdi István leánya itt marad e házban. Én nem fogom tűrni, hogy jótevőm gyermeke
               bármily asszonyi szeszély miatt veszélynek tegye ki magát.</p>
            <p>- Hálátlan rossz fiú! - kiáltott Katalin, kinek indulata tetőfokára hágott, ámbár
               haragjának oka változott, s Orbán utolsó szavai előbbi föltételét elenyésztették -
               most legalább kimutattad valódi színedet. Hát az én biztosságom nem fekszik szíveden?
               Fogjanak meg, üssenek agyon, koncoljanak fel; az neked mindegy; legkisebb gondod is
               nagyobb annál, mi történik Bebek Katalinnal, csak Frusinát ne bántsa senki, a te
               Frusinádat, nemde? hogy Telegdi István leánya, az mellékes dolog; de kedvesed, ugye?
               szereted őt régóta, s azt hiszed, ha én a lázadók kezébe kerülök, könnyebben érheted
               célodat. Pirulsz? ó, rég tudjuk titkodat! de rosszul számítottál. Én nem megyek el;
               én a lázadók kezébe kerülni nem fogok, s majd ha a háborúnak vége lesz, tudósítom
               uradat, mily viperát nevelt keblén. Jobbágyfiú, és Telegdi István leányához merészli
               emelni szemeit. Szörnyűség!</p>
            <p>Katalin e szavak után a legnagyobb indulatban elhagyá a szobát. - Frusina
               utánasietett, hogy őt megnyugtassa, s Orbán maga maradt.</p>
            <p>Lelkét kimondhatlan keserűség tölté el. Sohasem ragaszkodott valaki hívebben
               jótevőjéhez, soha senki nem érzé magát inkább hálára kötelezettnek. Ez volt élte
               vezérfonala. Ez adott erőt törekvéseinek: ez vala az egyetlen, mi fájdalmát, mellyel
               Frusináról lemondott, némiképp enyhíté. - És most... Ó, Lőrinc, Lőrinc, mi hamar
               teljesedett jóslatod! - mondá elkeseredve - sohasem leszek körükben szolgánál egyéb,
               sohasem fogok találni házaikban keserűségnél egyebet; ezek voltak végszavaid,
               melyekkel elváltunk; érzem, hogy igazad volt. - S Orbán az ablakhoz állva, egészen
               fájdalmas gondolatainak engedé át magát.</p>
            <p>Katalin a kemény szavakat, melyeket Orbánnak mondott, azalatt rég megbánta. Mihelyt a
               szobát elhagyva, magát Frusinával magányosan látá, s ez őt Orbán eddigi
               magaviseletére emlékeztetve, igaztalansággal vádolá, a jószívű hajadon átlátta
               hibáját, s húgát kérte, hogy Orbánnak ezt értésére adja. - Magam sem tudom, mi
               történt velem - mondá rosszkedvűen -, nem vagyok zsémbes természetű, s évekig sem
               bántok senkit, de ma kitört belőlem. Az embernek egészen megváltozik természete, ha,
               mint mi, két hónapig lakik ily házban, s nem talál senkit, kivel társalkodhatnék.
               Azonkívül úgy hiszem, tulajdonképpen nekem van igazam; elmehetnénk Lugosra veszély
               nélkül; de Orbánnak szándéka mindenesetre jó. Mondd meg neki, hogy nem kétkedem
               rajta, s szívemből sajnálom, amit mondtam. Többet nem kívánhat egy úri hölgytől.
               Hacsak egy csepp lovagiasság is van benne, meglátod, azonnal hozzám jön, s térden
               állva bocsánatot fog kérni, hogy rám csak egy percig neheztelni merészelt, mint azt,
               majdnem hasonló esetben, Homonnai Bálint tevé a bécsi nagy torna után, melynél...</p>
            <p>Frusina sokkal inkább ismeré Orbánt, hogysem ne sejdítené a fájdalmat, melyet Katalin
               vigyázatlan szavai szívének okoztak; s azért az érdekes elbeszélésnek végét nem várva
               be, hozzásietett, hogy őt nénje sajnálkozásáról tudósítsa.</p>
            <p>Az ifjú nem vevé észre jöttét. Fejét kezére támasztva állt ott az ablak mellett.</p>
            <p>- Orbán! - szólítá meg Frusina, hozzá közelítve, s kezét vállára téve - ne
               nehezteljen nénémre.</p>
            <p>Azifjú megfordult. Halvány arcán véghetetlen fájdalom kifejezése látszott. Frusinára
               függesztve szemeit, egy percig határozatlanul állott, azután meghajtá magát, s menni
               akart.</p>
            <p>A hölgy szelíden visszatartóztatá őt. - Ne hagyjon el így, barátom - mondá nyájasan
               -, nem közöltük-e egymással máskor is bánatunkat? Nem derítém-e fel sokszor e
               homlokot, mely most oly komor redőkbe vonult? - Frusina hangja oly kérő vala, arca
               kifejezésében annyi valódi részvét mutatkozott, hogy Orbán nem állhatott ellen.</p>
            <p>- Hadd menjek el - szólt, átengedve kezét, s megállva -, magányra van szükségem, míg
               kissé lecsillapulnak e szenvedélyek, melyek keblemet dúlják.</p>
            <p>- Éppen, mivel keblét szenvedélyek dúlják, azért kell itt maradnia - mondá Frusina
               szelíden, míg süvegét kezéből kivevé -, a magány nem nyugtathatja meg úgy, mint én.
               Kezei hidegek, mint a jég. Üljünk le, barátom, s szóljunk józanan. Ha gyermekkoromban
               fájdalom gyötré szívemet, maga is azt tevé velem. Beszéltünk, néha sírtam, s végre
               nyugodt levék. Ha a szív szorul, le kell rakni terhét, s kivel tehetné azt jobban,
               mint énvelem? Nincs jobb barátja a világon.</p>
            <p>A viszony, melyben Frusina egész életén át Orbánhoz állott, természetessé tevé e
               szívességet. Utolsó időben gyanítá ugyan a hölgy, hogy az érzemény, mellyel
               gyermeksége óta barátja iránta viseltetik, melegebb, semhogy azt viszonozhatná; de ha
               ez őt közönségesen Orbán jelenlétében tartózkodóbbá tette is, mint egykor volt: most
               midőn ez ifjat szenvedni látá, részvéte előtt minden egyéb tekintet elhallgatott,
               annyival inkább, minthogy Orbán, bármik voltak is érzeményei, keble titkát eddig soha
               egy szóval sem árulta el.</p>
            <p>- Fogadja köszönetemet részvétéért - mondá Orbán megindulva -, szívemnek ily nyájas
               szavakra sohasem volt inkább szüksége.</p>
            <p>- S nemde, megbocsát nénémnek? - könyörgött a hölgy. - Szegény, csaknem sírt, midőn
               meghagyá, hogy kegyelmedtől nevében engedelmet kérjek. Higgye el, nem rossz
               szándékból cselekedett. Unja magát, azért ingerlékenyebb, s vitatkozás közben a
               legjobb ember is elragadtatik.</p>
            <p>- Bebek kisasszony tőlem bocsánatot kér? s miért? mivel helyzetemre emlékeztetett?
               mivel mint szolgával bánt velem? nem vagyok-e az? - E szavakat elfojtott hangon
               mondotta Orbán. Arcain véghetetlen keserűség volt kifejezve. Így Frusina ez ifjút
               sohasem látta még. Bámulva függeszté rá szemeit.</p>
            <p>- Orbán! - mondá végre rövid hallgatás után - miért e keserűen gúnyoló hang? Sértve
               érezi magát, s igaza van; néném szavai alig fájhattak inkább saját szívének, mint
               nekem, ki azokat hallám. Ha neheztel, ha indulata haragos szavakban tör ki, nem
               bámulhatom; néném meggondolatlanságában hálátlanná vált, s én őt nem fogom menteni;
               de asszony által mondott indulatos szó ennyi keserűséget nem érdemel. Önmaga igen jól
               tudja, hogy szolgának soha senki által nem tartatott, s házunkban barátoknál egyebet
               nem talált.</p>
            <p>- Ó, bár találtam volna! - mondá Orbán fájdalmasan - hogy jókor megbarátkozva
               aljasságommal, melyre születtem, soha magasabb érzemény keblemben ne támadott volna,
               hogy soha egy pillanatra sem feledkezve meg szolgaságomról, a fájdalomtól
               megkíméltetném, mely most lelkemet tölti.</p>
            <p>- Ön rendkívül fölgerjedett - mondá Frusina nyugodtan -, különben nem szólna így.</p>
            <p>- Ne higgye, hogy indulatban szólok - válaszolt Orbán szomorúan -, sokszor
               gondolkoztam helyzetemről, oly pillanatokban, midőn egészen nyugodt valék; de
               bármennyire érzém is boldogítva magamat a nyájas bánásmód által, melyet apja házában
               találtam: érzém mindég, hogy szerencsétlenné válok általa. A sors minden lénynek
               kijelölte természetes körét, legyen az aljas bár, ebben kell maradnia; ha viszonyai
               által ebből kiragadtatott, vesznie kell. A kóró, melyet a vész kiragadott földéből,
               nem emelkedik ég felé, elszáradva kergettetik körül mezőről mezőre.</p>
            <p>- De nem más-e az embernek helyzete? - vágott szavába Frusina - nem emelkedhetik-e ő
               saját érdeme által; s átkoznia kell-e a kezet, mely őt ebben barátilag segíté?</p>
            <p>- Voltak idők, midőn én is így gondolkodám - mondá sóhajtva az előbbi. - Az ég oly
               nemes vágyakat teremtett szíveinkbe; az ifjú, mielőtt a világot megismeré, s önerejét
               megkísértette, oly bátran indul az életnek, hogy törekvéseinek sikerén kétkednie nem
               lehet. Ó, de a tapasztalás el nem marad! Előbb-utóbb átlátja mindenki, hogy a világ
               sorát egyesnek megváltoztatni nem áll hatalmában, s hogy e világon boldog csak az
               lehet, kit vágyai sohasem ragadnak túl körén.</p>
            <p>- Ne beszéljen ilyeket - szólt Frusina nyájasan -, mi lenne így a fényes tervekből,
               melyeket barátai ön számára alkottak?</p>
            <p>- Barátaim?! - kérdé Orbán keserűen.</p>
            <p>- Igen, barátai; s nem volna-e legalább egy, kit annak nevezhetne? - Frusina e
               szavakat ellenállhatatlan szívességgel mondá; szemében könnyek ragyogtak. Orbán
               megragadá a hölgynek feléje nyújtott kezét, s szenvedélyesen ajkaihoz szorítá azt.
               Lelkét leírhatatlan érzemények tölték el.</p>
            <p>- Ó, Frusina, ha tudná, mi tölti el lelkemet. - A hang, melyen e szavak mondattak, a
               halvány arc kifejezése, a tekintet, mellyel az ifjú szemei rajta függöttek, elég
               világosan szóltak. Frusina szelíden vissza akará vonni kezét.</p>
            <p>- Ne hagyjon el, csak most ne! - szólt Orbán, erősebben szorítva kezét - ne vonja
               tőlem vissza nyájas kezét, hisz talán utolszor szorítom azt ajkaimhoz, és én oly
               véghetlenül szerettem.</p>
            <p>Frusina rég tudta ezt, de e vallomásra nem volt elkészülve, s átengedve kezét,
               zavartan állt ott az ifjú előtt.</p>
            <p>- Kimondtam a szót - folytatá Orbán szenvedéllyel -, vessen meg, űzzön el magától, én
               kész vagyok mindenre, ha az örök kárhozat várna rám, tovább ez érzeményt nem zárhatám
               magamba.</p>
            <p>Kacérkodókat kivéve, nincs hölgy a világon, ki, ha valódi szerelmet lát, legalább
               fájdalmas részvéttel ne nézne a férfiúra, kinek szenvedélyét nem viszonozhatja.
               Frusina könnytelt szemei sajnálattal függtek a szerencsétlenen.</p>
            <p>- Ó, ne, ne űzzönel magától - szólt ismét Orbán -, feledje, amit mondék; engedje,
               hogy körében maradjak. Tekintsen szolgájának, utolsó szolgájának, csak szavát
               halljam, csak ez angyali arcot lássák szemeim. - S az ifjú térdre borult, s égő
               ajkaihoz szorítá a hölgy kezét.</p>
            <p>- Keljen föl - mondá Frusina, kit Orbán szenvedélyessége mindég nyugtalanabbá tett -,
               vegyen erőt magán, legyen férfiú.</p>
            <p>A hölgy ki akará szabadítani kezét; Orbán görcsösen ajkaihoz szorítá azt. - Ó, miért
               nem halhatok meg e pillanatban!</p>
            <p>- Az istenért, keljen fel - mondá Frusina -, gondolja meg helyzetemet, ha néném
               jönne.</p>
            <p>Orbán nem hallott semmit. Szenvedélye által elragadtatva szorítá ajkaihoz a hölgy
               remegő kezét, s lángoló csókokkal borítá el.</p>
            <p>- Ha szeret, ha valaha szeretett, hagyjon el - mondá Frusina indulattal. - Gondoljon
               atyámra.</p>
            <p>Ha a villám lecsap, hatása nem lehet nagyobb annál, mellyel e szavak Orbánra voltak.
               Elragadtatva szenvedélyétől, mindenről elfeledkezett. Most egyszerre jótevője jutott
               eszébe; eszébe jutottak föltételei, melyeket annyiszor tett: hogy szerelme vallomása
               által Frusina nyugalmát megzavarni sohasem fogja; hálátlannak, alávalónak érzé magát,
               s lelkét mondhatlan fájdalom dúlta. - Ó, Istenem! mit tevék? - szólt, midőn a hölgy
               kezét eleresztve, egy percig arcait eltakará. Azután felugrott, s szó nélkül kirohant
               a szobából.</p>
            <p>- Uramfia! mi lelte Orbánt? - mondá Katalin, ki éppen a szobába visszatérve, vele az
               ajtó előtt találkozott - halvány, mintha sírjából kelt volna fel; nem lát, nem hall,
               csakhogy fel nem döntött, midőn mellettem elrohant: s vissza sem fordul, ha hívják;
               meglátod, még megőrül szerelmében. Tudok eseteket, például...</p>
            <p>Katalin csak most vette észre a változást, mely, mióta őt nem látá, Frusinán is
               történt. Félbeszakasztá beszédét, s ijedten húgához sietett. - Uram, Jézusom! s veled
               mi történt? Halvány vagy, egész tested reszket; talán csak nem fog visszatérni a láz,
               vagy talán...? Hamar vizet, cseppeket, citromot! Mi lesz belőlünk?!</p>
            <p>Katalin lármájára Orbán nénje is a szobába sietett, s mindketten kérék Frusinát, hogy
               feküdjék le. Csak hosszú kérés s azon többször ismételt ígéret után - hogy, mihelyt
               arra képes leend, mindent el fog beszélni - bírhatá Frusina nénjét arra, hogy
               felhagyva szükségtelen orvosi szereivel, őt magára hagyja. Végre Katalin engedett, s
               kiment. Frusina, bezárva az ajtót, székre veté magát, és sírt.</p>
            <p> Míg a magányos vadászlakban ezek történtek, Ártándi Pál, Klári és András kíséretében
               a lugosi útra ért; s miután kedvesét még egyszer megölelte, s nemsokára viszontlátást
               ígért, sietve vágtatott Lugos felé.</p>
            <p>Klári sokáig nézett utána. - Oly biztosnak érzé magát szerelmében, hogy lelkét még ez
               elválás pillanata sem tölté keservvel. - András teljes mértékben osztozott asszonya
               jókedvében. Azamnesztiális levelek, melyeket Ártándi, Klári és András számára
               Zápolyától hozott, s mielőtt elment, ez utóbbinak átadott, megszünteté, saját
               személyét illetőleg, minden aggodalmait. Klárira nézve teljesen megnyugtatva érezé
               magát azon körülmény által, hogy Pál úrfi szép pej lovát reá bízta, mit bizonyosan
               nem tett volna, ha nem lenne szándéka visszajönni.</p>
            <p>- Csak most kezdődik az igazi élet - mondta jókedvűen, míg a mellette ballagó nemes
               lónak nyakát veregeté -, ha e semmirevalókat Temesvártól szétkergetik, mi
               visszamegyünk Pestre, ezen írással kezünkben bajunk nem lehet. Pál úrfi ismét a
               házhoz jön. Eleinte titkon, mint annakelőtte, később mindég többször s nyíltabban,
               míg utoljára elveszi. Mert hogy ez lesz az egésznek vége, azt azonnal átlátja, akinek
               egy mákszemnyi esze van. Az úrfi rémségesen szereti a lányasszonyt, nem élhet nála
               nélkül.</p>
            <p>Klári mondá, hogy miután Pál szerelméről biztos, nem is vágyódik nagyobb boldogság
               után; de András nem engedett, s annyit beszélt Ártándi szerelméről, hogy végre a
               hölgy ellentmondás nélkül hallgatá társának fényes jóslatait; s a boldog mosoly, mely
               arcain időről időre átvonult, mutatá, hogy pillanatokra legalább, ő is osztozik e
               reményekben.</p>
            <p>Mintegy fél óráig haladhattak így Temesvár felé, midőn a beszélgetők figyelmét egy
               férfialak vonta magára. - Pál, mint olvasóim emlékeznek, nem azon ösvényen
               kísértetett vissza a lugosi útra, melyen a feldúlt vadászlakhoz jött. András tudta,
               hogy a keresztes táborból aznap reggelén, Márton vezérlete alatt, egy csapat lovasság
               küldetett Lugos felé, s nehogy Ártándi ezeknek kezére essék, biztosabbnak tartá, ha a
               rövid s kényelmes ösvény helyett, mely a vadászlakot a főúttal összeköté, inkább
               hosszabbat választ, mely csak az erdőkerülők használatára szolgálván, Temesvártól egy
               jó órával messzebb egyesül az országúttal, mint az előbbi. Ez ösvénnyel jobbra s
               balra mások egyesültek, majd szénégetőhelyekhez, majd egyes vadászházakhoz vagy csak
               leshelyekhez vezetők, s ezen ösvények egyikén András most egy férfiút vőn észre, ki,
               mint látszott, mély gondolatokba merülve közelített feléjök.</p>
            <p>- Álljunk meg kissé - szólt András -, nem tudom, miféle ember lehet ez. Egyedül jár,
               vadászruhában, s mi legcsudálatosabb, fegyver nélkül.</p>
            <p>Orbán - mert ő vala az, kivel a vándorok találkoztak -, anélkül hogy jelenlétüket
               gyanítaná, folytatá útját. Futva Frusina előtt, a magányos erdőségben akará
               feltalálni nyugalmát, s elfoglalva száz ellenkező érzemény és szenvedély által,
               bizonyos cél nélkül sietett tovább a fák között.</p>
            <p>- Furcsa dolog, de mintha Telegdi íródeákja lett volna - mondá András, miután Orbán
               továbbhaladva, a fák között ismét eltűnt. - Százszor láttam boltunkban s Budán ura
               házánál; de mit kereshet az itt?</p>
            <p>Az ösvény, melyen Orbán haladt, éles szegletben egyesült azzal, hol András és Klári
               álltak, úgyhogy Orbán vándorainkkal majdnem szemközt jött. Klári még Andrásnál is
               előbb ismert reá. - Legyek elátkozott - mondá -, ha nem az. Várj meg itt. - S miután
               Orbán anélkül, hogy őket észrevenné, mellettök elment, Klári azon ösvényen, melyen
               Orbánt jönni látá, sebes léptekkel az erdőbe sietett. Társa a lovakat féken tartva,
               bámészkodott utána.</p>
            <p>Egy negyedóra múlhatott, midőn András Klárit ismét visszatérni látta. A hölgy inkább
               szaladt, mint sietett. Halvány arcain indulat és elkeseredés vala kimondva.</p>
            <p>- Itt vannak - szólt, alig vehetve lélegzetet, midőn Andráshoz ért -, jer hamar.</p>
            <p>- Kik vannak itt? - kérdé emezbámulva.</p>
            <p>- Csak siessünk - kéré az előbbi. - Márton barát, mint mondád, a lugosi úton van
               csapatjával. Nem juthatunk hamarább oda, mint ha egyenesen balra tartunk, ugyanazon
               ösvényen, melyen Orbánt láttuk.</p>
            <p>- De az istenért, mit látott? Egy ellenséges csapattal akadt össze? vagy ki más van
               hát itt? - kérdé András, kit Klári nyugtalansága szintén megragadott.</p>
            <p>- Ne kérdezz; siessünk! - szólt Klári a legnagyobb fölgerjedésben. - Ők vannak itt!
               Ellenségeim. Saját szememmel láttam Bebek Katalint. Egy vadászházban laknak; ott a
               kertben állott, s egy más asszonnyal beszélgetett. Csak siessünk!</p>
            <p>András bámulva követé asszonyát, ki, nem felelve további kérdéseire, fékezhetetlen
               sebességgel haladott a lugosi út felé.</p>
            
         </div>
         <div type="chapter">
            <head>26</head>
            <p>Fölgerjedve, mint magát soha életében még nem érezé, hagyá el Orbán Frusinát.
               Lelkében elkeseredés és szerelem küzdöttek egymással, s kétségbeesve átkozá végzetét,
               átkozá önmagát. Nem tartozott azok közé, kiket a sors kedvezéseivel elkényeztetett.
               Már gyermekjátékai között sok kielégítetlen vágy és szomorú sejdítés keseríté el
               életét; az ifjú jókor tapasztalá, hogy valamint a fa, minél tömöttebb lombot hajt,
               annál sötétebb árnyat vet: úgy ifjú korunk reményei homályt vetnek későbbi életünkre.
               - Orbán megtanult tűrni, lemondani, de egy volt, mi lelkét eddig fenntartá küzdelmei
               között: <hi>önérzete.</hi>
            </p>
            <p>Vérző kebellel, de emelt fővel tért vissza az emberek közé; hisz lelkét híven
               teljesített kötelességének érzete tartá fenn. - És most... Ó, én alávaló! - így szólt
               magában, midőn a fák között belső nyugtalanságát követve, továbbsietett. - Telegdi
               jótevőm volt; nem jótevőm! második apám volt ő nekem, s én háladatosság helyett
               legkedvesebb gyermekének nyugalmát dúltam fel. Frusina sokkal jobb s nemesebb
               teremtés, hogysem boldogtalan szavaim reá a legnagyobb hatással ne lettek volna.
               Sohasem fogja viszonozni érzeményemet, hisz szívét más, boldogabb bírja; de a
               gondolat, hogy engem boldogtalanná tett, fájni fog nemes lelkének, s elkeseríti azon
               örömet, melyet kedvese karjain találna, s melynek, ha nem lennék önző s aljas,
               örülnöm kellene. Nem bírtam-e ez angyali hölgy bizodalmát s barátságát? nem volt-e
               képem gyermeksége s első hölgykora legszebb emlékeivel összekötve? Szerető testvér
               gyanánt állt volna mellettem egész életemen át, s én keblembe rejtve a tiszta lángot,
               mely gyötör s világot ad, mint nemtője állhattam volna mellette, megőrizve őt minden
               bántástól - s most vége mindennek. Futnom kell köréből, melyen kívül élni nem tudok,
               naponként százszor átkozva sorsomat, s érezve, hogy megérdemlém.</p>
            <p>E szomorú gondolatok között Orbán észre sem vette, hogy a lugosi úthoz közel ért,
               midőn ábrándjaiból rögtön váratlan módon felébresztetett.</p>
            <p>- Állj meg, akinek élete van! - kiáltá három vagy négy durva hang, s midőn bámulva
               megállott, fegyveresektől körülvéve látá magát.</p>
            <p>Olvasóim tudják, hogy a keresztesek táborából ez nap reggelén egy nagyobb csapat
               avégett küldetett ki, hogy Zápolyaseregeit, ha közelítenek, legalább rövid időre, míg
               a Temesvárnál tanyázó főhad csatára elkészülhet, feltartsák. E csapat azon helynek
               közelében, hol a vadászházhoz vezető ösvény a lugosi úttal egyesült, telepedett le.
               Egyesek a keresztesek közül, a szabadidőt vadászatra használva, az erdőben széledtek
               el, s ezek által támadtatott meg Orbán. -Első tekintetre ráismert megtámadóira. A
               nagy vörös kereszt, melyet mindenikük durva zekéjén vagy ködmönén viselt, nem hagyott
               kétségnek helyet. Ellenállásról nem lehetett szó.</p>
            <p>- Minek az erőszak fegyvertelen utas ellen, ki senkit közületek nem bántott? - kérdé
               nyugodtan.</p>
            <p>- Nem látod - mondá egy a megtámadók közül -, keresztesek vagyunk, nekünk nem
               parancsol senki a világon.</p>
            <p>- De mit akartok tőlem? - kérdé Orbán.</p>
            <p>- Az majd megválik - szólt egy másik -, talán felakasztunk, talán csak
               töltéscsinálásra használunk, s akkor jaj neked, ha nem dolgozol; vagy a Temesbe is
               dobnak talán; mindez csak akkor válik meg, ha vezérünkkel szóltál. Jerünk a vezérhez.
               - S a keresztesek foglyukat maguk közé véve, a lugosi út felé siettek, hol pihenő
               társaikat elhagyták.</p>
            <p>Orbán azalatt meggondolá helyzetét. A vadászházhoz, melyet ily vigyázatlanul
               elhagyott, visszatérnie többé nem lehetett. A keresztesek között annyian voltak, kik
               őt ismerték, s tudták, miszerint Frusina s Bebek Katalin Budát az ő kíséretében
               hagyták el, hogy megjelenése a táborban, kivált, ha az ily kényszerített módon
               történik, a hölgyekre nézve is veszélyessé válhatott. Legjobbnak látszott, ha úgy
               tetteti magát, mintha saját meggyőződésétől vezettetve akart volna a keresztesekhez
               szegődni, s éppen, midőn Temesvár felé sietett, jutott kezeik közé. A táborból sógora
               által, ki mindég ott tartózkodott, a hölgyeket helyzetéről tudósítani, nézete
               szerint, nem járhatott nehézséggel.</p>
            <p>Néhány perc múlva Orbán a lugosi úton a keresztesek között találá magát, kik vezérök
               megegyezésével e helyet választák pihenésre.</p>
            <p>Az út mellett álló magas tölgyek annak felére árnyékot vetének, a másik oldalra a nap
               önté el sugárait, s a még harmatos fű s a sima cserlevelek fényt vetve ingadoztak a
               könnyű szellőben, mely Lugosról Temesvár felé suhant. A keresztesek festői
               csoportozatokban heverésztek a gyep fölött, többnyire falatozva, miközben a vezér,
               rövid, mellén szétváló s fényes páncélát láttató csuklyában, kivágott fatörzs
               mellett, tőrével nagy darab borjúsültnek feldarabolásával fáradozott.</p>
            <p>- Hát mily akasztófavirágot hoztok itt? - kérdé mély hangon a barát, midőn a
               közelgőket észrevéve, falatozását félbeszakítá.</p>
            <p>- Nem tudjuk biz azt - felelte egyike a kérdezetteknek -, vagy úr vagy pap vagy
               prókátor vagy csak olyanféle mindenesetre, akin meglátszik, hogy nem hozzánk
               tartozik. Oly finom bőrű keze van, esküdni mernék, hogy soha az eke szarvához nem
               nyúlt.</p>
            <p>- Fel kell akasztani. Ha nincs kötél, vegyetek kötőféket. - Ez volt a vezér rövid
               ítélete, mely után ismét kényelmesen falatozni kezdett.</p>
            <p>- Gondold meg, mit téssz - mondá Orbán nyugodtan, midőn a vad örömrivalgások,
               melyeket Márton szavai a sereg között előidéztek, kissé csillapultak -, nehogy
               hirtelenkedésedet később megbánjad.</p>
            <p>- Megbánni! s ezt te nekem mondod? nekem, Mártonnak, ki soha semmit meg nem bánt, ki
               a szent keresztes hadnak egyik fővezére, ki seregeivel száz kastélyt pörköltetett
               fel, s az összes világ gvárdiánjaira, apátjaira s püspökeire - a bíbornok
               őeminenciáját, kinek követe táborunkban van, mindég kivéve - annyit sem tart, mint e
               saru talpára. Szemtelen, majd meglátjuk, egykori nemességed megőriz-e az
               akasztófától? Fickó, más világot élünk; a hatalom s dicsőség most a mienk, most mi
               akasztatunk.</p>
            <p>A módból, mellyel e szavak mondattak, Orbán meggyőződött, hogy a barát, ki beszéd
               közben felugorva ülőhelyéről, fényes tőrével hadarászott körül, minden erőszakra
               kész; de érezve, hogy biztonsága nyugalmától függ, azon volt, hogy ezt megtartsa, s
               komolyan csak azt jegyzé meg, hogy önmaga is jobbágyszüléktől származván, midőn azok
               közé jött, kik a nemesség ellen fegyvert fogtak, félnie nincsen oka.</p>
            <p>- Majd meglátjuk - szólt az előbbi, és széles száját kellemetlen mosoly voná szét -,
               mai időben mindenki mondja, hogy nem nemes. Valamint előbb száz polgárt ismertem, ki
               egész vagyonát ideadta volna egy darab kutyabőrért, melyből nemességét
               bebizonyíthassa: úgy most nem kétlem, maga a nádor szívesen elfeledné, kiktől
               származik; de ily hazugságnak könnyen nyomára jövünk. Például, te oly úriasan nézesz
               ki, hogy minden szerénységed dacára, mellyel hozzánk leereszkedél, kénytelennek érzem
               magamat, téged, akaratod ellen is azon polcra felhúzatni, mely ily nagyságos úrfiakat
               illet.</p>
            <p>A durva tréfát a seregek részéről vad hahota követte. - Úr, úr! - kiálta több hang
               egyszerre - fel kell akasztani!</p>
            <p>- Nem úr biz a - szólt közbe erős hangon egy barna subába öltözött paraszt, ki e
               beszélgetés alatt vezére közelében állott, s baltára támaszkodva, szemeit Orbánra
               függeszté -, legyek akármi, ha ez nem Kardos Orbán; anyja s én testvérgyermekek
               voltunk, ha most nem ismer is reám.</p>
            <p>- Kend itt, Sipos? - szólt Orbán, ki a szólóban csakugyan bátyjára ismert.</p>
            <p>- Én bizony - mondá a másik -, s bár más helyen találkoztunk volna. Ha szegény anyád
               tudná, mire jutottál; de mindég mondtam: nem jóhoz vezet, ha jobbágy gyermekét urak
               közé küldik.</p>
            <p>E rövid jelenet a jelenlévőkre különböző hatással volt. A vad kifejezés, mely a
               körülállók arcain, midőn Orbán közikbe jött, látható vala, eltűnt, mihelyt azon
               meggyőződéshez jutottak, hogy nem nemessel van dolguk; sokan a keresztesek közül
               feléje nyújták jobbukat, csak Márton barát nem engesztelődött ki, sőt arcának
               kifejezése még mogorvábbá vált midőn magát ily váratlan alkalomtól, kegyetlenségét
               gyakorolhatni, megfosztva látta. - Azt könnyű mondani, hogy ez ember rokonod - szólt
               rosszkedvűen, s tőrét az előtte álló fatörzsbe döfvén -, ennyit akármelyikünk
               tehetne; de hát ha én az egész mesének nem adok hitelt?</p>
            <p>- Isten úgy segéljen, mind igaz, amit mondtam - mondá a legnagyobb élénkséggel az
               előbbi -, keresztelőjénél is ott voltam; a ház, melyben született, nincs egy
               kőhajtásra tűzhelyemtől; már minek is hazudnám?</p>
            <p>- Azt nem tudom - válaszolt a barát -, de eszed nem jó dolgon jár, arra meg én
               esküdném meg; egész képed megváltozott, mióta e fiú közünkbe jött, biz isten,
               reszketsz.</p>
            <p>- És ha reszketek - szólt az előbbi -, nem járok-e veled két hónap óta, s nem
               láttam-e, hogy senki, aki kezed közé került, az nem szabadult meg többé, s midőn e
               szegény fiút látom, kit karjaimon hordoztam, ki százszor játszott udvaromban, s kit
               te most felakasztatni akarsz, ne reszkessek?</p>
            <p>A rokonsági kötelékek, melyek a magyarnál még napjainkban is oly nagy tiszteletben
               tartatnak, ez időben még erősebbek voltak, s a körülállók teljesen méltánylák a szóló
               mentségét; de a barát kétkedve rázta fejét. - Tarts mást bolondnak, ne engem - mondá
               mérgesen -, ez úrfias suhanc veled, bihari medve, egy fajból nem lehet.</p>
            <p>- De mit tehet ő róla, hogy úrfinak nevelték? - szólt könyörgő hangon az előbbi, ki
               mióta Orbánra ráismert, a legnagyobb részvéttel igyekezett megmentését kieszközölni.
               - Édesapja egy csatában megmentette urának életét, s ott veszett. Az öreg Telegdi
               házáhozfogadta gyermekét, s fölneveltette, hogy püspököt vagy mit tudom én, mit
               csináljon belőle. Könyvek közt ült egész életén át, azért oly sápadt. Hisz egész
               Bihar tudja e dolgokat, mindenki Orbán diáknak nevezte a szegény fiút, s oly úriasan
               járt, hogy midőn e parasztruhában láttam, sokáig rá sem ismertem. Üstökbe fonta
               haját, s elbarnult; maga anyja nem ismerne rá.</p>
            <p>E szavak elvétették hatásukat. Az íródeákok, prókátorok, szóval azoknak egész serege,
               kik mint gazdasági tisztek s törvénytudók a földesurak elnyomásainak eszközül
               szolgáltak, még inkább utáltatott a jobbágyok által, mint az urak,<hi
                  xml:id="_ednref137">[cxxxvii]</hi> s midőn Márton, Sipos szavait végighallgatva,
               gúnyosan mondá, hogy a mondottak szerint Orbán a halált még inkább megérdemli, miután
               jobbágynak születve, saját vérei ellen az urakhoz szegődött: nem vala senki, ki a
               szerencsétlen ifjú iránt rokonszenvet nyilvánított.</p>
            <p>- Igazság - szólt egy öreg paraszt -, ez az országnak mételye. Az urak durvák,
               kegyetlenek, de egynek-másnak közülük mégis szíve van; s ha őket túlzó
               követeléseikben senki közülünk nem segítené, hamar fel kellene hagyniok
               kevélységükkel. De azok, kik aljas bérért szolgáikul esküdnek, s saját véreik ellen
               emelik fegyvereiket, kik diákul tanulnak, s kegyes pártfogóik hasznára minden
               alkalommal törvényt csavarnak nyakunkra: ezeket irtsuk ki. Ha saját fiam volna,
               nyakába vetném a kötelet.</p>
            <p>- Kend jóravaló ember - mondá Márton, teljes helybenhagyása jeléül a szólónak vállát
               veregetve ‑, ki kell irtani e gazt mind az utolsóig; ha Dózsa és Lőrinc tanácsomat
               követnék, jobban állanánk. Nincs semmi a kíméletnél veszélyesebb. Te pedig, diák uram
               - folytatá, Orbánhoz fordulva, gúnyoló hangon -, ha imádkozni tanultál, láss hozzá,
               sörülj, hogy oly emberek kezébe kerültél, kik szükség idejében az abszolúciót is rád
               adhatják.</p>
            <p>Az öreg Sipos könyörgéshez fogott, s a vezérnek s körülötte álló társainak öccse
               életéért rimánkodott. - Orbánnak kevés reménye maradt, mit jelen helyzetében csak
               azért fájlalt, mert átlátá, hogy halála az üldözőket Frusina nyomába hozhatja. -
               Márton szavainál, midőn az Dózsa s főképp Lőrinc túlságos kegyessége ellen
               panaszkodott, a ceglédi plebános jutott eszébe, s végmenedékül reá hivatkozott; nem,
               mert ezáltal életét remélé megmenthetni - erre azon nem barátságos mód után, mellyel
               Lőrinctől utolsó ízben megvált, kevés kilátás mutatkozott -, hanem azért, mert azon
               esetre, ha a főtáborba vezettetik, és sógorával szólhat, Frusinát a közelgő
               veszélyről tudósíthatja.</p>
            <p>Lőrinc nevének említése azonnal megváltoztatá helyzetét. A tisztelet, melyben a
               hatalmas pap a keresztesek előtt állott, oly általános vala, hogy mihelyt Orbán azt
               mondá, hogy Lőrinctől hivatva jött, s hogy halála előtt csak vele akarna szólani: a
               zaj, mellyel előbb kivégeztetését kívánták, azonnal megszűnt, s maga Márton
               kinyilatkoztatá, hogy ez esetben őt a táborba fogja vezettetni, de természet szerint
               jól megkötözve s becsületes kísérőkkel - folytatá gúnyosan -, mert én ily diák
               uraknak nem sokat hiszek; s fejemet tenném rá, hogy Lőrinc atyóval soha éltedben sem
               szóltál. De legyen akaratod szerint; ha hazudtál, még keményebb büntetés vár reád, s
               igen csalódol, ha azt hiszed, hogy az egykori ceglédi plebános ilyféle embereket, kik
               püspököknek neveltettek, igen kímélni szokott. Mondom, tégy, amit akarsz. Ha
               akasztóhelyül Temesvárt e szép erdőségnél jobban szereted, ám legyen, nem kell
               senkinek megrontani örömét, s csak magadnak tulajdoníthatod, ha fáradtan jössz a
               másvilágra. Innen sokkal kényelmesebben küldtünk volna oda.</p>
            <p>Hasonló beszédek között, melyek a körülállók által kacagással fogadtattak, s Márton
               népszerűségének főalapját tevék: Orbán kezei megkötöztetvén, a rab négy oláh őrzésére
               bízatott, s Sipos bátyjától követve, Temesvár felé indult; Márton pedig ismét a
               gyepre hevert, s belsőképp átkozá a felsőbbséget, melyet Lőrinc magának a keresztesek
               felett kivítt, s melyet most is annyira akarata ellen elismerni
               kényteleníttetett.</p>
            <p>A katonás barátot rövid idő múlva Klári verte fel nyugalmából; s a hír, hogy Telegdi
               leánya ily közel van, a vezért s seregeit új mozgásba hozá. De hagyjuk őket a
               rendetlenség s lárma között, mellyel a hölgyek elfogatására készültek, magokra, s
               kövessük Orbánt a keresztesek táborába.</p>
            <p>Útközben az ifjú átgondolá helyzetét, s oly határozathoz jutott, hogy azon esetre, ha
               élete megkíméltetik, a táborban marad; s mire Lőrinc által egykor felszólíttatott, a
               nép ügyében szinte fegyvert fog. - Mit tehetnék egyebet - gondolá magában -,
               Frusinához vissza nem mehetek többé, csak veszélyt hozhatnék reá; s jelenlétem
               azután, mi köztünk történt, csak lelke nyugalmát zavarhatná fel. A keresztesek
               táborában talán még hasznára lehetek. Ha ellenségeihez állok, talán el fogom hárítani
               a veszélyeket, melyek őt fenyegetik; legalább többet tehetek érte, mint most. Ki
               tudja, talán a végzet azért juttatott elleneim kezei közé, hogy életem feladatának,
               mely abban áll, hogy magamat ez angyalért feláldozzam, megfeleljek... Az nem lehet,
               hogy ember egészen hasztalan éljen e világon; a kegyes ég nem engedte volna, hogy
               ennyit tűrjek, ha számomra nem volna fenntartva egy pillanat, melyben én is
               hasznosnak, melyben szükségesnek érezhetem magamat.</p>
            <p>Az ifjú gondolatait több ízben az öreg Sipos szakítá félbe, ki, nem értve oláh
               kísérőitől, a táborban létező állapotokról szabadon tárta ki szívét öccse előtt. A
               rendetlenség, az egyes csapatok között létező viszálykodások, a mindég növekedő
               kegyetlenség s a vezérek képtelensége, a Temesvár körül összegyűlt tábort rég
               felbomlással fenyegeték, és Sipos, ki életében ura zászlója alatt, melyet a törökök
               ellen több ízben követett, rendes hadi szolgálatot is látott, hív tolmácsa vala azon
               elégedetlenségnek, mely a keresztesek között véglegyőzetésük előtt általánossá vált.
               - De végre - így szólt Orbán ismét magában, midőn bátyjának ezen előadása után előbbi
               föltételét még egy ízben átgondolá -, hogy azok, kikre e sokaság vezetése bízatott,
               nem felelnek is meg feladásuknak, s ha a nép elkábítva szenvedély s természetes
               vadság által, melyet százados elnyomás szült s nevelt, az emberiség korlátain
               túlcsapong, maga az ügy, melyért fegyverhez fogok nyúlni, nem szent-e mindamellett?
               nem azon ügy-e, melyhez születésemnél fogva hivatva vagyok?... Lőrincnek igaza volt:
               keblem csak akkor fogja feltalálni nyugalmát, ha a pályára, melyből szerencsétlen
               viszonyok kiragadtak, visszatérek.</p>
            <p>E gondolatok között Orbán követőivel végre az erdőn kívül Temesvár közelében látá
               magát, hol a várost minden oldalról körülfogó sátorok tűntek fel szemei előtt. - Az
               erdő s a tábor között szabad tér terült el, mely a keresztesek által vásárhelyül
               használtatott, s hol, midőn Orbán kísérőivel odaért, Lőrinc éppen a szomszéd falukból
               a táborba hozott eleséget osztá ki néhány száz férfi- s asszonyból álló zajongó tömeg
               között.</p>
            <p>A fogoly jöttére csillapult a zaj; a tolongók szétoszlottak, s Orbán a hatalmas
               pappal szemközt állott. Lőrinc azonnal ráismert a jövevényre, s miután
               kézrekerülésének körülményeit megtudá, feloldatá kezeit, s az oláh őröket
               visszaküldé, s Orbánt várakozásra kérve, ismét az osztáshoz fogott.</p>
            <p>A zaj újra elkezdődött, s az élelmiszerek, melyek fegyveresektől őriztetve, Lőrinc
               által kiosztattak, annyira magokra vonták az egész tömegnek figyelmét, hogy Orbán a
               tolongók között sógorát meglátva, vele félrevonulhatott, anélkül, hogy ez Lőrincen
               kívül másvalakinek feltűnt volna.</p>
            <p>Mihelyt magát másoknak halláskörén kívül látta, röviden elmondá a történteket, és
               sógorát azon meghagyással küldé el, hogy a hölgyeket saját helyzetéről tudósítva,
               velök eddigi tanyájokat azonnal hagyja el, s mellékutakon Lugos felé siessen.</p>
            <p>Miután sógorát sebes léptekkel távozni látá, megszabadulván legfőbb gondjától,
               visszament előbbi helyére, s érdekkel nézé a mozgékony jelenetet. - A férfiak közé,
               kik Lőrincet lármás követeléseikkel ostromlák, sok asszonyok vegyültek, s a
               rimánkodás s a panaszok, melyekkel igényeiket előadák, nem kissé nevelék a zavart.
               Minden kenyérért s darab húsért, mely Lőrinc parancsára a fegyveresektől körülvett
               eleségből valakinek jutott, új lárma, néha verekedés támadt, s a legyőzöttek
               káromkodással s panaszaikkal nevelék az általános rendetlenséget, mely talán
               vérontássá fajul, ha Lőrinc intő szava s tekintélye az őrjöngőket némileg féken nem
               tartaná.</p>
            <p>Végre az elosztás bevégeztetett, a sokaság részint rosszkedvűen, amennyiben a neki
               jutott osztalék várakozásainak meg nem felelt - részint örömrivalgások között oszlott
               el, s Orbán Lőrinccel maga maradt. - Az utóbbi mély gondolatokba merülve nézett a
               távozók után. Érdekes arcai gondtól s emberfölötti fáradozásoktól azon pár hónap
               alatt, melyek óta Orbán őt nem látá, szembetűnőleg megsoványodtak, s egész
               kifejezésében mondhatlan csüggedtség vala szemlélhető.</p>
            <p>Végre erőszakkal ragadván ki magát szomorú gondolataiból, Orbánhoz fordult, s ekként
               szólt: - Ne hidd, hogy szavaid által elámíttatnám magamat; jól tudom, téged nem
               szabad akarat, hanem kényszerítés vezetett táborunkba. Tanú nélkül vagyunk. Menj
               Isten hírével, ahonnan jöttél.</p>
            <p>- Csalódol - válaszolt Orbán nyugodtan -, szándékom itt maradni táborotokban.</p>
            <p>Lőrinc bámulva nézett az ifjúra. - Értelek! - mondá rövid szünet után - nincs hozzám
               bizodalmad, s nem csodálom. Országszerte hangzik kegyetlenségem híre. Nagybotú
               Lőrincnek, vérszomjazónak, Isten ostorának neveznek, s mert az emberek, kik közül
               senki sem képes a középszerűségen túl emelkedni, természetes hiúságukat legalább
               azáltal szokták kielégíteni, hogy azokból, kik nagy mozgalmaikban elöl állanak,
               óriásokat alkotnak: azért, kik e táborban tartózkodnak, félistent, s kikkel te éltél,
               ördögöt látnak bennem. Nem bámulom, ha te is osztozol véleményökben, s azt hiszed,
               hogy ajánlatom csak csel vala, melyet ha elfogadsz, az ígért szabadság helyett reád
               kínos halál vár. De nyugtasd meg magadat. Hitemre esküszöm: szabadon elmehetsz, hová
               menni akarsz; Lőrincet sohasem lészen okod csellel vádolni.</p>
            <p>- Mondám már: feltett szándékom veletek maradni - szólt Orbán elhatározottan -, ha
               nem volna az, eléggé ismersz, hogy engem félelem azon pálya követésétől, melyet
               meggyőződésem kijelölt, nem fogna visszatartóztatni.</p>
            <p>- S gondolod - mondta Lőrinc, sötét szemeit a szólóra függesztve -, hogy nem ismerem
               az okokat, melyek téged e határozatra bírtak?</p>
            <p>Orbán hallgatott.</p>
            <p>- Urad leánya közelünkben van - folytatá az előbbi -, észrevettem, hogy imént
               sógoroddal titkon szólottál, s hogy az sietve távozott; s hidd el, ha Telegdi leányát
               keresném, nincs vezetésedre szükségem, hogy rejtekét feltaláljam. Véletlenül kerültél
               társaink kezei közé, s meggondolád, hogy azon esetre, ha mint rab jelensz meg
               táborunkban, hol a nagyobb rész tudja, hogy a hölgyeket te mentetted meg budai házuk
               ostrománál, az összeköttetés, melyben sógoroddal állsz, másoknak is eszébe juthatna,
               s hogy néhányan a szerény vadászlakban keresnék s találnák a kincset, melyet annyi
               szorgalommal őriztél eddig. Azt kelle tehát mondanod, hogy jószántodból szegődtél
               hozzánk, s éppen akkor kerültél Márton kezei közé, midőn e táborhoz siettél, hogy
               harcainkban részt vehess. - Másokat megcsalhatsz, de, látod, én ismerem titkodat.</p>
            <p>Orbán nem titkolhatá a zavart, mely Lőrinc szavainál lelkét eltölté.</p>
            <p>- Nincs okod pirulni - folytatá emez -, állandóság illik a férfiúhoz; nem a cél,
               melyet magának kitűzött: hanem az, hogy tántoríthatatlanul hív maradt céljához, adja
               meg becsét; s habár saját lelkületem szerint ítélve, alig foghatom meg a hűséget,
               mellyel nem nagyszerű ügyhöz, hanem egyes emberhez ragaszkodol: hidd el, én mégis
               becsülni tudom önmegtagadásod egész érdemét, s éppen azért nyugodt lehetsz, hogy
               annak egyedüli jutalmát nem fogom meghiúsítani. Telegdi leányátmiért üldözném?
               Feláldozám apját, mert megmentése az ügy kára nélkül nem vala lehetséges; a hölgy
               halála nem használhat senkinek.</p>
            <p>- S bízhatom-e szavaidban - szólt Orbán fölgerjedve -, midőn magad mondod, hogy
               Telegdit te áldozád fel, őt, a legjobb, a legnemesebb férfiút?</p>
            <p>- Meglehet, hogy az vala - monda Lőrinc nyugodtan -, s mégis ismétlem: én valék az,
               ki őt a nép bosszújának feláldozám. Midőn urad a csanádi ütközet után a püspökökkel s
               más főnemesekkel együtt kezünkbe került, Dózsa őt meg akará menteni. A királyi
               udvarnál Telegdi barátságosan viselé magát Dózsa iránt, midőn mások által sértetett,
               pártját fogta. György meg akarta hálálni e szívességet. A nép egy hanggal Telegdi
               halálát kíváná, s ismerve Dózsa makacsságát, látva a mindég növekedő szenvedélyt,
               mellyel seregeink bosszújok kielégítését követelék, zavartól, sőt felbomlástól kelle
               félnünk, s pedig azon pillanatban, hol összetartásra legfőbb szükségünk vala. Ekkor
               én valék az, ki midőn Dózsa egy napra a fő tábort elhagyá, Telegdi kivégeztetését
               elrendelém; habár magam is elmenvén, s annak végrehajtását Mártonra bízván, az
               iszonyú módról, mellyel az történt, nem volt tudomásom, s azt helyben sem hagyhatom.
               S hidd el, Orbán, ha Telegdi még egyszer kerül kezembe, s ha a viszonyok úgy állanak,
               mint akkor, s ügyünk győzelméhez oly erős bizodalmam van, mint akkor vala, még
               egyszer teszem, mit akkor cselekedtem. Ki munkásságát nagy célnak szentelé, azt
               egyesek szenvedései nem tarthatják fel ösvényén. Meggondolja-e az utas, hogy midőn
               előre siet, lábával száz és ezer élő teremtésnek létét tiporja el? s kinek útja
               olyas, hogy midőn halad, hangyák helyett embereket kell legázolnia: megállhat-e az,
               mert szívét irgalom ragadta meg?</p>
            <p>- Borzasztó! - mondá Orbán mintegy akaratlanul.</p>
            <p>- Igen, borzasztó - folytatá Lőrinc komolyan -, borzasztó, ha a végzet céljainak
               eszközéül gyönge embert választa; s te nem gyanítod a szenvedéseket, melyeken e szív
               keresztülment, mióta e pályára léptem. Ismertél éltem előbbi korszakában; talán
               nincsen ember, kinek a természettől érzékenyebb szív jutott volna, mint nekem. A
               szenvedés, melyet magam körül látok, kínnal tölti lelkemet, s az ég tanúm, hogy csak
               emberszeretet, csak az, mert ennyi elnyomásnak más orvosságát nem láttam, adá kezembe
               a fegyvert. Lelkem fájt, de nem változott a küzdelmek ideje alatt. Mint a
               harmatcsepp, melyet a nap forró sugara felszí, hogy az égen átvonuló sötét fellegnek
               része legyen: ilyen vagyok én. A cseppet nem saját akarata vezette magasra, s hidd
               el, ha mint a vésszel fenyegető fellegnek egy része vonul is el most fejed fölött,
               régi tisztaságában fog leesni egykor ismét viharos magasságából. Én nem valék
               vérengző, nem vagyok az, s Telegdi leányának nincs mit félni tőlem.</p>
            <p>Orbán meghatva nézett a szólóra, kinek arcán mély fájdalom kifejezése látszott. -
               Hiszek szavaidnak - mondá végre -, de engem nem egyedül Telegdi Frusinának biztonsága
               bírt arra, hogy e táborban maradjak.</p>
            <p>- Nem az?! hát mi bírhatott e kétségbeesett elhatározásra, most, midőn azok is, kik
               eddig zászlóink alatt küzdének, tőlünk egymás után elpártolnak?</p>
            <p>- Nem mondád-e, midőn néhány hónap előtt utolszor találkozánk, hogy nem lesz nyugtom,
               míg azok sorába nem állok, kikhez hasonlónak születtem? - válaszolt Orbán nem minden
               zavar nélkül. - Követni akarom tanácsodat. Telegdi István nincs többé, s vele a
               kötelék, mely előbb válhatlanul elleneitekhez láncolt, megszakadt.</p>
            <p>- Értelek - mondá Lőrinc -, mit akkor jósolék, beteljesedett. A nép fia fölemelte
               szemét a magas úri hölgyhöz, kinek körében növekedett; a szív, mely elég nemes vala
               mindenét feláldozni kedveséért, elfeledé lelkesedésében, hogy a földi istenek
               elfogadják az áldozatot, de a porból emelkedő imádókhoz nem képesek leereszkedni, s
               viszontszerelem helyett megvetés vala jutalmad. Szegény Orbán, én előre tudtam ezt!
               De ne ragadtasd el magadat elkeseredésed által. E lépés fontosabb, hogysem egy leány
               kegye vagy kegyetlensége arra indokul szolgálhatna.</p>
            <p>Nincs talán semmi fiatal korunkban, mi által magunkat fájdalmasabban érintve éreznők,
               mint ha az, mit egész életünkre elhatározó befolyásúnak gondolánk, mások által nem
               tartatik fontosnak. Orbán megalázva, sértve érezé magát Lőrinc szavai által. - S ha
               igaz volna, mit mondál - szólt indulattal -, ha e szívnek érzeményei nem voltak
               befolyás nélkül határozatomra: megítélheted-e, mennyire hathat az énreám, mit te oly
               csekélynek tartasz, reám, kinek az ég hatalmasabb érzeményeket vagy talán gyöngébb
               lelkületet adott? Ha téged jéghideg kebellel áldott vagy átkozott meg az ég, ne hidd,
               hogy emiatt az élet minden viszonyai világosak előtted, hogy létünk titkait
               beláthatod, s megítélheted azt,mit, mert nem érzed, érteni nem vagy képes. Valamint a
               forró, úgy a jéggel takart vízben semmi sem tükröződik tisztán; s kit a szív
               legszentebb érzeményei hidegen hagynak, mások megítélésére úgy nem képes, mint nem
               az, kit forró indulatok elragadnak.</p>
            <p>- Szóljunk nyugodtan - mondá Lőrinc. - A lépés, melyre magadat határozád, fontosabb,
               hogysem ezúttal csak szenvedélyeidet követni szabad volna. Az ügy, melyhez szegődni
               akarsz, reménytelen. Minek áldoznád fel éltedet oly küzdelemben, melyről előre látod,
               hogy győznöd nem lehet.</p>
            <p>- És ezt te mondod nekem? - szólt Orbán bámulva. - Nem híttál-e? nem kértél-e
               mindenre, mi szent előttem, hogy a nép ügyétől el ne vonjam tehetségeimet?</p>
            <p>- Az idők megváltoztak - mondá Lőrinc komoran -, akkor fellengő remények tölték
               lelkemet; nem kételkedém a győzelmen; már látni véltem a szebb napnak hajnalát, mely
               e szegény, annyit szenvedett népnek láthatárán végre feljönni fog. Csak vétessenek le
               a terhek, melyek a nép vállait igazságtalanul nyomják, s e hon virulni fog, s áldott
               földünk boldog embereknek leend tanyája - így gondolkozám. Ó, de a tapasztalás
               megmutatta, hogy keserűen csalódtam!... Ha téli vihar a havat, mely a földön fekszik,
               elseperte: a fagyos mező azért még nem virul; a földnek meleg kell, hogy termékennyé
               váljék; s ha minden láncok széttörettek, minden teher lehányatott, mégis mindaddig,
               míg oly valamit nem találhatánk fel, mi valamennyi keblet melegen áthatva, önössége
               jégkérgét felolvassza: az emberi nem nyomorult fog maradni. Nem elég, ha
               törvénykönyveinkből a százados igazságtalanságok nyomai kitöröltettek, s ha mindenik
               rendelése emberszerető szellemben készült: szükséges, hogy az emberek váljanak
               igazságosakká, máskülönben egyéb formák alatt mindég szenvedni fog a világ, s ez
               ivadéktól, mely mint zsarnok vagy mint szolga elaljasodott, nem várhatjuk ezt.</p>
            <p>Ezen elkeseredéssel mondott szavak mélyen hatottak Orbánra. - Ó, miért kelle ily
               későn e meggyőződéshez jutnod! - mondá érzékenyen.</p>
            <p>- Ne sajnálj - folytatá az előbbi -, lelkem nehéz szenvedéseken ment keresztül. Ha
               legbiztosabb terveimet tudatlanság, rosszakarat, egyesek hiúsága vagy a tömeg
               ellenszegülése meghiúsítá; ha majd Dózsa makacsságával, majd a seregek
               féktelenségével kelle küzdenem, s ha azok között, kiknek egész éltemet szentelém, még
               csak bizodalmat sem találhaték: szívemet leírhatlan fájdalom dúlta fel. Hogy
               szabadságáért küzdjön, híttam fel e népet, s az vadságában felülmúlta egykori
               zsarnokait. Egy jobb lét alapjait akarám lerakni, s csak ingoványt láték körülöttem,
               melyre építeni nem lehet. Mint a hajós, ki szélvész között tudja, hogy a vitorlák, ha
               feszülten maradnak, el fogják meríteni sajkáját, de kinek szavára társai nem
               hallgatnak; ki a sziklát, mely felé irányuk szükségképp vezet, ismeri, de kinek a
               kormányt senki sem akarja átengedni: ilyen valék. Átkozám sorsomat, átkozám a
               pillanatot, melyben először e pályára léptem. De ha visszatekintek, s a mondhatlan
               boldogságra gondolok, mely e szenvedéseket megelőzte: átlátom, hogy azoktól, kiknek a
               végzet kevésbé viharos napokat engedett, nincs mit irigylenem. Csalódtam; de nem
               volt-e csalódásom nagyszerű? A szívtelen, kit nemének szenvedései hidegen hagynak,
               képzelheti-e az élvezetet, mellyel reményeim lelkemet egykor eltölték, mellyel
               lépésről lépésre közelítve célomhoz, a diadalt végre kivíva gondolám. Igen! s most,
               midőn lelkemet csalódások nem ringatják többé, midőn sorsomat önámítás nélkül látom
               magam előtt, s tudom, hogy vesznünk kell: nem nézek-e reménnyel a jövőbe, mert érzem,
               hogy annak, miért küzdve elesni fogok, síromon túl győznie kell. A harc, melyet
               kezdénk, nagyobb, hogysem azt egy ivadék bevégezné. Az anyagi szabadság, melyért a
               nép fegyverhez fogott, mindaddig el nem érethetik, míg szellemi szabadsága ki nem
               vívatott, s talán századok múlnak, mielőtt ez megtörténik. De ha későn is, az idő
               jönni fog, s a késő utód megáldja a névtelen bajnokok hamvait, kik e jövő
               előkészítéséért véröket onták. Igen, fiatal barátom - így szólt tovább, Orbán kezét
               megragadva -, én bízom a jövőben; a magok, melyeket elhinték, eltaposva most, fel
               fognak nőni szebb napokban; de épp azért szükség, hogy maradjanak, kik a megkezdett
               munkát folytassák. Én bevégeztem napszámomat; mint a bajnok, ki a csata kezdetén
               ontja vérét, én a diadalt nem fogom látni. Neked talán szebb sors jutott. Itt a
               táborban csak az áldozatok számát növelheted; tartsd meg magadat a jövőnek, melynek
               reád talán szüksége lesz.</p>
            <p>- Barátom! - mondá Orbán, mélyen meghatva e mindég növekedő lelkesedés láttára - te
               túlbecsülöd tehetségimet. Nem vagyok azoknak egyike, kik ily magas célokat tűznek ki
               munkásságuknak. Ha eszméidre győzelem vár, erősebb kezek kellenek, hogy azt
               előmozdítsák, s a jövő nem veszt semmit, ha nem veszek részt küzdelmeiben. Hidd el,
               teljes öntudattal választám ösvényemet. Nem, hogy győzelmet vívjak ki, jöttem e
               táborba; s azt, amit én keresek, fel fogom találni soraitokban.</p>
            <p>Lőrinc szemei részvéttel függtek az ifjún; de oly egyéniség, ki munkásságát nagyszerű
               célok kivívására szentelé, miként értse, hogy oly csekély tárgy, minőnek a szerelem
               csalódásai magasabb szempontból látszanak, a szíven orvosolhatatlan sebeket ejthet? S
               Lőrinc teljesen meggyőződve, hogy Orbánt kétségbeesett határozatára csak pillanatnyi
               fölgerjedés bírá, elkövetett mindent, mi által őt attól visszatartóztathatá.
               Hasztalan. A kötelékek, melyek őt az élethez láncolák, megszakadtak. Jótevője nem
               vala többé; Frusinának nincs többé szüksége reá; sőt, miután őt többen látták a
               táborban, úgy hivé, jobban gondoskodhatik biztosságáról, ha a kereszteseknél marad; s
               ha e vész majdan átvonult e hon fölött, mit tegyen? A történtek után a baráti
               viszony, melyben eddig Frusinához állott, nem létezhetett többé. Kerülnie kellene őt,
               nehogy jelenléte napjait elkeserítse. S hova forduljon a világon, ha azon körből, hol
               boldognak érzé magát, kizáratott?</p>
            <p>- Elveszett ügy, melyhez szegődöm - így szólt, miután Lőrinc mindent, mi őt
               föltételétől visszaijesztheté, elmondott -, de éppen ez oknál fogva ily bajnokokra
               van szüksége, minő én vagyok. Ki az életen csügg, az számolja fel a siker
               lehetőségeit; én föltétlenül állok soraitokba. S vajon e kar, melyet magadtól
               elutasítasz, nem lehet-e hasznára ügyednek? nem hogy győzelemhez vezessen, de hogy
               példájával bátorságra intse társait.</p>
            <p>- Nem ellenzem többé kívánatodat - mondá Lőrinc, miután tanácsának sikertelenségét
               tapasztalta ‑, megfoghatlanok az utak, miken Isten azokat, kiket eszközül kíván
               használni, munkásságuk köréhez vezeti; s talán felsőbb hatalom az, mi téged ily
               váratlanul előbbi szándékaid megmásítására bírt. Mielőtt azonban megérkezésedet
               Dózsával s a többiekkel közlöm, jer velem a táborba, s nézd meg azokat, kikhez társul
               szegődöl. - S ezzel Lőrinc, Orbántól követve, a tábor felé vevé útját.</p>
            <p>S csakugyan, ha lett volna valami, mi Orbánt szándékának megmásítására bírhatá, az,
               mit Lőrinctől vezettetve a táborban látott, evégre bizonyosan legalkalmasabb fogott
               volna lenni.</p>
            <p>Hazánkban az újabb kor művelődése kevesebb változást vont maga után, mint más
               országokban; azonban az idő s a népességgel szaporodó szükség itt is megtette
               hatását; s eldődeink, ha visszatérnének, sok helyen nem ismernének többé a vidékre,
               hol egész életük lefolyt. Főképp Temesvár környékéről mondhatjuk ezt. Az akkori vár
               magas falakkal s széles vízárokkal kerítve, csak azon egy épületet környezé, melyet
               az utasnak mai nap a Hunyadiak lakháza gyanánt mutatnak, s mely az időknek és számos
               ostromoknak ellentállva, fegyvertárul s katonai laktanyául szolgál. - A várost, mint
               föllebb mondók, csak hármas fapalánkolat, melyet egymástól vízárkok választának el, s
               a Béga, mely az egész várost körülfolyá, védelmezék. Temesvár fő erőssége nem
               falakban s árkokban, hanem inkább az egész vidék akkori állapotában vala
               keresendő.</p>
            <p>Hol most, mióta a Temes és Béga csatornák által félig szabályoztattak, hazánk
               legtermékenyebb vidéke terül el: a szabadon kiáradó folyók akkor egész Csanádig
               mindent elborítva, óriási mocsárt képezének, s a számos ingoványok között, azoknak
               kivételével, kik e vidéket tökéletesen ismerték, az év legnagyobb részében egy lélek
               sem találhatá fel útját. Csak a város azon oldalán, mely Lugos felé néz, állott
               félszigetként, nem széles, de az erdőségig nyúló térség a mocsár között, s ez is
               sokszor áradásoknak volt kitéve, mint azt a rajta termő füvek nemei s az itt-ott soha
               egészen ki nem száradó mocsáros helyek bizonyítják. Most e szűk tér szárazon állott,
               s ezaza hely, melyen a keresztesek tábort ütöttek.</p>
            <p>Nem lehet fogalma senkinek azon állapotról, melyben Orbán e tábort találá. - A hosszú
               ellentállásra, mellyel Temesvár előtt találkoztak, sem Dózsa, sem seregei nem voltak
               elkészülve, s ez oknál fogva semmit sem szereztek meg, mi egy vár rendes ostromához
               szükséges. A keresztesek még csak sátorokat sem hoztak magukkal, s velük ide is
               eljött családaikkal együtt a szabad ég vagy faágakból készült kis kunyhók s ereszek
               alatt tengődtek. A rend, melyet Dózsa a had kezdetén seregei között szigorúan
               fenntartott, már rég a legnagyobb féktelenségnek adott helyet. A csanádi ütközet óta
               Dózsa oly megvetéssel tekintett elleneire, hogy vezéri kötelességeit nem teljesíté
               többé. Az alvezérek példáját követék, s a sereg mindég inkább elvadulva, napról napra
               kevésbé hajlott Lőrinc s Dózsa Gergely parancsaira, kik e táborban kötelességeikhez
               hívek maradtak, habár nagyrészben hasztalan, mert senki sem támogatá törekvéseiket.
               Néha, főképp az utolsó időben, midőn Temesvár megszállásának lassú sikerét észrevevé,
               Dózsa pillanatokra kiragadta magát tétlenségéből: egyes kicsapongások szigorú
               büntetése napokra a megzavart rendet helyreállítá ismét, de a nyugalom, melyre magát
               e város falai előtt kényszerítve látá, újra visszasüllyeszté őt tétlenségébe.
               Dorbézolva tölté napjait vezértársaival, s a nép újra folytatá kicsapongásait, nem
               gondolva a jövővel, mely mindég ijesztőbb alakban közelített feléje.<hi
                  xml:id="_ednref138">[cxxxviii]</hi>
            </p>
            <p>A környékben lakó nép ily számos sereget élelmiszerekkel rendesen nem láthatván el, a
               tábor nagyrészt zsákmányból élt, s mint az ilyenre szorult seregek általában, majd
               ínség, majd hallatlan pazarlás közt folytatá napjait. Ha azon csapatok, melyek
               élelmiszerek beszerzésére mindenfelé kiküldettek, gazdag zsákmánnyal tértek vissza,
               egypár napig vad lakomához láttak, ha a bőség elfogyott, sokszor majdnem éhség
               uralkodott, s hangos panaszok emelkedtek Dózsa ellen, ki ahelyett, hogy seregeit
               csatákba vezetné, e mocsárok között tartja őket, míg az uralkodó betegségekben
               elvesztek, vagy az urak által utolsóig felkoncoltattak.
            </p>
            <p>- Nem változott meg határozatod most sem? - mondá végre Lőrinc, miután Orbánt soká
               körülvezetve megállott. - Láttad állapotunkat; vesztünk kikerülhetetlen. Ha Zápolya
               nem vezetné is ellenünk seregeit, a mirigy, melynek naponként száz áldozat hull, s
               belső viszálykodásaink semmivé tesznek. Szólj, s kivezetlek e szerencsétlen körből.
               Az erdőségen át biztosan érhetsz Lugosra.</p>
            <p>- Vezess Dózsához, s adj fegyvereket - volt Orbán válasza.</p>
            <p>- Jer velem - mondá Lőrinc, s egy nagy sátor felé, mely a tábor közepén zászlókkal
               ékesítve emelkedett, vezeté társát, midőn a tábor másik oldalán rendkívüli lárma
               vonta magára figyelmét.</p>
            <p>- Újra zaj, s pedig a lugosi oldalról. Talán az ellenség közelít! - mondá Lőrinc, s
               ahelyett, hogy Orbánt Dózsa sátorába vezetné, sietve arra vevé útját.</p>
            
         </div>
         <div type="chapter">
            <head>27</head>
            <p>Legtöbb emberre nem annyira maga a hatalom gyakorol hatást, mint az azt környező
               külső fény; s midőn a hatalomnak ellenei támadnak, kik azt sarkaiból kiforgatják,
               bukásának oka többnyire nem abban kereshető, mivel sokaknak érdekeit, hanem abban,
               mert sokaknak hiúságát sérté. Innen van, hogy a forradalmak vezetői, miután a
               hatalomnak birtokába jutottak, mindenekelőtt annak külső jeleit ragadják meg. Nemcsak
               lenni, hanem látszani is akarnak erőseknek; s a világ nagy színjátékában a rövid zaj
               után többnyire csak azonváltozást vesszük észre, hogy a régi szerepek új színészek
               által vállaltatnak fel; s a közönség, szokása szerint, nagyobb tapssal fogadja az
               először föllépőket.</p>
            <p>Dózsa nem tartozott azon egyének közé, kik e részben kivételt képezhetnek. Háttérbe
               szorítva egész életén át olyanok által, kiknél magát jobbnak gondolá; reménytelen
               nagyravágyás kínjait hordva keblében; évekig nyögve a hadi fegyelem vaspálcája alatt;
               élvezetek után vágyódva, melyeket szegénysége miatt ki nem elégíthetett, érezve s
               emlékében tartva minden sértést, melyet megbosszulnia oly soká nem lehetett: Dózsának
               nem eszmék, nem azon lelkesítő gondolat adá kezébe a fegyvert, hogy a népnek
               szabadítója legyen: személyes sértéseknek emléke, saját szenvedéseinek megbosszulása,
               személyes gyűlölség kielégítése volt az, mi őt harcra ingerlé. Nem szabadságért -
               emelkedésért s azért küzdött ő, hogy a szolga ne ő legyen. Bámulhatjuk-e ekképp, ha a
               győzelem után magát a hatalom külső jeleivel környezé, melyek után egész életén át
               hasztalan sóvárgott? - György az ország leghatalmasabb embere vala; a királyon kívül
               nem ismert senkit felsőbbjének; miért ne utánozhatná azokat, kik előtte foglalták el
               e helyet? Eljött végre az ő napja is, miért ne ürítené ki a hatalom és élvezetek
               kelyhét utolsó cseppjéig?</p>
            <p>Roppant sátort készíttetett magának, hasonlót ahhoz, melyet hadaiban Zápolya
               használt. Elöl magas rúdon a keresztesek fő zászlója emelkedik, melyet Bakács Rómából
               hozott; a sátor tetején széles lobogón saját címere díszlik, s a bemenetnél számos
               őrök járnak fel s alá. A sátor belseje függönyök által két részre osztva. Egyik rész
               előszoba gyanánt szolgál, hol szinte őrök állanak; a második sokkal nagyobb osztály
               György vezér által használtatik. Ezt nagyságánál fogva teremnek mondhatjuk; közepét
               hosszú asztal foglalja el, rajta ezüstkupák s billikomok, körüle rendetlenül, mint a
               felkelt vendégek odahagyák, székek állanak. A terem egyik oldalán fényes fegyverek
               halmaza, arannyal s ezüsttel kivert páncélok, sisakok, gyöngyös kardok, drágakövekkel
               kirakott pajzs s buzogányok s több széttépett zászlók hevernek minden rend nélkül. A
               másik oldalon egy nagy, bíborral borított karszék áll, egykor a csanádi püspök
               tulajdona, melyet most haditanács alkalmával vagy midőn valamely kézrekerült nemes
               fölött halálos ítéletet mond, Dózsa foglal el. A többi két oldalon pamlagokat s
               pohárszékeket látunk. A falakat különböző színű s szövetű kárpitok és szőnyegek
               takarják, mint minden egyéb, mit e teremben látunk, maradványok a csanádi püspök s
               más feldúlt úri s nemes lakok zsákmányaiból. Itt találjuk Dózsát. - A székely vitéz
               arannyal szélesen hímzett bíbor köntösbe öltözött; derekát gyöngyökkel kirakott öv
               szorítja, s oldalán Zólyomi legszebb kardja függ. Nagy léptekkel jár fel s alá, s
               arcának vad kifejezésében a legnagyobb indulat látszik. A pamlagok egyikén Dózsa
               Gergely ül; szemei szomorú kifejezéssel követik bátyja mozdulatait, halvány arcain
               részvét s csaknem sajnálkozás látszik.</p>
            <p>- Mind felakasztatom őket - szólt végre hosszabb hallgatás után kitörő indulattal
               György, midőn testvére előtt megállott, s tekintetét reá függeszté. - Pártütők
               valamennyien. Azt hiszik, Ulászlóval van dolguk. Majd meglátjuk, ki úr e táborban:
               én-e vagy ők?</p>
            <p>- Ne engedd magad elragadtatni indulatod által, bátyám - mondta Gergely nyugtatólag
               -, máris elég elégedetlenség van ellenünk; mi történnék, ha ama szőnyegek mellett
               álló őrök hallanák az ily kitöréseket.</p>
            <p>- Bánom is én! - kiáltott György még inkább felindulva - Dózsa György nem fél ily
               pulya teremtésektől: jöjjenek s szemökbe mondom, hogy árulók, valamennyien árulók;
               engem nem csalhatnak meg.</p>
            <p>Gergely újra igyekezett bátyját megnyugtatni.</p>
            <p>- Nem árulók-e - mondá emez, földhöz csapva az ezüstbillikomot, miután egyhuzamban
               kiüríté -, kik nekem azt merik tanácsolni, hogy a város ostromával hagyjak fel, kik
               nekem most merik tanácsolni ezt, most, midőn a tél nyakunkon van, s ha valamely város
               birtokába nem jövünk, vesznünk kell, most, miután hónapokig itt heverünk, s seregünk
               a hasztalan erőlködés között felényire olvadt? Azt akarják-e, hogy Dózsa György az
               egész ország előtt kudarcot valljon, hogy ügyetlen, gyáva vezérnek mondassék, s neve
               az egész székelységnek gyalázatára legyen? Nem érzed-e ezt te is? Egy vérből
               születtünk, téged is Dózsának hívnak, s világ csúfjává váljék e név, mely előtt most
               egy ország remeg?</p>
            <p>- De mit tegyünk, ha a várost nem keríthetjük hatalmunkba? - válaszolá Gergely -
               Zápolya seregeivel Lugos mellett áll; az őrsereg, segédét várva, kétségen kívül még
               makacsabbul fogja magát védelmezni, s hadaink ereje és bátorsága csökkent; ha
               megtámadtatunk...</p>
            <p>- Temesvár az enyém lesz - kiálta György még nagyobb indulatban, mint rendesen
               szokása volt, ha valamely tanács nézeteivel meg nem egyezett -, ha a világ minden
               hatalma ellenem támadna is, fenn fog lobogni zászlóm a várfalon. - Holnap - de nem!
               még ma ostromoltatok, s meglátjuk, nem függ-e holnap a büszke Báthori nemeseivel
               együtt a kapuk előtt?!</p>
            <p>- S nem hallottad, hogy a seregeket nem lehet új ostromra vezetni? - mondá Gergely
               szomorúan. - A vezérek egyhangúlag mondák ezt. Ó, bátyám, az Istenre kérlek, gondolj
               biztosságodra. A kibékülés talán még lehetséges. Seregeink megfogytak, de ki belső
               feloszlásunkat nem ismeri, a harcnak kimenetelét még bizonytalannak gondolhatja, s
               Zápolya talán elfogadható föltételeket teend. Minek tovább folytatni ez irtózatos
               vérengzést, mely mellett a győzelem lehetetlen?</p>
            <p>- Hát kimutatod végre fogad fehérét - mondá György gúnyosan -, Gergely öcsém a
               többiekkel egyetért, s az urakkal szerződni akar. Ha engem Zápolyakezébe adtok, a
               fegyvert lerakjátok, s térden állva bocsánatért rimánkodtok: a szepesi gróf talán
               megígéri, hogy nyomorult életeteket meg fogja hagyni. Takarodjál szemeim elől,
               alávaló! Állj ellenségeimhez; hisz úgysem vártam tőled egyebet. Nem egy anya szült
               bennünket.</p>
            <p>Gergely ismeré bátyját. Az örökös ingerültség, melyben utolsó időben élt, hevítő
               italok s azon körülmény, hogy eddig fékezett indulatainak vezéri állásában szabad
               tért engedhetett, még inkább növelék szenvedélyességét, s csendesebb kedélyű testvére
               eddig nyugodtan tűré legvadabb kitöréseit; de ez aljas vádra a székely vér felforrt
               ereiben is. Lángoló arccal ugrott fel pamlagáról, s keze mintegy akaratlanul kardja
               markolatához nyúlt. - S ezt nekem mondod?! - szólt indulatában remegő hangon - nekem,
               ki érted annyit áldoztam?</p>
            <p>Sohasem látta még György Gergelyt ily állapotban; a vad férfiú csaknem ijedten vonult
               vissza sértett testvére előtt. De mihelyt első fellobbanása elmúlt, Gergely mérséklé
               magát; arcain mondhatlan fájdalom kifejezése foglalá el a harag helyét, s szemei
               csaknem könyörülettel függtek bátyján. - Isten veled, György - mondá meghatva, s
               minden további szó nélkül az ajtó felé indult.</p>
            <p>A legvadabb kebelben is rést talál a szeretet gyöngéd hatása. Ha igaz, mit mondanak,
               hogy senki sem száll sírjába, ki e földön legalább egy szívet ne talált volna, mely
               iránta melegebben érzett, s még Néro halála után is találkozott egy szolga, ki urának
               véres tetemeire virágokat hintett: még bizonyosabb az, hogy nem volt e világon soha
               senki, ki a szeretet boldogító érzeményét életében legalább egyszer, legalább egy
               ember iránt ne érezte volna. Ezen ember Györgyre nézve Gergely testvére vala.
               Megfosztva apjától csaknem gyermekkorában, György elhagyatva érzé magát a világon.
               Nem szeretve mostoháját, kit apja maga után hagyott, s kinek csak kénytelenségből
               engedelmeskedett; utálva a szolgai munkát, melyre magát, mint egy szegény székely
               család legidősebb fiúgyermeke, kényszerítve látá, az apai ház a fiúnak tűrhetetlenné
               vált. Vad, magába zárkózó volt már akkor, s a falu gyermekei félve vonultak vissza e
               pajtásuk előtt, ki, ha játékaik közé vegyült, a tréfából komoly verekedésre ment
               mindég által, s mint legerősebb, mindég győzve hagyá el a küzdhelyet. Ha munkáját
               bevégzé György, magányosan járt körül az erdőségben, mely Dálnokot környezé; s
               mihelyt kara izmosodott, s apja nehéz ívét felvonhatá: medvék és szarvasok vadászata
               volt csaknem egyedüli öröme.</p>
            <p>Lelkét sötét gondolatok üldözték. Apja a székely nemzet jogait védelmezve a
               csatamezőn vérzett el. Sokszor hallá ezt. Mostohája éji estéken órákig beszélt e
               történetről. A falu templomában évenként isteni szolgálat tartatott azokért, kik
               apjával együtt estek el, s minél boldogtalanabbnak érzé magát árvaságában, annál
               hatalmasabb, annál határozottabb lőn keblében a meggyőződés, miként apjáért bosszút
               állni legfőbb feladata életének. Erről ábrándozott, midőn a vadak ellen apja ívével
               lesben állott; erre gondolt, midőn apja ekéjével kis földjét szántogatta; erről
               álmodott éjszakákon át, mintha apjának véres árnya fel s alá járna házában, s
               bosszúra hívná fel gyermekét; s György mindég vadabb, mindég zárkózottabb lőn
               mindenki előtt, minél inkább közelegni vélte a pillanatot, hol föltételét kiviheti, s
               minél többször tapasztalá, hogy ha szándékáról szólott, gyermekies előadására csak
               kétkedő, félig könyörületes mosoly volt az egyetlen válasz. Csak a kis Gergely vala
               az, ki előtt szívét kitárhatá. A nála hét vagy nyolc évvel fiatalabb gyermek nem
               kétkedett szavain, neki elmondhatá véres föltételeit; ő vala az egyetlen, kinek
               társaságában magát jól érezte. Mihelyt kis öccse vele járhatott, magával vitte őt az
               erdőbe s mezőre, vele töltötte egész idejét, s büszkeségének, mely még egyéb
               táplálékot nem talált, mondhatlanul jólesett a gondolat, hogy testvérének pártfogója
               lehet.</p>
            <p>Miután György felnőtt s fegyvert köthetett, elhagyá apai házát; bánat nélkül
               távozott. A hegy, mely fölött a napot annyiszor látta fölkelni, a rengeteg, hol annyi
               órákat töltött, s a zúgó patak, mely tanúja vala első játékainak, mind nem
               tartóztaták vissza a távozót: mostohájától örömmel, rokonitól s ismerőseitől könnyű
               szívvel hallá a végbúcsú szavait; csak akkor indult meg a vaskebel, midőn a Sajgóhoz
               érve, elválni készült tőle Gergely, ki őt eddig kíséré. Karjai közé szorítá
               testvérét, és szemeiből könnyek áradtak, mintha most egyszerre érzené az elválás
               minden keserveit. A testvérek ritkán találkoztak azóta; György napjai a határszélen
               csaták között folytak el; Gergely honn maradt, s ősi telkét mívelve, csak akkor
               fogott fegyvert, ha általános fölkelés hirdettetett, s az egész székelység lóra ült;
               de a viszony, mely köztük létezett, nem gyengült. György élte legszebb, sőt csaknem
               egyedüli nyájas emléke e testvéri szeretet vala. Miután meggyőződött, hogy
               gyermeksége föltételeit teljesítenie nem lehet, s azok, kiknek áldozatául esett el
               apja, hatalmasabbak, hogysem rajtok bosszút állhatna; midőn száz reményében csalatva,
               büszkeségében sértve, nem méltányoltatva eléggé vitéz tetteiért, lelkét az egész
               világ ellen keserűség tölté el: Gergely emléke volt azon fénypont, mely egy kis
               világot vetett sötét életére. Véres csatamezőn s ostrom között reá gondolt; zsákmánya
               legjobb részét számára tartá meg, s alig hirdettek fegyverszünetet, ő visszatért
               Dálnokra, hogy ismét találkozhassék öccsével. Hisz e nagy világon Gergelyen kívül úgy
               sincs senki, ki Györgyöt szeretné.</p>
            <p>Gergely teljes mértékben viszonzá ez érzeményeket. Midőn a székelyföldre eljutott
               híre György hőstettének, s hogy megjutalmazás végett a király elébe hivatott: Gergely
               odahagyta házát, s Budára indult, hogy bátyja dicsőségének szemtanúja lehessen. Midőn
               a dolgok nem várt kifejlődése úgy hozta magával, hogy a keresztesek vezérének György
               választatott, Gergely megizené nejének, hogy ő is a keresztesek közé állott. A
               lázadás akarata ellen kezdetett meg; elkövetett mindent, hogy Györgyöt szerencsétlen
               föltételétől visszatartóztassa; előrelátá következményeit; tudta, hogy vesznie kell,
               ha bátyját követi, de vele maradt híven, tántoríthatlanul. Szíve jelölte ki a
               helyzetet, melyet a világon el kell foglalnia, s ő, előrelátva végzetét, nyugodtan
               elvárá azt.</p>
            <p>Ez vala a viszony, mely a testvérek között létezett, s Gergelynek először jutott
               talán eszébe most, hogy az valaha megváltozhatik.</p>
            <p>- Hová akarsz menni, öcsém? - mondá György a távozó után sietve s őt kezénél
               visszatartóztatva.</p>
            <p>- Hadd távozzam - szólt emez -, s adja az ég, hogy oly embereket láss magad körül,
               kikhez több bizalmad lehet, mint hozzám.</p>
            <p>- És hová akarsz menni? Az istenért, Gergely, mi jut eszedbe? - kérdé ismét az
               előbbi, még erősebben visszatartva öccse kezét.</p>
            <p>- Ne aggódjál miattam.</p>
            <p>- Gondold meg, Zápolya Lugosnál áll; az egész út innen Erdélyig teli ellenséggel, nem
               juthatsz Dálnokig, s a gyáva erdélyiek között ott sincs számodra biztosság.</p>
            <p>- S mit keresnék én Dálnokon? - mondá Gergely, kit, midőn születése helyének nevét
               hallá említeni, mondhatlan fájdalom fogott el. - Nem enyém többé a ház, hol szüleim
               laktak. Dózsa Gergelynek nincs tűzhelye, hol fáradt fejét lehajthatná.</p>
            <p>- Öcsém - szólt György meghatva -, hogy beszélhetsz ilyeneket? Vissza fogunk térni
               Dálnokra, s nem mint szegény székelyek, mint mikor távozánk, de dicsőséggel, nagyúri
               módon.</p>
            <p>- Ne szóljunk erről, bátyám - jegyzé meg szomorúan Gergely -, csak Dálnokról ne
               szóljunk, szívem nem bírja meg ez emlékeket. Ó, ha láttad volna házamat, mikor azt
               elhagyám! Nagyobbik fiam, ha szánték, már az eke mellett járt, s a legelőn a marhára
               vigyázott; a kisebbik a Gyertyán oldalán s a faluban futkározott körül, s nem győzték
               eléggé dicsérni eszét. Minap a favágókkal egész a Csijáros csúcsára ment fel. A nap,
               udvarunkról nézve, e hegy mögött nyugszik le, s a pajkos fiú látni akarta szép
               nyoszolyáját, melyről nagyanyja mesélt. Nőm csecsemőt ringata karjai között. Midőn a
               háztól elindultam, a Sajgóig kísért el, s a gyermek utánam nyújtá kezét, s
               összecsapta, mintha kérne, és mosolygott... angyal nem mosolyoghat szebben... s
               szemem könnybe lábadt, mert az öröm nem fért meg szívemben. És most, házam feldúlva,
               nőm s gyermekeim, mint földönfutók, kóborolva a világon; és az átkozott Dózsa Gergely
               gyermekeit ki meri felfogadni házában! A Sajgó partjain fognak ülni, hol őket
               elhagyám, bú és nyomor miatt halvány arcokkal, s a koldus család könnyeit a patak
               hideg habjai nyelik el; ki gondol bánatával?!</p>
            <p>Gergely szemei könnybe lábadtak; György mélyen meghatva szorítá kezét. - Ne gondolj
               ilyesekre - mondá remegő hangon, melyből megindulása vala észrevehető -, ki bántaná
               gyermekeidet?</p>
            <p>- Nem vagyok-e felségsértő? - kérdé keserűen a másik - s ennek büntetése nem terjed-e
               ki ártatlan gyermekeimre?</p>
            <p>- Jaj annak, ki gyermekeidnek csak egy hajaszálát merné bántani - kiáltott György
               indulattal -, ne félj, a Dózsa név nem olyan, hogy sérteni merészlené valaki azt, ki
               e nevet viseli. Családodat nem bántja senki. Fiaidra dicsőség vár. Az Ujlakiak,
               Zápolyák, az egész világ jószágait nekik adom, főispánokat, grófokat csinálunk
               belőlük, csak maradj nálam, ne hagyj el, öcsém! Hisz hova is mehetnél? legföllebb
               Törökországban találnál menedéket, s csak nem hagyod el bátyádat, hogy pogányok
               között töltsd éltedet.</p>
            <p>Gergely hallgatott.</p>
            <p>- Lám, Gergely, tudod, miként szeretlek - folytatá az előbbi -, első gyermekséged óta
               én neveltelek fel, és te egy meggondolatlan szó miatt el akarod hagyni testvéredet.
               Heves vagyok, indulatos, vadállat; szidj össze, verj meg, de ne hagyj el: mit tegyek
               nélküled. Hisz ígérted, hogy velem maradsz, bármint forduljon sorsunk.</p>
            <p>- S én beváltottam volna szavamat - mondá Gergely szomorúan. - Tudod, csak kedvedért
               vettem részt e hadban, melynek előre látám következéseit. Nekem úgy látszott, hogy
               szükséged van rám, s feláldoztam mindent, hogy nehéz napjaidban segéded vagy legalább
               vigasztalód legyek. Mit keressek még tovább körödben? Gyanúd mutatja, hogy sohasem
               szerettél, másképp nem támadhatott volna kebledben oly gondolat.</p>
            <p>- Nem szerettelek! és hát kit szerettem e világon, ha téged nem? - kérdé György
               szenvedéllyel - vagy fenevad vagyok-e, ki senkit nem tud szeretni? Nem voltál-e
               táborunkban az első énutánam? nem engedelmeskedik-e szavaidnak az egész sereg?</p>
            <p>- Ó, bárcsak egyszer követted volna tanácsomat!</p>
            <p>- Azért neheztelsz, mert tanácsaidat nem követték? - folytatá az előbbi. - Ez is
               másképp lesz. Mindenben nézeted szerint fogok eljárni. Mondjanak bármit a többiek. Mi
               nekem Lőrinc? Te testvérem vagy, és a te szavad után indulok. Nemde, Gergely, így
               nálam maradsz?</p>
            <p>György egész magaviselete annyi bánatra, annyi szeretetre mutatott, hogy Gergely nem
               állhatott ellen kéréseinek. Mielőtt azonban felelhetett, egy őr rohant a szobába, és
               hírül hozá, hogy éppen Márton barát csapatának egy részével tért vissza a táborba, s
               hogy nemeseket hoz magával, kiket a lugosi úton fogott el.</p>
            <p>- Menj a pokolba! - kiáltá György türelmetlenül, bosszankodva az idegen közbejöttén,
               midőn észrevette a hatást, melyet kéréseivel Gergelyre tett - mi közöm ehhez?</p>
            <p>- Csak kérdeni akartam: ne hozzuk-e a rabokat ide nagyságodhoz? - válaszolt az őr
               ijedten.</p>
            <p>- Mondd, hogy akasszák fel! - kiálta György még indulatosabban - lódulj!</p>
            <p>- Így követed tanácsaimat? - mondá Gergely, midőn e parancsot hallá, panaszló
               tekintetet vetve bátyjára.</p>
            <p>- Azt akarod, hogy ne akasztassam fel? - kiáltott György, midőn öccse arcain a
               változást észrevevé. - Jól van, élni fognak. - S ezzel az őr után sietett, s a már
               távozót visszahívá. - A rabokat ne bántsa senki, érted-e? - szólt a legnagyobb
               indulattal. - Életeddel állasz jót értük. Jaj annak, ki csak egy hajszálukat bántja.
               Menj! siess! vezettesd hozzám őket. Gergely nem akarja, hogy bántalmuk legyen.</p>
            <p>Míg az őr bámulva távozott, György ismét Gergelyhez fordult. - Lám, ezeknek is te
               mentéd meg életüket. Ha leghalálosabb ellenségeim lennének, sem fogja senki bántani.
               Kegyelmet fogsz árasztani magad körül, mint a jó angyal; csak egy szavadba kerül, s
               én nem leszek többé vérengző. De nem hagysz el, ugye, öcsém?</p>
            <p>Gergely mélyen meg volt hatva; érezé a hasznot, melyet a táborban maradásával hasonló
               pillanatokban tehet, s hallgatva nyújtá jobbját bátyjának.</p>
            <p>- Megelégszel velem, nemde? - mondá emez örömragyogó arcokkal - ne félj, mától fogva
               új élet kezdődik táborunkban. Mondjanak akármit, én többé máshol, mint becsületes
               ütközetben, nem bántok senkit.</p>
            <p>- Ó, tedd azt, bátyám! - mondá Gergely, megszorítva testvére kezét - saját dicsőséged
               kívánja tőled, s az ég meg fog áldani.</p>
            <p>- Megbocsátasz badar, esztelen beszédeimért, melyekről isten úgyse, szívem mit sem
               tudott, s nálam maradsz, nemde? Jer karjaim közé.</p>
            <p>S a testvérek egymás karjai közé borultak. Ki Dózsa Györgyöt e pillanatban látta
               volna, ajkain a szeretet meleg szavával, megindulás könnyével szemében, lehetetlennek
               gondolta volna mindazt, mit a hír e férfi kegyetlenségeiről beszélt. Mint mikor a
               vihar kettéhasítja a felleget, s a sötét tömegek között néha egy-egy darab kék eget
               látunk, melyen át meleg napsugár ragyog le reánk: úgy tűnnek fel az emberi kebelben a
               szenvedély és bűn fátyola alatt is nemesebb érzelmek; s a legnagyobb gonosztevőnek is
               vannak pillanatai, midőn természetének jobb része áttör a szennyes borítékon, mellyel
               azt az élet eltakarta. Dózsa tetteitől a jobb ember borzadva fordul el, de e
               pillanatban csak a szeretet meleg érzésivel áthatva, könnytelt szemekkel szorítá
               keblére testvérét.</p>
            <p>E meghatás pillanatait ugyanazon őr szakítá félbe, kit Dózsa előbb elküldött. -
               Jöjjön nagysád - szólt ez ijedten -, a nép a rabokat szét akarja tépni. Midőn mondám,
               hogy senki ne bántsa, magam is alig menekülhettem meg. Nem akarnak
               engedelmeskedni.</p>
            <p>- Nem akarnak engedelmeskedni - kiálta Dózsa -, mikor én parancsolok? Magadon kívül
               vagy, fickó?</p>
            <p>- Nem biz én! Nem hallja nagysád a zúgást? Azt mondják, hogy nekik senki sem
               parancsol, s nem azért fogtak fegyvert, hogy előbbi uraik helyett még szigorúbbat
               emeljenek nyakukra. Ha el nem futok, halál fia volnék. Vért akarnak, vért.</p>
            <p>- Azt megkaphatják - szólt Dózsa, s arca ismét közönséges vad kifejezését vette fel,
               midőn a falhoz támasztott nehéz bárdját fölemelé. - Ne félj semmitől - mondá
               Gergelyhez fordulva -, teljesíteni fogom ígéretemet. A raboknak nem lesz bántódásuk.
               A lázadóknak vér kell? Megsokallják, úgy fogom teljesíteni kívánatukat.</p>
            <p>Dózsa e szavak után az ajtó felé indult, midőn ezen Ollósi rohant a sátorba. - Az
               istenért, jöjjön nagyságod hamar! - mondá a szabó, kivel most mint a bíbornok
               követével sokkal magasabb méltóságban, de mivel szokott kenőcseit nélkülözé, ősz
               hajakkal és kevésbé választékos öltözetben újra találkozunk - Bebek Katalin és
               Telegdi kisasszony került a nép kezei közé, s meg akarják ölni.</p>
            <p>- Mindenható Isten! - kiálta Gergely.</p>
            <p>- Ne félj semmit - mondá György -, itt én parancsolok.</p>
            <p>- A nép iszonyúan felbőszült - folytatá Ollósi, miközben arcai a legnagyobb rémülést
               fejezték ki ‑, így nem láttam még soha. Lőrinc is közöttük van, és...</p>
            <p>- Lőrinc! - kiálta György, ki e vezértársa befolyását rég nehezen tűré, s e
               pillanatban megemlékezett, hogy az ő akarata ellenére Telegdi István is e pap által
               áldoztatott fel - majd meglátjuk, ki itt az úr: ő-e vagy én? Ő gyilkoltatta meg
               apját, de lányának egy hajszálát sem bántja, ha százszor ceglédi plebános és táborunk
               főpapja volna is. - S e szavakkal Dózsa, fölemelve bárdját, társaival a sátor elébe
               sietett.</p>
            <p>Dózsának vasakarata egész szilárdságára vala szüksége, hogy a látmány, mely itt várt
               reá, föltételétől el ne tántorítsa.</p>
            <p>Midőn Márton rabjaival a táborhoz közelített, a lovascsapat, mely Frusinát s nénjét
               kísérte, azonnal nagyobb tömeg által vétetett körül. Részint puszta kíváncsiság,
               részint a hír, hogy a rabok Telegdi családjához tartoznak, csalta oda a sokaságot, s
               egyes szavak, melyek az általános zajból kihallatszottak, eléggé mutatták, hogy a nép
               gyűlölsége Telegdi István ellen az iszonyú bosszú által még nem elégíttetett ki.
               Frusina s Bebek Katalin borzadva hallák a fenyegetéseket, melyeket főképp a tömeg
               közé vegyült asszonyok mondtak ellenük; de ámbár kísérőik száma mindég növekedett, a
               rend eddig még nem zavartatott meg, s a fegyveres csapat, melytől magukat körülvéve
               láták, akadály nélkül haladt a fővezér sátora felé. A nép maga előtt látá
               martalékait, s mint midőn a végső vonaglásban fekvő dámvad fölött sasok gyülekeznek,
               nyugodtan várta a pillanatot, melyben azok hatalmába adatnak.</p>
            <p>Dózsának váratlan parancsa, mellyel az őr a közelgők elébe sietett, csakhamar a
               legvadabb zajjá változtatá a látszó nyugalmat.</p>
            <p>- Mit mondasz? - György azt parancsolá, hogy a foglyokat szabadon bocsássuk? - kérdé
               Márton, megállítva lovát. - Hazudsz! vagy megrészegedtél?</p>
            <p>Az őr elmondá Dózsa szavait.</p>
            <p>- Telegdi leányát bocsássuk szabadon? a vérengző zsarnok, a nép legnagyobb
               ellenségének leányát - kiálta az előbbi -, hogy e viperafaj tovább sarjadzzék
               köztünk, s ez átkozott teremtés emlőin egy egész sereg új zsarnokot neveljen a
               népnek? György talán csak nem bódult meg!</p>
            <p>- Hazudsz, hazudsz! - kiálták egyszerre több felől. - Üssétek le. - S néhányan a
               tömeg közül az őrt ruháinál megragadták.</p>
            <p>Az őr újra ismétlé a mondottakat, s hogy midőn a fővezértől e paranccsal elküldetett,
               Gergely is a sátorban volt.</p>
            <p>- Gergely! - kiáltá Márton. - Mi nekem Dózsa Gergely; ő nem fővezér, s jaj neki, ha a
               népet igazságos bosszújában gátolni akarná.</p>
            <p>- Csak Dózsa György vezérünk! hozzá megyünk! - kiáltott néhány hang.</p>
            <p>- Ha György egyszer azt mondta, hogy a foglyokat szabadon bocsássuk: Isten engem,
               megteszi - mondá egy a tömeg közül -, már csak azért is.</p>
            <p>- Nem teszi biz a! - válaszoltak többen indulattal.</p>
            <p>- De bizony megteszi - ismétlé az előbbi. - A vas lágyabb, mint a feje; legalább, ha
               tűzbe jön, meglágyul, ő még inkább megkeményedik.</p>
            <p>- Hát ne vezessük oda, s üssük agyon itt - kiáltá éles hangon valaki. S alig
               mondattak ki e szavak, midőn azok a tömeg egy része által iszonyú zajjal
               ismételtettek. - Üssétek agyon! tépjétek szét! - hangzott mindenfelől; s Bebek
               Katalin, ki szemeit az ég felé emelve, már végső pillanatát várá, hihetőképp nem
               csalatkozék vala, ha Lőrinc közbejötte az őrjöngőket egy pillanatra vissza nem tartja
               szándékukban.</p>
            <p>Lőrinc, mint tudjuk, Orbán kíséretében jött: még távol vala a lárma színhelyétől,
               midőn a szinte oda sietőktől megtudá a zaj okát. Lehetetlen leírni az érzeményt, mely
               Orbán lelkét e pillanatban eltölté. Félig magánkívül rohant a tömeg közé; Lőrinc alig
               követheté lépteit.</p>
            <p>- Mit jelent e lárma? - kiáltá erős hangon, melyre a sokaság helyt engedve,
               elhallgatott.</p>
            <p>Márton röviden elmondá azaj okát.</p>
            <p>- S nem vezéretek-e Dózsa György? ki az, ki parancsainak ellentállani merészlene? -
               mondá Lőrinc.</p>
            <p>A körülötte állók hallgattak, de távolabbról mindég több ellenkező szózat
               hallatszott. - Telegdi leányát nem bocsátjuk szabadon. Nem engedelmeskedünk. Nekünk
               vér kell, vér. Üssétek agyon! Le az urakkal s minden ivadékaikkal! - S a zaj mindég
               erősebb lőn, mindég több fenyegető kar emelé bárdját.</p>
            <p>Lőrinc szavai azonban nem maradtak egészen sikeretlenül. Márton elöljárója ily
               világos parancsának nem mert ellentállani, s így azon fegyveresekkel, kikkel az
               asszonyokat ide kíséré, a foglyok felé nyomuló tömeget visszatartóztatá.</p>
            <p>Egyesek a sokaság között, kik előtt a ceglédi pap különös tiszteletben állott,
               szintén elkövettek mindent, hogy a felbőszülteket lecsillapítsák, s Orbán, a
               körülállók egyikének baltáját kezéből kiragadva, Frusina lova mellé állott,
               elhatározva, hogyha kedvesét nem mentheti meg, legalább oldalánál fog meghalni.</p>
            <p>A védelmezők erős kört képeztek a hölgyek körül, melyen megtámadói eddig keresztül
               nem törhettek. De a sokaság mindég növekedett, a zaj és tolongás mindég nagyobbodott,
               s Lőrinc látá, hogy e tömeget lecsillapítani s a hölgyeket Dózsa parancsa szerint
               szabadon bocsátani teljesen lehetetlen.</p>
            <p>- Vezessük a rabokat György vezérhez - mondá végre, miután nagynehezen szóhoz jutott
               -, talán az őr félreérté parancsát; ő maga határozzael: mi történjék e
               szerencsétlenekkel.</p>
            <p>- Igen! vezessük György vezérhez! A vezérhez vezessük! - ordított a sokaság, s az
               egész tömeg tolongva Dózsa sátora felé vonult, melyből ez, Gergelytől és Ollósitól
               követve, éppen akkor lépett ki.</p>
            <p>Mihelyt a tömeg Dózsát meglátá, csend lőn. A tekintély, melyben a vezér seregei előtt
               állott, elnémítá a legbátrabbakat is. Márton és azok, kik vele a foglyokat ide
               kísérték, leszálltak lovaikról, s miután a hölgyeket szintén leszállásra inték, velük
               Dózsához közelítének. A nép nagy félkört képezve állá körül e fő csoportozatot.
               Közötte első sorban, fejszére támaszkodva, Orbán, ki Lőrinc tanácsa szerint, szó
               nélkül, de azon elhatározással követé a történteket, hogy ha Frusina megszabadítása
               nem sikerül, meg fogja bosszulni halálát. Néhány lépésnyire tőle Klárit látjuk.
               Hallgat ő is, de halvány arcán a kétségbeesés kifejezése látszik, míg András, kinek
               karjára támaszkodik, halk vigasztalásokat súg fülébe.</p>
            <p>Mindenfelől csend; a felbőszült sereg s vezére hallgatva állanak egymás átellenében,
               elhatározva mindenik, nem engedni, bármi történjék.</p>
            <p>- Mit jelent e zaj? - kérdezé végre György, átható tekintetét a tömegre szegezve. -
               Tudni akarom, kik e rendetlenség kezdői.</p>
            <p>A tömeg hallgatott.</p>
            <p>- Hát nem felel senki? - mondá Dózsa, midőn szemét diadalmi büszkeséggel jártatá
               körül a sokaságon, mely őt remegő tiszteletben környezé. - Mondom, tudni akarom a
               rendetlenség kezdőit; jaj annak, ki táboromban ilyenre vetemedett.</p>
            <p>Rövid hallgatás után Márton lépett előre, kit mint a rabok kíséretében jött csapatnak
               vezérét, a felelés tiszte illetett. - Nagyságos uram - mondá -, miután parancsod
               szerint seregemmel a lugosi úton oly helyet kerestem ki, hol Zápolya seregeit, ha
               azok a keresztesek győzhetetlen táborát megtámadni merészlenék, bevárhassam, s míg
               innen segéd küldetik, feltartóztathassam: egyszerre Szaleresi Klári, kit valamennyien
               ismerünk, jön hozzám, s tudtomra adja, hogy Telegdi leánya s vele egy más vén banya,
               ki szintén családjához tartozik, egy közel fekvő vadászházban lappang.</p>
            <p>Minden szem Klárira fordult.</p>
            <p>- Ej, de derék leány ez a Klári - mormogtak sokan. - Ki kéne tekerni a nyakát -
               súgták szomszédaik fülébe egyesek -, ily fiatal, s máris szívtelen. Boszorkány lesz
               belőle.</p>
            <p>Klári maga görcsösen szorítá András kezeit. - Én vagyok gyilkosa! - sóhajtott.</p>
            <p>- Talán Isten megsegít még - vigasztalá András.</p>
            <p>- Amint mondám - folytatá Márton -, ott ültünk, s falatoztunk, midőn Klári e fontos
               hírrel hozzánk jön; máskor talán nem hittem volna szavainak, de miután Telegdi
               egykori íródiákja... nem tudom, hogy’ hívják az ördögadtát... csak éppen akkor ment
               el tőlem, s tudtam, hogy e fickó Telegdi leányával szökött meg Budáról, azonnal
               talpon voltam, s legényeim egy részével a vadászház felé indultam.</p>
            <p>Orbán lelkét e szavakra kétségbeesés tölté el. - Nem volt-e az egész
               szerencsétlenségnek egyik fő oka ő maga? Szeme Frusina szemrehányó tekintetével
               találkozott.</p>
            <p>- Még kenyerünket s szalonnánkat is otthagytuk - folytatá, a hallgatók látszó
               helybenhagyásától kísértetve, az előbbi. - Ha a nép falatairól van szó, mi nem
               falatozunk. Odasiettünk a vadászházhoz. Ellenállás nélkül megfogtuk az egész
               társaságot, s idehoztuk a táborba, hogy fölöttük te, nagyságos vezérünk, mondd ki
               ítéletedet.</p>
            <p>- S nem hallottátok-e testőröm által, kit előtökbe küldék, hogy a foglyok szabadon
               bocsátását parancsolám? - mondá Dózsa, csillogó szemeit körüljártatva a tömegen.</p>
            <p>Nem lehet leírni e szavak hatását. Harag és meglepetés, a legvadabb indulatok minden
               nemei valának kifejezve a körülállók arcain; de Dózsa szava s tekintete, melytől e
               sokaság hónapokig remegni tanult, visszatartóztatá még az indulatok kitörését.</p>
            <p>- Nem hittünk őrödnek - mondá erős hangon Márton -, miként is hinnénk mi, hogy
               tisztelt vezérünk a nép legnagyobb ellene rokonait szabadon fogja bocsátani. Telegdi
               Istvánon Isten és emberek átka fekszik, most e népet nemcsak földi javaitól, hanem
               még azon mennyei kincsektől is meg akarta fosztani, melyeket az egyház neki szánt;
               Telegdi István gyermekét Dózsa György miért védené a nép méltó bosszúja ellen? Őröd
               hazudott.</p>
            <p>Dózsa arcain különös kifejezés vala észrevehető. Megvető gúny, mellyel e mentséget
               végighallgatá, s iszonyú elhatározottság volt kifejezve ez arcokon. Márton maga,
               ámbár talán a legmerészebb az egész táborban, zavarodtan lesüté szemeit vezére előtt.
               - Nem hittetek őrömnek - mondá ez -, jól van; halljátok tehát magamtól. Oszoljatok
               szét azonnal, shogy senki ne merészelje bántani a hölgyeket, akár a táborban
               maradnak, akár másvalahová akarnak menni.</p>
            <p>A sokaság egy ideig bizonytalanul habozott. Kik a vezérhez közelebb álltak,
               megszokott engedelmességből vissza kezdének vonulni; a távolabbiak megtarták
               helyeiket. Halk morgás, gyönge ingadozás volt észrevehető a tömegben, mint az erdő
               sűrűjében, midőn fölötte a közelgő fergeteget megelőző fuvalmak lejtenek át. - Az nem
               lehet - mondá most hátulról egy hang. - Nem, nem lehet - ismétlék többen. - A vezér
               ellenségeinket nem bocsáthatja szabadon - kiáltának egyesek. - Nem oszlunk szét! nem
               vagyunk szolgái senkinek! - S mindég közelebb s közelebb vonult a lárma. Minden egyes
               a sokaságban találá bátorságát. Végre a fergeteg kitört egész hatalmában, s Dózsa,
               midőn körültekintve, még a legközelebb állók között is nyílt ellenszegülést látott:
               érzeni kezdé a tömegek fölött gyakorolt hatalomnak természetét, mely ellenállhatlan,
               de csak addig, míg ellentmondásra nem talál, s melyet a leggyöngébb, néha ismeretlen
               ellenség is semmivé tehet, ki rajta először kételkedni mert.</p>
            <p>De Dózsa nem volt azon egyének közül, kik ily viszonyok között engedni szoktak. Nem
               egy előre kiszámított terv, nem a körülmények ildomos megfontolása volt az, mi őt
               arra bírá, hogy a nép kívánatainak ellentálljon. Ha Gergelyt nem sérti meg, s a
               hölgyek nem azon pillanatban hozatnak a táborba, midőn lelkét csak az foglalá el:
               hogyan béküljön ki testvérével? ha nem ígéri, hogy a hatalmába került foglyokat,
               bárkik legyenek, szabadon fogja bocsátani; reájok hihetőleg más sors vár. Adott szava
               után azonban Dózsa lekötelezve érzé magát, s még elhatározottabban ragaszkodott
               föltételéhez, midőn megtudá, hogy a foglyok Telegdi István rokonai, kinek akarata
               ellen történt meggyilkoltatását Lőrincnek s Mártonnak még mindég nem bocsáthatá meg.
               - Meglátjuk, ki az úr e táborban: a pap-e vagy én? - mondá Gergelyhez, midőn vele a
               sátorból kiment. - Telegdi István emberségesen viselte magát irányomban; csak pár
               nyájas szóval tartozomneki: de ne idvezüljek, ha gyermekét csak egy ujjal is bántja
               valaki.</p>
            <p>Mint a felbőszült tömeget, úgy Dózsát is indulat vezérlé. A népet vérszomj s erejének
               érzete, a vezért azon meggyőződés lelkesíté, hogy ha most enged, hatalmáról lemondva,
               szolgája leend a népnek, mely fölött eddig úr vala; s ki a mindég növekedő zaj között
               szemeit Dózsára függeszté, meggyőződhetett, hogy ez óriás küzdelemben, hol egyrészről
               ezerek, másfelől egy ember áll: ez utóbbi engedni nem fog. A vad elhatározottság,
               melyet arcai kifejeztek, eléggé mutatá, hogy benne egy azon férfiak közül áll
               előttünk, kiket felindult tömegek megdönthetnek, de nem mozdíthatnak ki helyükből; s
               Lőrinc talán először életében, bámuló tisztelettel nézett a férfiúra, kiben most
               hasonlójára ismert. Mint a sajka, melyet a fergeteg által felkorbácsolt hullámok
               szédelgő magasságra emelnek, mielőtt azt a mélységbe rántják: úgy Dózsának, mint
               látszott, e vészre vala szüksége, hogy lelkülete egész vad nagyszerűségében tűnjék
               föl.</p>
            <p>De bármi nagy legyen azon hatalom, melyet egyes lelkierő a legbárdolatlanabb tömeg
               fölött gyakorol; fellázadt indulatoknak soká nem állhat az ellen; és a zaj mindég
               vadabb és fenyegetőbb lőn.</p>
            <p>- Mit nekünk a vezér parancsolata? Azért vertük le az urakat, hogy e székelynek
               engedelmeskedjünk? Mi emeltük vezérünkké: tegyük le s válasszunk mást helyébe. - Ily
               szózatok hallatszottak az általános lárma között.</p>
            <p>- Rimájának akarja választani e leányt, azért védelmezi annyira - kiáltának mások. -
               A vén megigézte; dobjátok vízbe; üssétek agyon a boszorkányokat.</p>
            <p>A tömeg fölemelt dorongokkal s fejszékkel tódult a foglyok felé. A körülötte álló
               őrök alig szoríthatták vissza a támadókat. Orbán fölemelt fejszével állott Frusina
               előtt.</p>
            <p>- Vissza, pártütők! - kiálta Dózsa, midőn bárdját fölemelve, a rabok és a nép közé
               veté magát. - Halál fia, ki csak egy lépéssel közelít. A keresztnek igaz hívei
               jöjjenek mellém.</p>
            <p>A támadók megdöbbenve hátráltak. Egy rész a tömegen áttörve, Dózsához sietett, s
               vezérének védelmére emelé fegyvereit; a nagyobb szám az első meglepetés után, újra és
               mindég fenyegetőbben ismétlé követeléseit. Lőrinc elkövetett mindent, hogy
               lecsillapítsa e vészt, de máskor oly hatalmas szava nyom nélkül hangzott most el a
               sokaság fölött, mely, ha keblében valamely érzemény rejlik, mint Kapisztrán példája
               mutatja, ha a szónok idegen nyelven mondja is el beszédét, lelkesedésre fakad, s egy
               Demosthenesnek ellentáll, ha szónoklatában nem saját érzelmeinek igazolását találja.
               Vészek között a szó messze hat, de csak azon irányban, melyben azt a vihar magával
               viszi, ellene nem.</p>
            <p>- Ne hallgassatok a papra, csalni akar. Püspökséget ígértek neki. Árulók valamennyien
               - kiálták több oldalról. Főképp az asszonyok látszának kérlelhetetleneknek. A
               keresztes had alatt, melyben férjeiket követve részt vevének, senki sem szenvedett
               többet, mint ők. Az uralkodó betegségekben sok gyermek halt meg, s e szerencsétlen
               anyák itt e tábor közelében temették el kisdedeiket. Kevesen voltak e nők közül, kik
               a múltra visszatekintve, feledhetlen sértésekre ne találtak volna. Ők bosszút akartak
               állani: hogyan engedheték kiragadni martalékukat? Úgy látszott nekik, az ég maga adá
               hatalmukba ez úri hölgyeket, hogy éreztessék velük, mit és mennyit szenvedhet egy női
               kebel. Ezekhez fordult Ollósi, ki az egész jelenet alatt Dózsa közelében állva,
               miután Lőrinc szavai semmi hatást nem gyakoroltak, most először akarta megkísérteni
               hatalmát, mellyel mint Bakács követének, bírnia kellett volna.</p>
            <p>Dózsa s a többi vezérek ismerték Ollósi állását, minthogy azonban érdekük úgy
               kívánta, hogy a nép azon hiedelemben tartassék, mintha Bakács a keresztesek eljárását
               helyeselné, sőt követe által azoknak vezérletében is részt venne: a fővezér után nem
               volt senki a táborban, ki iránt mindenki látszólag több tisztelettel viseltetnék,
               mint szabónk. Nem tartatott haditanács anélkül, hogy Ollósi benne részt ne venne;
               midőn a temesvári polgárok Dózsához követséget küldtek, a szabó fényes öltözetben ült
               a vezér mellett; ha isteni szolgálat tartatott, az első hely a vezér után őt illeté,
               s a misemondó pap Dózsa után csak neki nyújtá külön a szentelt vizet; sátora előtt
               két őr járt fel s alá; szóval a nép megszokta benne egyikét látni főembereinek, s
               minden más alkalommal kétségen kívül ellenmondás nélkül engedett volna szavainak.
               Ollósi maga annyira meg vala győződve hatalmáról, hogy midőn szólni kezdett, s a
               tömeg, mint mindég, valahányszor előtte új szónok lép föl, rövid időre hallgatott:
               megelégedett mosollyal jártatá körül szemeit hallgatóin; de alig tűnt ki beszédének
               szándéka, midőn a zaj is új erővel tört ki.</p>
            <p>- Azért kíméljük őket, mert asszonyok? - kiáltá egy vad kinézésű parasztnő - nem
               vagyunk-e asszonyok mi is? s ki kímélt minket valaha? Bőrük fehérebb, kezeik
               gyöngédek, de nem úri munka között barnultunk-e el mi? Kezeink nem azért durvábbak-e,
               mert mi kapáljuk a szőlőt, hogy ilyféle kisasszonyok lakodalmánál a bor ne fogyjon
               el? Minket is szépeknek teremtett Isten, belénk is gyöngéd érzelmeket adott, mi is
               szeretetreméltók lehetnénk; de ha a virágot eltiporják, hogyan illatoznék az?</p>
            <p>- Az istenért, legyetek könyörületesek - kiálta Ollósi, kinek beszédét a legszebb
               helyén ez asszony szakasztá félbe -, nem vagytok-e keresztyének?</p>
            <p>- Könyörületesek legyünk?! - szólt az asszony vadul felkacagva. - Nézz reám, te
               bíbornok követe! harmincesztendős vagyok, s ötvennek látszom. A legvénebb banya
               arcain sem találsz több ráncot. Hajam őszülni kezd, s miért? Volt idő, mikor szép
               valék, annyira szép, hogy az egész környék legényei sóhajtoztak szerelmem után.
               Kikerestem a legderekabbat, s mátkája levék. Mikor esküvőre készültünk, földesuram
               visszajött Budáról. Meglátott, elragadtatott csatlósai által, s rimája lettem.
               Jegyesem kért, rimánkodott, elűzték kutyákkal. Hisz ha ura mulat, hogy mer
               alkalmatlankodni a parasztlegény?</p>
            <p>- Szégyen, gyalázat! - kiáltának többen.</p>
            <p>- A bú, gyalázatomnak érzete, kegyetlenkedés, mert uram szerelmét viszonozni nem
               akarám, hamar megronták szépségemet. Hervadtam, s a kegyes földesúr elűzött
               várából.</p>
            <p>- Hány ilyen alávalóságot követtek el az urak!</p>
            <p>- Ó, ha elmondhatnám, mi nyomorulttá lettem! - folytatá az előbbi. - Jegyesem
               elhagyott; hisz örökre elveszett minden, mi által őt boldoggá tehetém vala: szépség,
               vidor kedv, maga a becsület is ottmaradt a zsarnok kastélyában. A koldus gazdag vala
               hozzámképest. El kelle hagynom szüleim házát. Mindenki ujjal mutatott rám, rokonaim
               sóhajtva említék nevemet. Meg valék becstelenítve, vétkem nélkül, igaz; de mit ér, ha
               valakinek házáravillám csapott le? így is elveszté mindenét. Szegény lánynak nem
               szerzi vissza senki elrablott becsületét.</p>
            <p>- Szegény asszony! - szóltak többen.</p>
            <p>- Ó, ki mérheti fel eszével, mit én szenvedék! - folytatá emez. - Hontalanul
               kóboroltam helyről helyre, s nem volt senki, ki magához fogadna. Ha történetemet
               elmondám, a legirgalmasabb kéz is visszavonult előttem. Ki nyújtsa kezét a
               becstelennek? Elmentem Budára: elpanaszlám esetemet azoknak, kikre az igazság
               bízatott, s kinevettek. Nem volt senki, ki pártomat fogná, pedig nem valék oka
               szerencsétlenségemnek; lelkemet semmi vétek nem terhelé még.</p>
            <p>Az asszony egy percig hallgatott. A körülállók sajnálkozással néztek reá.</p>
            <p>- Akkor lelkemben tiszta és szeplőtlen valék még. De maradhattam-e az? Isten maga
               elhagyott. Az emberek elűztek házaiktól. A bűn örvényébe süllyedtem. Elaljasodva,
               megvetve mindenkitől, fetrengtem a vétek mocska között. S én könyörületes legyek
               hóhéraim iránt? - kiáltá kezét ég felé emelve, csaknem dühösségig növekedő
               szenvedéllyel - könyörületes azok iránt, kik ily nyomorulttá tettek?! Nekem vér kell,
               hogy vele becsületem foltját mossam le; vér, mindazon szenvedésekért, melyeket annyi
               év alatt tűrtem; vér üdvösségemért, melytől azok fosztottak meg, kik lelkemet
               kétségbeesésig kínozták. Ez asszonyokat Isten adta kezünkbe, hogy bosszút álljak.</p>
            <p>A szenvedélyek ez elbeszélés alatt még magasabb fokra hágtak, s ámbár nem volt
               csekély azoknak száma, kik Dózsa parancsait teljesíteni készeknek mutatkoztak: átlátá
               mindenki, hogy a tömeget fékentartani többé nem lehet, s ha a vezér határozatától el
               nem áll, végre alig lehete kikerülni a véres összeütközéseket. Márton, Imre és mások
               engedékenységet ajánlottak, de György hajthatatlan vala. - Ha a kardot egyszer
               eltörtétek, dobjátok pokolba - mondá -, összekovácsolni többé azt nem lehet; s ha a
               vezér seregeinek egyszer engedni kénytelen: jobb magát megöletni. - S ha a körülötte
               állóknak egy része e nézet helyességét nem látá is át: érzé mindenki, hogy Dózsát
               lehetetlen ellenkezőre bírni.</p>
            <p>- Már ha így van - mondá végre Márton Lőrinchez -, azon kell lennünk, hogy a dolgot
               kiegyenlítsük, másképp, Isten engem, még vérontás lesz vége, s szép volna, ha magunk
               között csatáznánk, éppen mikor Zápolya készül ellenünk. Megpróbálom, mennyire mehetek
               velük. - S ezzel előrelépve, jelt adott, hogy szólni akar.</p>
            <p>Márton főképp a keresztesek legvadabb része előtt, nagy tekintélyben állott. Az aljas
               tréfák, mikkel legkegyetlenebb beszédeit, sőt tetteit vegyíté, a tömeg kedvencévé
               tevék őt; s most is, mi talán senkinek nem sikerült volna, alig vevé észre a tömeg,
               hogy szólni akar, s a csend helyreállott.</p>
            <p>- Hát ez egyszer nem vagyunk egy értelemben - szólt jókedvűen -, kissé összevesztünk.
               No, sebaj, rendbe hozok én mindent.</p>
            <p>- Légy te, Márton, vezérünk! csak rád hallgatunk! - kiáltott több hang.</p>
            <p>- Csak hallgassatok hát s ne ordítsatok úgy - folytatá emez jókedvűen -, most én
               papolok.</p>
            <p>Egyesek mosolyogni kezdének.</p>
            <p>- Hát, amint mondám, nem vagyunk egy értelemben. György vezér szabadon akarja
               bocsátani foglyainkat, s ő vezér, neki engedelmeskedni kell.</p>
            <p>- Nem engedelmeskedünk! - kiáltá sok hang.</p>
            <p>- Vagy legalább engedelmeskedni kellene - igazítá ki magát a szóló -, ti bosszút
               akartok állani, s abban meg nektek van igazságtok.</p>
            <p>A nép zajos tetszéssel szakítá félbe a szónokot, midőn tőle magaviseletének ezen
               igazolását hallá.</p>
            <p>- Csak várjatok, míg mondókámat elmondtam - szólt ismét az előbbi -, egészen különös
               dolgokat fogtok hallani. Ha a vezérnek is engedelmeskedni kell... mert másképp
               bizony, ha Zápolyamegtámad, ebül járunk... s nektek is igazságtok van: mit tegyünk ez
               igen nehéz állapotban?</p>
            <p>A tömeg hallgatott. Márton mosolyogva jártatá körül szemeit. - Lássátok, ezt nem
               tudja senki köztetek; még a követ úr sem tudná megmondani, kit Bakács Tamás küldött
               táborunkba, pedig az csak okos ember lehet. De én megmondom.</p>
            <p>A sokaság mindég növekedő érdekkel hallgatott.</p>
            <p>- Ez Telegdi István leánya - folytatá, midőn a rabokhoz fordult -, Telegdié, ki a
               kereszteseknek legnagyobb ellensége volt, és kit szerencsésen oda küldöttünk, hová
               való, azaz a másvilágra, hogy itt senkinek útjában ne álljon. S mit akartok csinálni
               e leánnyal? megölni? azt se bánom. Kár, ha másra hasznát vehetni. De nem bánom,
               csakhogy ezáltal, biz isten, hogy bosszút nem álltatok. A nagy úr, nagy asszonyság is
               csak egyszer hal meg, ha pedig meghalt, vége mindennek. Ez nem elég. Kissé
               fájdalmasabb vagy könnyebb halál, de mindössze is csak pár perc különbség, s ha
               utolsó pillanataiban Istenhez fohászkodott, végre még mennyországba küldjük
               ellenségünket. A halálban nincs semmi megszégyenítő, semmi új, semmi, mire már
               születésünk óta nem volnánk elkészülve; az nem igazi bosszú.</p>
            <p>- Kínozni fogjuk! - kiáltott több hang.</p>
            <p>- Mind semmi - válaszolt az előbbi -, ily gyenge asszonyok végre is mit tarthatnának
               ki; alig fognánk hozzá,már végük volna. Én más, szebb, hosszabban tartó bosszút
               kívánnék.</p>
            <p>A nép kíváncsisága legmagasabb fokra emelkedett. - Mit tegyünk? - kérdének
               egyesek.</p>
            <p>- Ugyebár, szeretnétek tudni? - mondá a barát, megelégedett mosollyal jártatva körül
               szemeit a tömeg fölött. - Megmondom hát, s meglássátok, ez senkinek nem jutott
               eszébe.</p>
            <p>Halotti csend lőn.</p>
            <p>- Hallottátok, miket az asszony, ki csak imént szólt, szerencsétlen sorsáról
               elbeszélt? Nézzetek rá: ha csakugyan nem több harminc évesnél, s ha csakugyan szép
               volt, minek egyikét sem állíthatom bizonyossággal, minthogy asszony szavának
               ilyenekben hinni egészen nem lehet; mondom, ha ez asszony csakugyan szép volt, és
               csak harmincesztendős - folytatá, midőn megszűnt a nevetés, mely szavait
               félbeszakasztá -, nincs senki közöttünk, ki nála többet szenvedhetett; olyan az arca,
               mintha tíz évig haszonbérben bírta volna a fájdalom; könnyei egész vízmosásokat
               szakítottak pofáiba. S miért szenvedett ez asszony annyit? Jegyese volt. Erről is azt
               mondja, hogy az egész vidék legderekabb legényének tartatott. Szerelmeséről minden
               asszonyi állat így beszél; s talán nem igaz; én legalább úgy hiszem, hogy e táborban
               száz derekabbat találhatni; de akár derék, akár nem derék, neki tetszett, és az ő
               jegyese volt, s vele, úgy hivé, boldog lehet. Ekkor jött a földesúr, s várába
               cepelteté a parasztleányt, s a szép menyegző füstbe ment. Előbb kutyákkal űzték el a
               jegyest, később maga sem akart hallani a dologról, a leány pedig bújában az ördögnek
               adta magát. És mi e történet tanúsága?</p>
            <p>- Halljuk, halljuk!</p>
            <p>- Ez Telegdi István leánya - folytatá a barát, kinek arcán gúny és káröröm vala
               kifejezve -, el van jegyezve ő is, jegyese Ártándi Pál, a népnek ellensége, mint
               Telegdi vala, csakhogy még gonoszabb, még vérengzőbb. A kisasszony kétségen kívül
               haláláig szerelmes kedvesébe. Nézzétek csak, hogy pirul; nem is hinné az ember, hogy
               kisasszony így tudjon elpirulni.</p>
            <p>Minden szem Frusinára fordult. A hölgy, ki egész idő alatt halványan, de látszólag
               nyugodtan állott őrei között, eliszonyodva tekintett körül.</p>
            <p>- Menjen füstbe e menyegző is - folytatá az előbbi -, ha a nép leánya szenvedett,
               miért ne szenvedjen azúri hölgy? Ha a parasztlegényt kutyákkal űzték el, midőn
               mátkáját visszakéré, miért legyen az úrfi boldogabb?... Álljon ki egy közületek, ha
               lehet, a legcsúnyább s kitől a lány leginkább undorodik, s mondja, hogy Telegdi
               leányát elveszi feleségül. Neki adjuk. Ha ráunt, elkergetheti magától, s akkor
               nemzetes Ártándi Pál felszedheti azt, mit a paraszt magától ellökött. Így teljesítjük
               vezérünk parancsát, ki e leány halálát nem akarja, s mégis bosszút állunk rajta,
               minőt puszta halála által nem érhetnénk el.</p>
            <p>Nagy volt a meglepetés, melyet e szavak okoztak, de Márton indítványa nem talált oly
               általános helybenhagyásra, mint máskor minden tanácsai. Dózsa helybenhagyólag
               integete fejével; a körülötte álló vezérek megegyezésüket jelenték ki, s a tömeg egy
               része, mely a hölgyek iránt könyörületességet érzett, szintúgy tőn; de a nagyobb
               rész, mely, a barát kegyetlenségét ismerve, tőle egészen más tanácsot várt,
               kedvetlenül hallgatott, vagy fejét rázva, rosszallását jelenté ki. Főképp az
               asszonyok nyugtalankodtak.</p>
            <p>- Az átkozott barát bolondnak tart - mondák néhányan. - Ő is egyetért a többiekkel -
               szóltak mások. - Legjobb, ha senkire sem hallgatunk - dörmögött a többség.</p>
            <p>- Szívtelen! - kiáltá az asszony, kinek Márton beszéde alatt visszatartóztatott
               haragja most egész erejében kitört, midőn elébe lépve, száraz markát fenyegetve emelé
               ellene. - Űzd tréfádat szerencsétlenségemen, de ne hidd, hogy a népet meg fogod
               csalni. Nekünk vér kell, vér, nem menyegző; érted-e, barát?</p>
            <p>A tömeg egy része helybenhagyása jeléül újra fölemelé fegyvereit. De Márton nem
               tartozott azok közé, kik ily pillanatban megijedve, föltételüktől elállanak. A
               világért sem akarta volna elveszteni népszerűségét; de tudta, hogy ki a nép kegyét
               azáltal veszté el, mert véleménye a sokaság kívánataival ellenkezett, azt nem
               engedékenységgel, hanem csak azáltal nyerheti vissza, hogy saját nézetét kiviszi.
               Rokonabbnak érezé magát a tömeghez, hogysem előtte meghajlani szükségesnek tartaná.
               Az oroszlán nem ijed meg társai ordításától.</p>
            <p>- Vér kell neked, őrült asszony! - kiáltá dörgő hangon, mely előtt a tömeg
               elhallgatott. - S mivel neked vér kell, én társaimnak mást ne merészeljek tanácsolni?
               Neked vér kell, hogy bosszút állhass. S miért akarsz bosszút állani? mert uradnak
               rimája voltál; mert ide s tova kóboroltál ház és nyughely nélkül, mint a söpredék,
               melyet szelek hajtanak az utcán végig; mert gyalázatos ölelések között egy férfi a
               másik karjai közé dobott, míg egynek sem kellettél többé, s mint kiélt váz, a szégyen
               bélyegével arcaidon jutottál közénk? s mivel neked vér kell, mi teljesítsük
               kívánataidat? mivel te tíz hosszú év után végre gyalázatod öntudatára jutottál, ez
               egész had fegyvert fogjon vesztett erényed megbosszulására? Meglátjuk, kinek szava
               bír több hatalommal közöttünk: Mártoné-e, kit a nép régtől ismer vagy egy jöttment
               kóboré?</p>
            <p>Azon rossz tulajdonok között, melyek a néptömegekben lázas pillanatokban, mint a
               vésztől felkorbácsolt víznek mocska, fölmerülnek, legközönségesebb talán a <hi
                >káröröm. </hi>Mint nagy anyagi erővel bíró emberek, úgy a nép is
               szívesen gyakorolja hatalmát; vannak pillanatok, midőn mintegy szükségét érzi, hogy
               valamit széttörjön kezei között. Mártonnak szavai látszólag jó hatást gyakoroltak a
               sokaságra.</p>
            <p>- Igazság, jöttment kóborló! rossz asszony! és még ő mer szólni. Hallgassunk
               Mártonra. - Így vélekedtek sokan, és a szónok azonnal ügyesen fel tudta használni e
               véleményt, mely ismét feléje fordult.</p>
            <p>- Lássa az ember - szólt színlelt haraggal -, talán nincs ház az országban, honnan
               csúfosan el ne kergettek volna, s most idejön, s parancsolgatni akar, mintha bizony a
               szentegyház vitézei más valakinek szavára hallgatnának, mint legfölebb vezéreikére.
               Neked bosszú kell, szerencsétlen; nekünk is; bosszú, nem pillanatnyi szenvedésekért;
               nem, mivel a harcban egy vagy más rokonunk elveszett; bosszúnknak egyszerű halál nem
               elég. Hosszú évekig, nem évekig, ivadékról ivadékra szenvedünk elnyomást, megvetést,
               gyalázatot. Nemzetségünk fáján nincs egy ág, nincs egy levél, mely külön szenvedések
               nyomát nem hordaná magán; éltünkben nincs egy nap, mely alatt zsarnokaink lábát nem
               éreztük volna nyakunkon. Nekünk ily bosszú kell. Végtelen, mint szenvedéseink; napról
               napra visszatérő, mint gyalázatunk. Bosszú, mely nemcsak a testet, de a lelket is
               gyötörje, mely által ellenünket porig alázhatjuk, míg elaljasodásában maga kétkedni
               kezd; őt is képmására teremté-e az Isten, vagy a csúszó-mászó férgek sorába tartozik,
               kiket az átmenő lábával eltipor? Nekem ily bosszú kell. Gondoljátok magatoknak a
               büszke Telegdi István leányát zsellér házában. Menyegzőre készült, a menyegző
               meglesz, de a kevély Ártándi Pál helyett béna napszámos vezeti oltárhoz a
               kisasszonyt. Ura kiküldi az erdőre, hogy száraz gallyakat szedjen; az elkényeztetett
               teremtés nem bírja, s lesüllyed terhe alatt, de közületek senki sem fogja segíteni
               őt, hisz úrhölgy, mi közötök hozzá? E gyengéd kezek tüzet raknak, és főznek; e picike
               lábacskák künn állnak a patakban, s dideregni fognak, ha őszi napokban a többi
               asszonyokkal mosni megy; s mindezen idő alatt az egész falu neveti ügyetlenségét, az
               egész környék ujjakkal mutat rá: nézzétek csak, a szép kisasszony mily barna lett, a
               lágy kezek mily durvákká váltak.</p>
            <p>Márton arcain vad káröröm vala kifejezve. Frusinára függeszté szemeit, s látva
               kínját, kegyetlen mosoly játszék ajkai körül. A népnek egy része harsogón jelenté
               helybenhagyását.</p>
            <p>- Vagy nem tetszik tervem? más bosszút kívántok? - folytatá az előbbi - mondok mást
               is. A drágalátos kisasszony a halált csak úgy kerülheti ki, ha rajta köztetek valaki
               könyörül, s őt nőül veszi. Ne tegyétek. Hadd kérjen, hadd rimánkodjék földre borulva
               előttetek. Hadd ígérje, hogy kedveteket fogja tölteni éltetek végnapjáig; hadd sírjon
               s könyörögjön térdein csúszva egyiktől a másikig, s legyetek kérlelhetetlenek;
               mondjátok neki, hogy nem kell: taszítsátok el lábaitokkal, hisz veletek is az
               történt. Nem szebb kín-e ez, mintha őt a hóhér kezébe adjátok? Telegdi István leánya,
               ki térden állva egykori jobbágyát arra kéri, hogy őt nőül vegye, s kit ez magától
               eltaszít. Volt-e valaha szebb tréfa?</p>
            <p>Márton kacagott. A tömeget borzasztó jókedv ragadta meg. - Úgy legyen, úgy, mint
               Márton mondá. Márton a mi barátunk! - ordítá száz hang, s vad hahota hangzott a
               sokaság között.</p>
            <p>- Úgy legyen, mint Márton mondá - szólt Dózsa, ki észrevevé a fordulatot, melyet a
               dolgok vőnek, örült, hogy Márton közbenjárása által minden erőszakos összeütközést
               kikerülhet, anélkül, hogy parancsát egyenesen visszavenni kényteleníttetnék. - Kinek
               köztetek kedve van, jelentse magát, s Telegdi István leányát neki adjuk. Holnap
               lakodalmat tartunk: én adom az áldomást.</p>
            <p>A vezér e szavait hangos örömrivalgások követték.</p>
            <p>- No, kisasszony, most keress férjet magadnak - szólt jókedvűen Márton -, meglátjuk,
               tudsz-e kérni. Csak szépen, alázatos légy, mint a parasztasszonyok, midőn hajdanában
               Telegden udvarotokba jöttek, s csirkét vagy tojást hozva, közbenjárásodért
               folyamodtak.</p>
            <p>Frusina az egész idő alatt hallgatott, borzadva tekintett körül, bizonytalan: nem egy
               szörnyű álom-e mindez, mit maga körül lát. Márton szavai felrázák őt mélaságából. -
               Soha! - mondá erős hangon, s a hölgy indulatban lángoló arccal tekintett körül - apám
               ellenségtek volt, jegyesem véres diadalt vítt ki társaitok fölött. Öljetek meg.</p>
            <p>Frusina oly szép vala, a büszke megvetés, mellyel szemeit ellenein jártatá, a
               méltóság, mellyel szólt, oly jól illett nemes külsejéhez, hogy még e vad csoport is
               akaratlanul meghatva érezé magát. A nevetés megszűnt, a tömeg bámulva, csaknem
               tisztelettel nézett áldozatára. Márton ajkai körül gúnyos mosoly játszék.</p>
            <p>- Inkább meg akar halni - mondá keserűen -, hogysem más becsületes nők módjára
               dolgozzék; lássátok az igaz nemes vért! De nem fogunk kérdeni, szép kisasszony; az
               történik veled, mit mi akarunk. Jobb, ha nyájasan viseled magadat, galambom, másként
               megeshetik, hogy férjed mindjárt lakodalom után megver. Nosza, fiúk! - kiáltá a
               tömeghez fordulva - kinek kell kisasszony? Nem sokat ér, de kinek más szeretője
               nincs, beérheti ezzel, okkal-móddal megtanul főzni ő is.</p>
            <p>A barát durva tréfái ismét megsemmisíték a hatást, melyet Frusina szépsége s nemes
               viselete egy pillanatig sokakra gyakorolt. A tömeget vad jókedv ragadta meg újra.
               Illetlen kifejezések, elméncségek helyett mondott durvaságok hangzottak mindenfelől;
               minden szót hangos kacagás és taps követett, úgy látszott, mintha e sokaság sohasem
               örült volna ennyire, mint midőn e szerencsétlenek kínain gyönyörködött. Kiknek arcán
               előbb részvét mutatkozott, most kegyetlenségben vetélkedtek társaikkal. Van
               hipokrízis az aljasságban is, s elvadult tömegek között, mint e pillanatban,
               vetélkedés tárgyává válik: ki mocskolhatja be magát leginkább, ki vetkőzhetik ki
               emberi érzelmeiből minden társainál legtökéletesebben.</p>
            <p>Márton mondhatlan megelégedéssel követé e jelenetet, hangos hahotája kihallatszott az
               általános zajból, s tréfás beszédei új meg új kacagásra készték a tömeget.</p>
            <p>- Bizony, úgy látszik, jószágomnak nem akad vevője - mondá nevetve -, hát nincs
               köztetek, ki a szegény párát könyörületességből elvenné? csak nézzétek, mily
               pityeregve tekint körül, annyira szeretne férjhez menni, szinte megesik szívem.</p>
            <p>- Nekem csak Kata kell - szólt félig részegen egy suhanc a körülállók közül,
               megölelve egy mellette álló vaskos leányt. A körülállók nevettek. - S én mit
               csináljak olyan asszonnyal, ki még talán kenyeret sem tud sütni - szólt egy
               másik.</p>
            <p>- Majd megtanul, ha jól megvered - volt a válasz, mely új kacagást idézett elő.</p>
            <p>- S mikor még egy tehene sincs - gúnyolá a harmadik. - Ha hazaviszem, a szomszédok
               azt mondják, hogy mátkámat az akasztófáról szedtem le - mondá egy negyedik; s így
               tovább, minden szót új nevetés, a pajzán öröm új kitörései követték.</p>
            <p>- Már látom - szólt ismét Márton jókedvűen -, így nem megyünk semmire. A
               kisasszonynak kérni kell, vagy ha így sem talál férjet, olyat kell keresnünk, ki
               valamely csínt követett el, s kit elítélhetünk, hogy vegye el büntetésül.</p>
            <p>Miket szenvedett Orbán az egész idő alatt, lehetetlen leírni. Ujjai görcsösen
               szoríták a fejszét, melyet kezében tartott, s nem állhatott bosszút ez alávalókon.
               Minden csepp vér felforrt ereiben, s hallgatnia kelle, nehogy haragjának kitörése
               Frusina életét új veszélybe hozza.Az, kiért életét adta volna, kiállítva pellengérre,
               e vad tömeg gúnyjainak tárgya. S neki itt kell állani nyugodtan, hallgatnia az
               alávaló tréfát s vad kacagásokat, s ő nem márthatja fejszéjét senki vérébe. S lelkét
               még más gondolatok tölték el. Bírni Frusinát, ez volt életének legfőbb, ez egyetlen
               vágya, s most teljesítése tőle függ. Egy szavába kerül, s a hölgy az övé. Szívét
               iszonyú bizonytalanság tölté. Egyrészről jobb érzete fellázadt a gondolatokra, hogy
               élete kincsét ily kezekből fogadja el; hogy Frusina előtt, hacsak egy pillanatra is,
               ez alávalók cinkosa gyanánt tűnjék föl; másfelől érzé, hogy kedvesének csak így
               mentheti meg életét; hogy őt csak így ragadhatja ki e vad csoport kezeiből.
               Halványan, reszketve álla ott, százszor elhatározva, hogy szól, s ismét elnémulva,
               valahányszor Frusinára nézett.</p>
            <p>- Hát végre el fogja-e magát valaki határozni? - kiálta Márton - napestig nem
               ácsoroghatunk itt; szinte megéheztem a sok ajánlás között, s ha vevő nem találkozik,
               végre is a bakónak kell adnunk a leányzót.</p>
            <p>E fenyegetés véget vetett Orbán kételyeinek. - Adjátok nekem e hölgyet - mondá
               előrelépve, erős, elhatározott hangon -, én nőül kérem őt.</p>
            <p>- Ki ez? - kérdék sokan a tömeg közül, kiknek figyelmét Orbán csak most vonta magára.
               - Frusina megvető tekintetet vetett a szólóra. - Midőn a vadászház, melyben eddig
               laktak, a keresztesektől körülvétetett, Bebek Katalin Orbánt azonnal vádolá. Minden
               ez ifjú ellen látszék bizonyítani. Az, mi közte s Frusina között reggel történt; a
               fölgerjedés, melyben a háztól távozott, s hogy őt most ellenei között és nem mint
               rabot, hanem fegyveresen találá; egyes szavak, melyek Márton által mondattak;
               Orbánnak egész magaviselete igazolni látszék a gyanút. De Frusina nemes lelke
               fellázadt e gondolat ellen: ily aljasságot ő nem bírt föltenni senkiről. E
               pillanatban a kételyek, melyeket előbb visszautasított, igazolva látszának, s a hölgy
               undorral fordult el.</p>
            <p>- Hát még nem akasztottak fel, fickó? - mondá Márton, megismerve Orbánt. - Lőrinc
               csakugyan ismer?</p>
            <p>A ceglédi plébános, ki, míg a nép figyelme Orbánra fordult, Dózsának s a vezéreknek
               beszélé, minő helyzetben állott ez ifjú egykor Telegdi István házánál, e
               megszólításra előadá a viszonyt, melyben Orbánnal régóta áll, s mily hasznára lehet
               az ügynek, hogy ez ifjú, felszólításait követve, végre a keresztesekhez állott.</p>
            <p>- Annálfogva Telegdi leányát neki adjuk - mondá Dózsa -, úgyis régóta szereti, s csak
               azért nem kaphatta meg, mert jobbágy fia. Hadd érezzemindjárt első pillanatban a
               szabadság áldását.</p>
            <p>A népre e szavak jó hatást gyakoroltak; az asszonyok részvéttel néztek az ifjúra, ki
               halványan állott mátkája mellett, s nem meré hozzáfölemelni szemét.</p>
            <p>- És a másik kisasszonnyal mi történik? - szólt itt közbe Ollósi, kinek részvevő
               tekintete, noha nem viszonozva, mert Bebek Katalin félig magánkívül vala félelmében,
               az egész jelenet alatt inkább ezen, mint Frusinán függtek. - Én régóta oly szerencsés
               vagyok e jeles hölgyet ismerni, és ha napjainak biztosítására azt kívántatnék,
               hogy...</p>
            <p>- Ha követ úrnak kedve van - mondá Márton kacagva -, vegye el; egyébiránt nem
               szükséges; e vén banyát az uraknak hagyjuk.</p>
            <p>E szavak s a nevetés, mely azokat követte, fölébreszté Katalint mélázásából. A halál
               sem lehetett volna kínosabb e durva tréfánál, de vigasztalásul szolgált, hogy
               legalább csak parasztok jelenlétében mondatott el, s egy megvető tekintet vala
               egyetlen válasza.</p>
            <p>- S most vigadjatok - szólt Dózsa megelégedve a történtekkel -, holnap lakodalmat és
               áldomást tartunk, addig menjetek dolgotokra. Nem mondtam-e, hogy a foglyoknak nem
               lesz bántódásuk? - mondá halkabban Gergelyhez, midőn vele sátorába visszament.
               Gergely sóhajtva megszorítá kezét.</p>
            <p>A nép lassanként elszéledett.</p>
            <p>Orbán egy ideig bizonytalanul állott, azután Frusinához közelített. A hölgy
               megvetéssel taszítá vissza kezét. Bebek Katalin aljas árulónak nevezte, ki, hogy
               célját elérje, mindezt fortélyosan előrekészíté. - S ezzel az asszonyok Ollósival, ki
               nekik ideiglenes lakásul saját kényelmesebb sátorát ajánlá, eltávoztak.</p>
            <p>Orbán az erdő felé sietett. Fellázadt keblének magányra vala szüksége.</p>
            
         </div>
         <div type="chapter">
            <head>28</head>
            <p>Jaj annak, kinek szíve csak egy tárgyban keresi egész boldogságát. Lelke csak egy
               ponton sérthető, s ez egyen kívül, mint Achilles, biztos a sors csapásai ellen, de ha
               itt sértetett, sebe halálos. Ez vala Orbán helyzete. A természet ez ifjút nagy
               adományokkal ajándékozta meg. Elmével, mely nem annyira ragyogó, mint világos, minden
               tárgyat tisztán felfog, s ha működései által kevesebb bámulatot gerjeszt, annyival
               hasznosabb; szívvel, mely minden nemes érzeményért hevülni tud; lelkülettel, mely a
               legnagyobb feladat kivitelére képes, mert tűrni tud, de cselekedni is, s célját
               kijelölve, a veszéllyel nemcsak bátran szembeszáll, de vele megküzd, nemcsak magát
               feláldozni, de győzni képes. Más viszonyok között születve, hol nemzete dicsőítését
               tűzhette volna ki élete céljául, a jövő talán tisztelettel hajlanék meg emléke előtt.
               Egyike vala azoknak, kik bármily pályára léptek, végigfutják azt, anélkül hogy
               magukat visszaijesztetnék; kik, mint a tölgy, ahol gyökeret vertek, megállanak; ha
               végzetük által háládatlan térre vettettek, törpéknek látszanak talán, míg más helyen
               messze terjesztenék óriási ágaikat, de kik helyöket megállják jó és rossz viszonyok
               között, s kiket a vész kidönt, de nem mozdít. - Orbán érezé tulajdonait, s első
               ifjúságában, midőn erőnknek érzetében csak a legmagasabb tetőkre vágyódunk fel,
               nemegyszer átkozá helyzetét, mely őt azon boldogabbak sorából, kik dicsőségért
               pályázhatnak, kizárá. - Mint kinek szeme csillagon függ, ilyen vala ő élete ezen
               korában; emelt fővel áll, s a föld porához le nem hajlik, de tudja, hogy a fényes cél
               örökre elérhetetlen, s nem keseredik el talán, mert hisz lelke lehetetlen kívánatokon
               függött, de elszomorodik. E dicsőségi álmok nem tartottak sokáig. Orbán jókor
               elszánta magát az áldozatra, mely ez életben a legnehezebb, feláldozta álmait, s
               nyugodt lőn vagy legalább hivé, hogy azzá lett. - Az élet nagy pusztaként terült el
               körülötte, levert kedéllyel, de nyugodtan haladott ösvényén, hisz tudta, hogy nem
               tévedhet el, mert nincsen célja, mely felé lépteit irányoznia kellene. - Ekkor támada
               rögtön a szerelem lángja e kebelben, s élete nem vala puszta többé. Szeretett. Szív,
               elme, lélek, azon érzelemkincs, melyet keblében hordozott lelkesedésének hatalma,
               szívének nem értett vágyai feltalálták tárgyukat. - E határtalan rónaságon, mely
               tengerként terült el körülötte, fölmerült a part. Nem kikötőt remélt találni, de
               tudta, hogy itt fog szenvedni hajótörést, s felvonva vitorláit, arra irányzá futását.
               - Senki sem gyanítá érzeményeit. Az embereknek ritkán jut eszökbe, hogy valamint a
               tükör, midőn a nap sugárait egész fényökben visszaveti, hideg marad, míg a föld annál
               inkább melegszik, minél sötétebb: úgy a szenvedély többnyire a legkomolyabb
               lelkületeket hatja át legforróbb lángjaival; s a nyugodtnak látszó ifjút nem tartá
               senki ily szerelemre képesnek. Csak ő maga ismeré a kimeríthetlen kincset, melyet
               keblében hordozott, melyet minden érintéstől őrzött, nehogy súrlódás közben valamit
               veszítsen becséből. Orbán nem ámítá önmagát csalódásokkal, jól tudta, hogy érzelmei
               nem fognak viszonoztatni. De van-e való szerelemnek szüksége reményekre, hogy
               boldogítson? - Üdvözítőnk, midőn az emberi lét szenvedésein keresztülment, élvezé
               egyszersmind legfőbb boldogságát: feláldozni magát másokért. Orbánnak nem kelle
               egyéb. Ha életét Frusinának szentelheti, ha néha egy baráti szó, néha egy melegebb
               tekintet deríti napjait, s azon meggyőződéssel vigasztalhatja magát, hogy e tiszta
               lénynek legalább teljes bizodalmát bírja: neki az lelkesedésében elégnek látszott. S
               most... nem látá-e magát ettől is megfosztva?</p>
            <p>A mód, mellyel Frusina a táborban iránta viseltetett; a megvető tekintet, mellyel,
               midőn hozzá közelített, kezét visszataszítá; a Katalintól hallott néhány szó - nem
               mutaták-e világosan, hogy Frusina őt még a legnagyobb aljasságra is képesnek hiszi;
               hol keressen vigasztalást bánatában? hol találjon erőt ennek elviselésére? - Szívét
               mondhatlan elkeseredés tölté el. Nemcsak sértve - lealázva érezé magát, lealázva
               azáltal, ki lelkének mindene vala. Ha érdemünk a sokaság által el nem ismertetik, s
               ha azok, kiknek életünket szenteljük, aljas rágalommal érintik nevünket; ily bánatnak
               van vigasztalása - megvetéssel fordulhatunk el a háládatlanoktól; de mit tegyünk, ha
               e csapás attól jő, kit szereténk, kit szeretnünk kell még általa okozott kínjaink
               között is, mert a szív nem élhet egy percig e szerelme nélkül?!</p>
            <p>Kínos érzelmektől űzetve Orbán soká tévelygett az erdőségben. Néha a tábor felé vevé
               útját. A kétely, melyet Frusina kimondott, nem támadhatott saját szívében. Csak nénje
               befolyásának engedett, ki Orbán ellen mindég gyanúval viseltetett. Szerencsétlensége
               őt egy pillanatra igazságtalanná tevé, s eddig megbánva tettét, nyugtalanul várja
               gyermeksége barátját, hogy kezet nyújtván, bocsánatot kérjen tőle. Voltak pillanatok,
               midőn Orbán e gondolatot bizonyosnak tartá. Nyugtalanul keresé az irányt, mely őt
               Temesvár felé vezeti, és sietett, mintha minden perc, mellyel késik, a kedves
               hölgynek gyötrelmeit hosszabbítaná. - Útközben eszébe jutott helyzete. Átgondolá az
               egyes körülményeket, s borzadva meggyőződött, hogy azok mind ellene szólnak. Csak
               jellemét, csak szerelmét, mellyel Frusina iránt viseltetett, hozhatá fel
               ártatlanságának bizonyságául, s nem kétkedett-e ezeken Frusina? Ha őt ily aljasságra
               képesnek gondolhatá, meg fogja-e hallgatni mentségét? fog-e hinni szavának? s ő újra
               meggyalázva álljon e hölgy előtt?! - Lelkében feltámadt férfibüszkesége, s
               elkeseredve fordult vissza az erdő széléről. Néha azon gondolat támadt lelkében, hogy
               örökre el fog távozni, s a mennyegzőhöz, melytől Frusina annyira borzad, vissza nem
               térend. Akkor legalább még Bebek Katalin is meggyőződik ártatlanságáról. Vagy hogy
               napjainak véget vet; hisz minden, mi ez életet tűrhetővé tevé, elveszett; mit
               keressen többé e világon? - De mi lesz akkor Frusinából? E vad csoport, mely vért
               lihegve, kegyetlen szándékától oly nehezen tartóztathatott vissza, mit teend, ha
               megfosztatik a bosszú azon nemétől, melyet magának választott? Nem lesz-e Frusina ez
               esetben a nép haragjának áldozata? vagy ha Orbán a táborba vissza nem tér, nem fog-e
               más valaki találkozni, ki helyét elfoglalja? Orbán érzé, hogy ezt tennie nem szabad,
               s lelkét újra határozatlanság fogta el.</p>
            <p>A hosszú járástól fáradtan végre egy fa alá veté magát. Az erdő szélén látá magát.
               Előtte a határtalan rónaság, melynek zöldjét itt-ott az esti szellőben ingadozó
               nádasok vagy kisebb kiterjedésű mocsárok válták fel. Hátul végetlen rengeteg. Az
               alkonyodó nap a láthatárhoz közelgett. A fák hosszú árnyékot vetnek, s az egész tájon
               az estnek ünnepélyes csendje terül el, melyet csak a nádasokból áthallatszó verebek
               csevegése szakít félbe. Végre a nap is leszállt, a vörös lény, mely egy pillanatig a
               fél eget takarta, kis világvonallá apadott, s a sötét égen a csillagok bájló
               világítása terjed el. A madarak csiripelése megszűnt, s csak egy magányos sas vagy
               keselyű éles hangjai, melyekkel, messze ívekben az erdő fölött szárnyalva, párját
               közeledésre inté, hallatszottak néha le a magasból.</p>
            <p>Orbán mély gondolatokba merülve nézé e változásokat. Miután az alkony vég színei
               eltűntek, szeme fölemelkedett a csillagokhoz, s lelke nyugodtabbá lőn. - Mi szép ez
               éj! - mondá végre meghatva - elteríté fátyolát a föld fölött, s álomba szenderülve
               millió fény megfeledkezik gondjairól. Maga a fájdalom enyhül szelíd hatása alatt,
               mintha a csillagok - melyeknek ragyogásán talán azért gyönyörködünk oly
               nagymértékben, mert fényüknél a föld nyomorúságát nem látják szemeink - vigasztalást
               öntenének szíveinkbe. S nem azért bájoló-e az éj, nem azért vigasztalja-e bánatunkat,
               mert a halálra int, mert eszünkbe juttatja, hogy ha a tikkasztó nap, melynek hevében
               elfáradánk, elmúlt, reánk is nyugalom vár? hogy e hosszú küzdés után, mely alatt még
               a győzőnek keblét is annyi seb éri, pihenni fogunk?... Légy nyugodt, szív! hisz a
               pálya, mely reád vár, nem hosszú többé; életed kelyhében néhány csepp maradt hátra,
               ürítsd ki bátran; a legkeserűbbek talán, de a végsők.</p>
            <p>Orbán tisztában vala magával. Meg kell halnia, de nem most. Élete még szükséges
               Frusinának. De ha majd az oltár előtt férjévé vált, s ha névnejét a keresztesek
               között veszély nem fenyegeti többé, akkor a kötelékek, melyek őt az élethez láncolák,
               megszakadnak. Zápolya hadai közelgenek. A csata pillanata nem lehet távol többé; ott
               a véres mezőn, egy szent s csak egyesek bűnei által legyalázott ügy mellett küzdve
               fogja végezni kínjait. - S panaszkodhatom-e sorsom ellen? - mondá ismét, miután
               tervét átgondolá. - Nem volt-e életem legfőbb kívánata, hogy véremet Frusináért
               onthassam? s nem fogom-e ezt most tehetni? Halálom feloldja az esküt, mely őt
               holnaptól hozzám fogja kötni, szabadon követheti szívét. Mióta ismerem, neki
               szentelem éltem minden pillanatát; most midőn nem tehetek egyebet, s létem
               boldogságának akadálya lett, odadobom éltemet, s helyet csinálok. Nem feleltem-e meg
               végzetemnek? tehettem-e többet? Ó, de hogy mindennek így kelle történni! Mi volt
               életem szenvedések hosszú sorozatánál egyéb? Még a gyermekkor boldogságát sem
               élvezhetém. Mint a fa, mely földéből kivéve más éghajlat alatt ültettetett el, nő, de
               nem virágozik s nem hoz gyümölcsöket: ilyen vala létem, puszta örömtelen. S én nem
               panaszkodtam sorsom ellen. E föld, hol örömet nem találunk, melyet a vesztés félelme
               nem zavarna, s hol mégis annyi fájdalmat látunk, melyre az ég nem adott vigasztalást,
               nem arra való, hogy rajta bárki boldognak higgye magát. A szerelem rózsái helyett
               fejembe tevém töviskoronáját, s gazdagnak érezém magamat fájdalmaimban. Frusina, nem
               gyanítva bánatom okát, részt vesz szomorúságomban, ha tőle függne, levenné szívem
               terhét, ismeri ragaszkodásomat, tudja, hogy e földön nincsen áldozat, melyre érte nem
               volnék kész; s ha majdan nem leszek többé, sóhajtva visszaemlékezik barátjára, s
               elmondja sírja fölött: e gödörben egy hív kebel hamvadott el. Éltemnek ez vala
               egyetlen vigasztalása, az egyetlen fénypont, mely e sötét létet földeríté... s hogy
               még ennek is el kelle tűnni, s elérnem, hogy Frusina rajtam kétkedjék, hogy aljasnak,
               semmirevalónak gondoljon; s ha majd halálom híre a táborba jutott, s társaim véresen
               Frusina sátorához hoznak, ő, kinek életemet áldozám, kinek neve utolsó leheletemmel
               fog lebegni ajkimon, kiért üdvösségemről mondanék le, örülni fog, s élte legforróbb
               kívánatát látja teljesülve, midőn halva fekszem lábai előtt!</p>
            <p>Orbánt elragadták fájdalmas érzelmei. Eltakarta arcát, s keservesen sírt. - E könnyek
               enyhíték fájdalmát, legalább nyugodtabbá tevék azt. Szívében feltámadtak a múlt napok
               emlékei, közöttük azon gyér örömek, miket életében talált, azon kevés derültebb óra,
               melyeket visszakívánna; s az elkeseredés, mellyel Frusina igaztalansága lelkét tölté,
               ennyi édes emlék hatása alatt lassanként enyészvén, Orbán ismét szeretve gondolt
               kedvesére.</p>
            <p>Mikor a nap feljött, a tábor felé indult. Még egyszer látni akarta Frusinát, hogy
               neki, mielőtt vele az oltárhoz lép, a dolgok összefüggését megmagyarázhassa. - Ő át
               fogja látni ártatlanságomat - így vigasztalá magát -, kibékülve felém nyújtja kezét,
               s akkor nyugodtan halhatok. És ha nem? Ám legyen! Önkéntelen eszközök valánk a végzet
               kezében: én, hogy neki jót tegyek; ő, hogy gyötörjön; én szeretni fogom őt akkor
               is.</p>
            <p>Frusina s Bebek Katalin ez időt a táborban tölték. Ollósi, mint tudjuk, a hölgyeknek
               saját sátorát ajánlá lakásul, hova őket szokott udvariasságával maga vezette.
               Útközben különös önmegelégedéssel figyelmezteté Bebek Katalint azon tiszteletre,
               mellyel a keresztesek iránta viseltetnek, s mely őket is, míg sátorában lesznek,
               minden megtámadás ellen biztosítja. Midőn a hölgyek egyedül Ollósitól kísérve a
               sátorba értek, szabadon engedték át magukat fájdalmuknak, szótalan szoríták egymást
               karjaik közé, és sírtak.</p>
            <p>Miután bánatuknak e szenvedélyes kitörése, mely közben Ollósi szemei is könnybe
               lábadtak, kissé csillapodott, a szabó, ki, elvonatkozva hiúságától, valóban jószívű
               ember vala, s ki főképp ily magas származású kisasszonyok szenvedéseit meghatás
               nélkül nem láthatá, elkövetett mindent, hogy őket vigasztalja, de hasztalan! Frusina
               nyugodtan, de anélkül hogy bánatából felüdülne, hallá végig okoskodásait. Katalinban
               Ollósi szavai csak új indulatot idéztek elő. - Mióta magát életveszélyen kívül látá,
               eszébe jutottak a sértések, melyeken keresztülment, s a büszke Bebek-vér fellázadt
               ereiben.</p>
            <p>- Így bánni kisasszonyokkal - mondá csaknem magánkívül haragjában -, Telegdi István
               leányával, velem, pelsőczi Bebek Katalinnal! Boszorkányoknak, vén banyáknak nevezni
               minket, kiknek egy tekintetéért az ország minden lovagja vérét ontaná! Ez hallatlan,
               ez borzasztó! minden, mit a parasztok eddig elkövettek, ehhez képest semmi. Hogy
               várainkat feldúlták, jószágainkat elpusztították, isten neki, mindezt
               megbocsáthatnám; de ezt nem, ezért lakolniok kell.</p>
            <p>Ollósi megjegyzé, hogy a műveletlen nép nem tudja, mily tisztelettel tartozik minden
               férfi hölgyek, főképp úri hölgyek iránt viseltetni; de Katalin nem fogadott el semmi
               mentséget. - Miként kell bánni úri kisasszonyokkal, azt maga a természetes ész
               mutatja mindenkinek - szólt még indulatosabban -, azt a falun s pusztán is
               megtanulhatták; nekik lakolniok kell. Nincs oly büntetés, melyet nem érdemlettek
               volna; száz halál még kevés azért, mit rajtam elkövettek; hát még szegény húgomon!
               Férjhez adni őt Orbánhoz. Saját testvérem leányának egy telegdi jobbágyot választani
               férjül! Engem sógorságba hozni parasztokkal!... borzasztó!</p>
            <p>- Legyen eziránt nyugodt nagyságod - mondá Ollósi -, a házasság kényszerített. Én
               magam, mihelyt e zavaroknak vége lesz, elmegyek Rómába, s befolyásom által kiviszem,
               hogy az a pápa őszentsége által azonnal érvénytelennek nyilváníttassék.</p>
            <p>- Gondolok is én a házassággal - vágott szavába Katalin -, hisz az magában semmi.
               Házasság, jobbágy s a tárnok leánya között! én sógorságban parasztokkal! hisz ki nem
               látja, hogy ez lehetetlen? De maga a gondolat borzasztó; én sógorságban
               parasztokkal!</p>
            <p>- Hidd el, néném, nem ez gyötri szívemet e pillanatban leginkább - szólt közbe
               Frusina -, de ha meggondolom, hogy mindezt Orbán tehette...</p>
            <p>- Orbán, s mi Orbán? - kiáltott Katalin haraggal - paraszt, alávaló paraszt; mit
               várhatni ilyentől mást? Ami nemesnek nem született, nem válhatik nemessé. Mindég
               mondtam atyádnak, de nem hivé, s ezért szenvedünk. Ki farkast fogad házába, s azt
               hiszi, hogy mert fölnevelte, megszelídíté, csalódik. Néha évekig szelídnek látszik,
               leghívebb házi ebednek gondolád, de végre kitör vad természete, s izmokra tépi urát.
               Ne higgy a parasztnak soha.</p>
            <p>- De Orbán, kit oly nemesnek, oly jónak gondolék - sóhajtott az előbbi -, kit
               testvérként szerettem.</p>
            <p>Ollósi a szerelem hatalmáról kezde beszélni, melynek semmi sem állhat ellent, s mely
               alsóbb körökben született férfival sokszor elfeledteti helyzetét, mint számtalan
               példa mutatja. - Az érzékeny pillantások, melyekkel a szabó beszéd közben Katalinhoz
               fordult, világosan mutaták szavainak célzását; de Katalin nem vala olyan hangulatban,
               hogy azokat megértse, s csak azt jegyzé meg: hogy igenis, sok eset van, midőn a
               legnemesebb lovagok, kötelességökről megfeledkezve, valamely hölgyet, ahelyett hogy
               szerelmét hosszú szolgálat által keresnék, erőszakkal elragadtak, s váraikban zárva
               tartottak, mindaddig, míg az magát férjhezmenésre elhatározá, s hogy ily rablásoknak
               néha a legboldogabb házasság lett legyen következése; de ily merényre mindenekelőtt
               szükséges, hogy a rablónak vára legyen, mit Orbán nem hozhat fel mentségére.</p>
            <p>- Ha ez a szerelemnek jele - mondá Frusina sóhajtva -, mit tegyen akkor a gyűlölség?
               - S a hölgy leült a sátor egyik szögletébe, s elmélyedve bús gondolataiba, nem vett
               több részt a beszélgetésben, melyet nénje s Ollósi még sokáig folytatának.</p>
            <p>Végre Bebek Katalin is fáradtnak érzé magát, s miután Ollósinak mindent elmondott, mi
               velük elválásuk óta történt; miután Zápolyáról s hatalmas seregeiről, melyek már
               Lugosnál állanak, szólt, előre leírván a győzelmet, melyet azok a keresztesek fölött
               kivívandnak; miután elmondá, mit tett volna hasonló esetben Kinizsi Pál s Mátyás
               király, s mit teendenek kétségkívül az urak, ha a rend ismét helyreállíttatott:
               eszébe jutott, hogy nyugodni kell, s Ollósi távoztával ágyára veté magát, Frusina
               pedig a sátor másik oldalán egy pamlagot foglalt el.</p>
            <p>Katalint hamar elnyomá az álom. Frusina soká ébren maradt, s szomorú jövőjére
               gondolva tölté az éjszakát. Végre a testi fáradtság meghozá neki is nyugalmát. Bájló
               képek nem deríték álmait, de feledé jelen bánatát, s mi egyéb kell a szenvedőnek?</p>
            <p>A zaj, mely a tábort eltölté, mihelyt a nap szürkülni kezde, nem engedé, hogy ez álom
               hosszú legyen. A sátor közelében irtózatos lármával felhangzott trombiták jókor
               fölverték még Katalint is szép álmából, melyben magát Mátyás udvarában fényes
               tornánál képzelé, s Frusina akkor már felöltözve ült ágya mellett; de e rövid álom
               mindkettőnek visszaszerzé erejét. Katalin szokott optimizmusával közel
               megszabadulásukról beszélt; Frusina azon nyugalommal tekintett a jövőbe, mely
               szerencsétlen viszonyok között csak szép lelke tulajdona lehet, mert azon
               meggyőződésből veszi eredetét, hogy bármi körbe vagy helyzetbe állítva, nemesen s
               magukhoz méltóan fogják viselni sorsukat.</p>
            <p>Miután Katalin életének egyik fő szükségét, a beszédet némileg kielégítette,
               Frusinánál kevés részvétre találva, fölkelt, s öltözködéshez látott. Ollósi,
               sátorának egy részét szőnyegek által különválasztva, ezt főleg e célra rendezé el.
               Itt tartá ruhatárát, itt volt tüköre, gombostűk, illatos kenőcsök, szóval mindaz, mit
               öltözködésre szükségesnek tartott, s mit magának nem kis fáradsággal megszerezhetett.
               Ide vonult most Bebek Katalin, búsulva s gyönyörködve egyszersmind, midőn magát ismét
               tükörben láthatá, s a sápadtságot, melyet a kiállott veszélyek arcain visszahagytak,
               de azon bájakat is újra szemlélé, melyeket még ily szenvedések sem ronthatának meg, s
               melyeket ő annyi éven át újra és újra megnézni el nem fáradott.</p>
            <p>Frusina azalatt egy, a sátorban függő kereszt elébe térdelt, s imádkozott. Le kell
               mondania élete legfőbb reményéről. Ha a házasság, melyre Orbánnal kényszeríttetik,
               később érvénytelennek nyilatkoztatnék is, Ártándinak neje mégsem lehet többé, s csak
               kolostorban kereshet menedéket; de szívét a közelebb múlt időben annyi bánat érte,
               mióta apja halálát a táborban meghallá, a világ oly sötét színben tűnt fel képzelete
               előtt, hogy e gondolatban nem vala semmi visszaijesztő. Ifjú lelke oly fáradtnak érzé
               magát, hogy csak nyugalom után vágyódott, s csak arra kérte Istenét, hogy a pillanat,
               melyben oltáránál menedéket kereshet, minél előbb megérkezzék. - Midőn Frusina
               fölkelt s megfordult, Orbánt látá maga előtt, ki azalatt észrevétlenül a sátorba
               lépett, s hallgatva várá a pillanatot, melyben a hölgy imádságát bevégzi. - Frusina
               oly boldogtalannak érzé magát e pillanatban, annyira meg van győződve, miszerint
               Orbán által hozatott jelen helyzetébe, hogy az ifjú látására csaknem undorral fordult
               el tőle.</p>
            <p>Orbán megérté mozdulatát. Hallgatott, de halvány arcain oly fájdalom vala kifejezve,
               melynek festésére a nyelvnek nincsen szava. Végre erőt vett magán. - Frusina! - szólt
               remegő hangon - hát elítéltettem, anélkül hogy védelmemet meghallgatá?</p>
            <p>Kit nagy szerencsétlenség ért, az nem igazságos soha. Ha mindjárt az, hogy
               szenvedett, tisztán a véletlennek eredménye, az ember mégis bánatában mindig
               embertársai között keres valakit, kit vádolhasson. Nem végzetét, embert keres
               ellenségül magának, mintha az vesztét enyhítené, ha szerencsétlenségéért legalább
               valakit gyűlölhet. - Frusina inkább fel vala gerjedve, hogysem Orbán szavai
               elkeseredésnél egyebet szülhettek volna. - Minek ez álnokoskodás? - mondá haraggal -
               nem vagyok-e hatalmában? nem fogja-e elérni célját? Vagy még több kell? Gyönyörködni
               akar fájdalmamon, hogy azon nagy élvezetből, melyet magának választott, egy perc se
               vesszen el; hogy egy kín se vonuljon át keblemen, melynek ne lenne tanúja?</p>
            <p>Frusina szokatlan szenvedélyességgel szólt. Orbán reáfüggeszté szomorú tekintetét, s
               egy ideig hallgatott. - Frusina - mondá végre -, ha tudná, mily fájdalmat okoz nekem,
               nem szólna így.</p>
            <p>A szenvedélyesség nem vala Frusina természetében. Midőn szavainak fájdalmas
               benyomását észrevevé, szívét sajnálkozás tölté el.</p>
            <p>- S mi vala vétkem? - folytatá az előbbi - hogy szerettem? de ennek én vagyok-e oka?
               Ha a mag, melynek természete szerint a völgyben kell vala csírázni, szélvésztől
               felkapatva magas tetőre jutott, s ott vert gyökereket: mit tehet ő róla? Jókor
               elszárad, nem fog hajtani virágokat; végzete: elveszni az idegen földben. S nem elég
               büntetés-e ez?... S mit tettem én e magnál egyebet? Nevezze őrültségnek, nevezze
               éltem átkának; de oly megbocsáthatatlan bűn vala-e az, hogy szerettem, hogy
               szenvedélyeimtől elragadtatva, ez érzeményt kimondani merészlém?</p>
            <p>- A valódi szeretet nem önző - mondá Frusina szomorúan -, kedvese boldogságát nem
               áldozza fel kívánatainak. Ki a virágot letöri, hogy keblére tűzze, nem szerette
               azt.</p>
            <p>- Frusina! - kiáltá Orbán a legnagyobb szenvedéllyel - s ön hitelt adhat azon
               aljasságnak, melyet nénje rólam föltesz?</p>
            <p>Frusina hallgatott!</p>
            <p>- Mindenható Isten!</p>
            <p>- Ó, higgye el, Orbán, ez az, mi szívemnek leginkább fáj - mondá Frusina. - Jött
               volna e csapás bárkitől, nyugodtan tűrném. De hogy éppen ön tette ezt, ön, ki iránt
               oly határtalan bizalommal viseltetém, kit legjobb barátomnak gondoltam...</p>
            <p>- És ön hiszi? - sóhajtott Orbán.</p>
            <p>- Lehetséges-e nem hinnem? - folytatá az előbbi - nem világos-e minden? Senki
               rejtekünket nem ismeré, ön a legnagyobb fölgerjedésben elhagyja házunkat, s egy
               órával később a keresztesek megrohanják azt, s erőszakkal ide hoznak. Midőn e táborba
               jövünk, önt itt találjuk, nem mint foglyot, de fölfegyverkezve, az iszonyú ceglédi
               pap társaságában. A csapatnak vezére, ki által a táborba kísérteténk, nyilván mondja,
               hogy az erdőben önnel már találkozott. Lőrinc Dózsának elbeszéli, hogy ön vele régóta
               összeköttetésben áll, s felszólítására jött a táborba. Mondja maga: nem világos-e
               mindez?</p>
            <p>Orbán hallgatott.</p>
            <p>- A nép véremet kívánta - folytatá Frusina növekedő indulattal -, s vajon a vérengző
               vezér megtagadta volna-e a nép ezen kívánatát, ha előre meg nem határozzák, hogy
               tőlem más áldozatot fognak kívánni? S ki az, akinek ez áldozat érdekében feküdt?
               Találkozott-e egyetlenegy az egész csoport között, ki Telegdi István leányát nőül
               kívánta volna? Ön lépett fel, önmaga; nem világos-e mindez? lehet-e kételkednem?</p>
            <p>A sajnálkozás, melyet előbb Orbán iránt egy pillanatig érzett, most midőn
               aljasságának ezen bizonyítványait felszámolá, ismét eltűnt, s haragban lángoló arccal
               állott Orbán előtt.</p>
            <p>- Világos, egészen világos! - mondá emez, s keserű mosoly lebege ajkai körül. - Ha a
               fáról, mely évekig kertünkben állott, melyet felnőni láttunk, melynek gyümölcseit
               régtől fogva ismerjük, egyszerre az mondatnék, hogy ágai mérges növényeket teremnek -
               nem hiszi senki; ha a kutyáról, mely urát évekig híven követé, azt mesélnék, hogy
               gazdája ellen fordult, s jótevőjének keblét tépte szét - nem hiszi senki. Hisz a
               világon ily csuda nem történik; ki ilyeneket beszélt, annak hazudnia vagy csalódnia
               kelle. De mondjunk hasonlót emberről, s minden valószínűvé válik. Legyen a tett bármi
               ocsmány, legyen az, kiről hallottuk, ifjúságunk barátja, ha értünk áldozta életét,
               mindegy, elhisszük; hisz mi volna oly aljas, mi embernek lehetetlen! - Orbán egy
               pillanatig hallgatott. - Ó, Frusina! - mondá e rövid szünet után fájdalmasan - midőn
               nénje engem vádolt, midőn minden jel látszólag ellenem mutatott: nem szólalt-e fel
               akkor lelkében egy szó, mely arra inté, hogy ily aljasság gyermeksége barátjában
               lehetetlen?</p>
            <p>Frusina mélyen meg vala hatva, érzé, hogy bár szörnyű a tett, mellyel Orbánt vádolá,
               az szerelemből vette eredetét; s mily nő lenne kérlelhetetlen ily viszonyok alatt? De
               meggyőződése nem változott; Orbán nem lehet ártatlan. - Hagyjuk e vitatkozásokat,
               melyek önnek s nekem csak kellemetlenek lehetnek - mondá -, ami történt, azt nem
               történtnek tennünk nem áll hatalmunkban. Én önnek szívemből megbocsátok.</p>
            <p>E szelíd szavak, melyekből Orbán látá, hogy Frusina meggyőződése nem változott,
               szívének inkább fájtak a legszenvedélyesebb szemrehányásnál. - S tettem-e valamit
               egész életemben, mi önt ily gyanúra jogosítaná? - mondá szenvedéllyel.</p>
            <p>- S aznap, midőn budai kerti lakunkban megtámadtattunk, nem ismeré-e ön órákkal előbb
               a veszélyt, s miért nem tudósított? - kérdé Frusina, kit Orbán állhatatos tettetése
               újra fölingerelt - Ollósitól tudjuk, hogy a lázadók szándéka a városban már reggel
               nem volt ismeretlen. Minden rendelések megtétettek, s Bornemisza által tétettek meg,
               s így, kétségen kívül ön tudtával; miért nem tudósított?</p>
            <p>Orbán az igazsággal védé magát. Mondá, hogy az egész napot nagyrészint ura dolgában
               Bornemiszánál tölté, s csak este tudta meg, hogy az asszonyok Ártándi Pál által, ki
               azt magára vállalá, a veszélyről nem tudósíttattak.</p>
            <p>Orbán még nem végezte be e mentséget, midőn Frusina a legnagyobb indulattal szavába
               vágott. - Ez célja, nemde? - mondá szenvedéllyel - éltem boldogságától fosztott meg;
               nyomorulttá tett, hogy e világon talán nincs teremtés, kinek sorsa szememben
               irigyletreméltónak nem látszanék, s most meg akar fosztani azon egy emléktől is, mely
               nyomorúságom közepette tisztán s ragyogva emelkedik lelkem előtt. Pál szerelmén
               kételkedjem? mintha e szerelemnek emléke nem volna mindenem, az egyetlen kincs,
               melyet kegyetlen cimboráiddal el nem rabolhatsz e szívtől.</p>
            <p>- Adja az ég, hogy e biztosságában ne csalódjék soha! - mondá Orbán szomorúan.</p>
            <p>- Csalódni Pálban?! - kiálta Frusina, kinek szenvedélye a legmagasabb fokra hágott. -
               Rágalmazó, csak most ismerlek egész aljasságodban! Nem pirulsz-e, midőn nevét
               kimondod, s midőn a különbség eszedbe jut, mely közted s őközötte létezik? Ne reméld,
               hogy a hitet, mely e kebelben iránta létezik, valaha megingathatnád. Az oltárhoz
               hurcolhatsz, de Pál képe itt marad szívemben, tépd ki e szívet, s ott fogod
               találni.</p>
            <p>Bebek Katalin, ki a szólóktól csak szőnyeg által elválasztva az egész beszélgetést
               hallá, most a szobába rohant, s Frusinát nyugalomra inté. - Az istenért, gondold meg,
               hogy hatalmában vagyunk - mondá félhalkan -, mérsékeld magadat.</p>
            <p>- Hatalmában? Ez alávalónak hatalmában?! - mondá Frusina - mártsa szívembe tőrét, de
               hadd mondjam ki egész megvetésemet. - S ezzel a hölgy, a szokatlan fölgerjedéstől
               ellankadva, nénje karjai közé veté magát.</p>
            <p>Orbán, szemét kezével takarva, egy ideig némán állott. A fájdalmakat, melyek lelkét e
               pillanatokban átdúlták, nem fogja senki leírni. Neki úgy látszott, a szívnek meg kell
               törni e kínok között. Végre erőt vőn magán. - Frusina - mondá remegő hangon -, hogy
               megvetését nem érdemlém, azt a jövő meg fogja mutatni. Mielőtt a nap a láthatáron
               lenyugszik, boldogságának gyűlölt akadálya nem fog útjába állani többé. Adja az ég,
               hogy a csalódás, mellyel őt ellenségének hivé, életének végső s legkeserűbb csalódása
               legyen. - S ezzel az ifjú a sátort sietve elhagyá.</p>
            <p>Frusina szenvedélyes bánatában nem hallá e szavakat. De mihelyt észrevevé, hogy Orbán
               távozott, tartózkodás nélkül engedé át magát fájdalmának. Zokogva szorítá kebléhez
               nénjét, s csak miután könnyei kitörtek, érzé magát ismét nyugodtabban.</p>
            <p>Egy órával később danolva és zeneszó mellett nagy nászkíséret jöve Ollósi sátora
               elébe. Frusina látszólag nyugodtan lépe ki nénje kíséretében, s a körülötte tolongó
               sokaság örömrivallgásai között követé jegyesét. A templomsátornál Lőrinc s a többi
               vezérek vártak a násznépre.</p>
            <p>A jegyesek nem szóltak, nem néztek egymásra. Halvány arcaikon egy érzemény vala
               kifejezve - de az nem szerelem volt.</p>
            
         </div>
         <div type="chapter">
            <head>29</head>
            <p>Mihelyt a házassági szertartások a templomsátorban bevégeztettek, s Lőrinc e
               boldogtalan párra áldását ráadta, Frusina, ki magát betegnek mondá, s annak is
               látszott, nénjével együtt ismét Ollósi sátorába vonult. Orbán, miután őt, anélkül
               hogy közöttük egy szó váltatnék, ide kísérte, Dózsa sátrába ment, hol a hadnak
               vezérei György körül összegyűltek. A nép lármázva s kurjongatva szintén a sátor felé
               tolongott, melynek közelében az ígért lakoma várt reá. Az egész tábort örömzaj tölté
               el. A jelenet, melynek a nép csak imént volt tanúja, legjobb kedvbe hozá azt. Úgy
               látszott, mintha most, miután a tárnok leányát arra kényszerítheté, hogy saját
               jobbágya nejévé legyen, és szeszélyei az egyház által is mintegy szentesíttettek,
               semmi sem állhatna többé ellent akaratának. Még nagyobb örömmel látá mindenki a
               készületeket, melyek az ígért vendégségre a vezér sátora előtt már órák óta tétettek;
               s a nem szűnő éljenek, mikkel Dózsa neve üdvözöltetett, mutaták, hogy ha a vezér és
               seregei között Frusina miatt egyenetlenség létezett is, az legalább, a jelen
               pillanatban, a sokaság részéről ismét el vala feledve.</p>
            <p>Lőrinc, Dózsa Gergely, Imre, szóval a vezérek azon része, kik e vad seregek között a
               rend mellett küzdöttek, átláták a veszélyt, mely a lakomázásból e jelen pillanatban a
               táborra támadhat. Kémek hírei szerint Zápolya seregei csak kétórányi távolságra
               álltak már Temesvártól; valószínűnek látszott, hogy a vajda, hadait a Temesen
               átvezetve, a tábort talán még ma megtámadandja; s mi vala várható, ha e fegyverben
               gyakorlatlan sokaság Zápolya gyakorlott seregeivel oly pillanatban ütközik meg, midőn
               a lakoma mámorában még azon kevés rend- s hadi fékről is megfeledkezett, melyhez
               hosszú táborozása alatt szokott? Mindezen okok azonban sem Dózsára, sem seregeire a
               legkisebb hatással sem valának. Ezek között talán lázadás ütött volna ki, ha
               tudomásukra jut vala, hogy Lőrinc Dózsának a lakomát elhalasztani tanácsolá akkorra,
               midőn már az erdélyi vajda legyőzetett; a vezér maga csak megvető mosollyal fogadá
               ildomosabb társainak tanácsait. - A nemesek ismerik karomat, nem mernek megtámadni,
               de ha mernének, s egész seregem lerészegedett volna, sem félnék a felpiperézett
               úrfiaktól. - Ez volt válasza. - S a tábor biztosságára nem történt egyéb, mint hogy
               Imre, körülbelül száz lovassal, kiknek másnapra kettős adag bor ígértetett, mintegy
               órányi távolságra a tábortól, a Temes partját foglalá el, azon helyen várva az
               ellenséget, hol az a folyón átmenetelt valószínűleg megkísértend. A visszamaradók
               kacagták vezéreik félénkségét, s gond nélkül készültek lakomájokhoz, mely annyival
               több élvezetet ígért, miután egy tegnap este visszaérkezett keresztes csapat verseci
               borból s mindennemű marhából álló tetemes szállítmányt hozott martalék gyanánt a
               táborba, mely a kalocsai érsek jószágáról Zápolya seregeinek küldetett.</p>
            <p>Dózsa sátora előtt tágas tér terjedett el, mely azt a többi sátoroktól elkülönzé, s a
               seregeknek közönségesen gyűlhelyéül szolgált; itt találjuk őket most is. A tér
               közepén roppant tűz fölött nagy ökör sütteték, körülte a táborhoz tartozó gyermekek
               lármáznak; nem messze tőle magas faálláson egy nagy hordó emelkedik. Mindezek azonban
               inkább ünnepélyesség kedvéért állíttattak fel. Dózsa nem akart hátrább maradni
               másoknál, s az egészben sütött ökör s a nagy hordó, melyek a nagy urak által adott
               népünnepek fő kellékei közé tartoznak, nem hiányozhattak, midőn a keresztes vezér
               seregeit vendégelé meg. Hogy a vendégeknek bőség tekintetében panaszra okuk nem
               leend, eziránt eléggé kezeskedett a vezér sátora körül felállított hordók nagysága, s
               a számos lacikonyha, mely a tér minden oldalán füstölgött. A szabadon hagyott helyet
               vegyült sokaság tölté be. A tér szűknek látszott. Főleg Dózsa sátora közelében, hol a
               nagy tűz különösebben magára voná a tömeg kíváncsiságát, a tolakodás kiállhatatlanná
               vált. Az asszonyi és gyermeki sikoltások mutaták, hogy az általános jókedvben
               mindenki nem osztozik. Márton, a nép kedvence, ki mint főrendező, a nagy hordó
               mellett foglalt helyet, alig fékezheté a türelmetlenséget, mellyel e vad csoport a
               félig sült ökröknek nekiesni s a hordót feltörni készült, még mielőtt erre engedelmet
               nyert volna.</p>
            <p>Végre Dózsa a többi vezérek kíséretében kilépett sátorából. A sokaság éljenek között
               engede helyet, s várva szavára, elhallgatott. Miután György vendégeinek fennhangon
               kívánta, hogy a lakoma egészségökre váljék, s nagy lőfegyverét a felállított hordóra
               kisütve - az oly szomjúan várt forrást golyóval megnyitá -, mennyire tőle kitelt,
               mindenben utánozva Zápolyát, mit tőle hasonló alkalommal egykor látott - a tapsnak s
               örömrivalgásoknak nem volt határa. - Maga Dózsa alig menekülhetett a tolongásból,
               mely a megeredt borsugár körül támadott.</p>
            <p>A vezérek közül csak Márton maradt a nép között, ki az álláson a hordó mellett
               foglalva helyet, látszó gyönyörrel jártatá szemeit a tolongó embertömeg fölött, mely
               lábai alatt a tűzről leemelt ökörnek egyes koncaiért vagy a kalapokban s más e célra
               hozott edényekben felfogott borért küszködött. Alig vágott le egyik egy darab húst
               kardjával, midőn azt mások kezéből kiragadták; minden koncért élénk küzdés támadt,
               míg egy kézből a másikba rántva, végre földre esett, s eltapostatott. Alig telt meg
               egynek süvege vagy edénye, midőn az kezéből kitaszíttatott, s a kedves ital ajkai
               helyett haját s egész testét nedvesíté. Káromkodás, hahota, fenyegetések s durva
               tréfa, asszonyok és gyermekek rimánkodásai, eltűnve itt-ott a verekedések zajában,
               vad egésszé olvadtak, melynek leírása lehetetlen, s melynek vége csak akkor szakadt,
               midőn a sült ökörből egyedül csontváz maradt, s a hordónak végcseppjei is
               kifolytak.</p>
            <p>E hosszú küzdelem még inkább nevelé az általános étvágyat, s a sokaság most jókedvűen
               sietett a lacikonyhák felé, hogy magának táplálóbb mulatságot szerezzen. Újra lárma
               támadt. A főzőasszonyok ily számos követelők türelmetlenségét csak lassanként
               elégítheték ki. Végre azonban e zaj is megszűnt. Kisebb csoportokra oszolva
               telepedett le a sokaság a földön, asztalul nagyrészt bundák szolgáltak, melyeken nagy
               darabokban sült vagy főtt hús tálaltatott fel. A bor faedényekben keringett a
               lakomázók között, s hosszabb ideig alig hallatszott egy szó, annyira el vala mindenki
               foglalva ebédével. Hasztalan fújták a cigányok Dózsa sátora előtt s a térnek többi
               helyein a vendégek mulattatására legszebb nótáikat, nem volt senki, ki ez
               élvezetteljes pillanatokban rájok hallgasson. - De miután a lakomázók étvágya
               kielégíttetett, a duda és síp megtevék szokott hatásukat. - Hallgatva ült a tömeg. A
               kupák és kulacsok megszűntek keringeni. Minden fül a keserves nótán függött, melynek
               ismert hangjai oly búsan, oly szívrázólag szólaltak fel a csendben. - Történetíróink
               szerint eldődeink lakomáinál énekek mondattak, melyekben az ősök nagy tettei
               dicsőíttettek. Ez énekek s velük hős történetünk legszebb emlékei elvesztek, de
               helyettük régi zenészetünk megmaradt, s fajunk nem szavakban, de e keserves hangokban
               hagyta ránk történetét. Mit az ajk kimondani nem tudott vagy nem mert, azt az eldődök
               kőemlék helyett fohászokban hagyták a jövőre, s a késő ivadék, ha vigalmai között a
               régi dal felhangozik, mintegy megújulni érzi a fájdalmat, mellyel apái sírjukba
               szálltak. - Némán ültek itt a vad bajnokok lakomájuk fölött, mintha minden, mit
               szenvedtek, megújulna, mintha a rég behegedt sebek újra felszakadva ismét vérzenének;
               csak nehéz fohászok szakíták félbe az ünnepélyes csendet, vagy a balta csendült meg,
               melyet néha egyik vagy másik elkeseredve csapott a földhöz. De mint midőn hosszú
               bánat után a szívet egyszerre szenvedély szállja meg, s kit fájdalom nyom, kiragadva
               magát nehéz bánatából, indulatosan kitör, felzajog, átkozódik s szembeszáll üldöző
               végzetével: így változtak a hangok. A szomorú ének friss magyarrá változott; zúgva,
               csengve, zajogva küzdött duda, síp s cimbalom egymással. Felharsogott a trombita erős
               szava, mintha minden hang túl akarná kiáltani társait, mintha a dal, érezve, hogy
               bánatát fohászokban nem fejezheté ki, most felkacagna kínjában, mintha feloldhatatlan
               csomóvá szorulnának mind e hangok, hogy az általok körülfont szív ne szabadulhasson
               kötelékeiből. Így rohant gyorsan s mindég gyorsabban a zene; s mintha a néma tömeg
               fölött forgószél süvöltene végig, fölkerekedtek a hallgatók, s fölemelt baltával és
               fokossal, összecsapva bokáit, fogott egyik a másik után bajnoki táncához. Vadul,
               rendetlenül, minők nem az öröm, de a szenvedély kitörései. A férfiak közé asszonyok
               vegyültek, körülforgatva, fel-felkapva táncosaiktól, járva a hármas táncot, míg a
               felnőtt párok között gyermekek ugráltak, félig szüleik példáját követve, félig
               elragadtatva a zene ellenállhatatlan hatalma által. - Mindenfelől lárma, tombolás,
               rivalgások, s ha a zene egy percre elhallgatott, a percnyi csend után új lárma és
               tánc, újra s mindég újra, mintha az egész tömeg érzené, hogy végső napját éli, s
               zajos öröm között akarná bevárni utolsó pillanatát.</p>
            <p>Míg künn a nép között ily lármásan folyt a vigalom, Dózsa sátorában az ó-szerémi
               borral telt kupák a vezérek nyelveit is megoldák. Zajos lármát, időről időre valamely
               vendég által kezdett s a többiek által hahotával félbeszakasztott éneket,
               örömrivalgásokat találunk itt is. Első pillanatra úgy látszik, mintha a jelen élvezet
               a jövőnek gondjait elűzte volna a vezérek köréből is. De ha figyelemmel tekintünk
               körül, könnyen feltűnik, miként ez örömzaj alatt komor gondolatok lappanganak. A
               nyugodt elkeseredés, mely Lőrinc arcán látható, midőn szemei e gondatlan csoporton
               végigfutnak, Orbán néma fájdalma, a látszó nyugtalanság, mellyel Gergely időről időre
               székéről fölkel, s bátyjához vonul, hogy őt suttogva mérsékletre intse, eléggé
               mutatják, hogy a lakomázók egy része nem osztozik társai vígságában, sőt úgy
               látszott, maga Dózsa György is ezekhez tartozék.</p>
            <p>Senki nem vala lármásabb, mint ő. Erős szava, mellyel vendégeit jókedvre inté, vagy
               Lőrincet, Orbánt és testvérét szótlanságukért korholá, túlhangzott az általános
               zajongáson. Felköszöntve üríté egy kupát a másik után, felszólítá társait, hogy
               kövessék példáját; ha valakinek billikoma csak egy percig üresen állott, káromkodva
               kérdé az asztal körül keringő szolgáktól, miért nem teljesítik kötelességöket,
               holott, ha a sátor két szegletében álló hordók kiüríttettek, Dózsa Györgynek elég
               szerémi bora marad, mellyel vendégeit jól tarthatja. Minden tréfánál senki sem fakadt
               hangosabb hahotára, a kívülről behangzó dalokra senki nem mutatott több lelkesedést:
               de ki Dózsát ismeré, éppen e túlságokból vehette észre, hogy e vígság csak szerep,
               melyre magát helyzetében kényszerítve gondolá.</p>
            <p>Dózsa hosszabb idő óta nem ámítá magát a jövő iránt. Egész életét hadi szolgálatban
               töltvén a székely, mint régi katona, sokkal inkább meg volt győződve egy minden hadi
               fegyelemhez szokott sereg felsőbbségéről, hogysem nagy bizalommal lehetne a
               sokasághoz, melynek vezére ő vala. Mint Lőrinc és Gergely előtt megvallá már a háború
               kezdetekor is, nem annyira a király iránti tisztelet, mint inkább a pórhad iránti
               bizalmatlanságában volt kereshető az ok, minélfogva Budát meg nem támadá. Nem bízott
               az ostrom sikerében, bármi csekély volt is a főváros védelmezőinek száma; s igazolá
               előrelátását, mit később Szegednél tapasztalt, hol az egész keresztes had e síkon
               fekvő s csak vízárkok s földtöltések által védelmezett város előtt halászok és
               hajóslegények által visszaveretve, kudarcot vallott. Ha Dózsa önbelátását követi, s
               akként cselekszik, miként azt nyugodt pillanatokban tanácsosnak látá, a lázadás
               zászlója sohasem emelteték vala fel a nemesség ellen. A régi katona majdnem mindég
               átlátá önmaga a harc reménytelenségét, s midőn mindenképp törekvék magát Temesvár
               birtokába helyezni, honnan, ha azt védelmezni nem tudná, könnyebb leend a törökökhöz
               menekülnie: e haditerv eléggé bizonyítja, hogy Dózsában a harc kezdetétől fogva
               mindvégig hiányzott az a bizalom, mely minden valóban nagy eredmény elérésére annyira
               szükséges. Rábírva hiúság által, hogy a keresztes hadnak vezérletét magára vállalja;
               részint gyengeségből, részint a nemesség iránti gyűlölségből, eltűrve seregeinek első
               kicsapongásait, engedve Lőrinc befolyásának, ki a korlátlan nagyravágyást, mely
               keblében lappangott, arra használta, hogy a férfiút, ki csak hatalom után sóvárgott,
               a szabadság bajnokává emelje: Dózsa lépésről lépésre tovább haladott a nem maga által
               választott pályán, míg azon ponthoz ért, hol minden visszalépés lehetetlenné vált, s
               a szerencsétlennek nem maradt egyéb hátra, mint hogy helyzete iránt önmagát is
               ámítani iparkodjék. Mit nagy népmozgalmaknál sokszor látunk, azt látjuk itt is: a
               vezér nem osztja seregeinek lelkesedését; míg mások eszmékért, ő csak saját
               emelkedéséért küzd; míg hadait minden szenvedések között dicső jövőnek reménye tartja
               fel, őt csak nyomorult bosszúvágy, törpe emberi indulatok lelkesítik, nem annyira
               vezére, mint zászlója pártjának, mely öntudatlanul egy bizonyos irányban ragadtatik,
               s széttépve csatákban, a győzelem dicsőségét élvezi, de nem örömét, mert amiért
               győzött, lelkét érzéketlenül hagyja. A csanádi ütközet után Dózsa előtt egy percre
               fényesebb kilátás nyílt. A győzelem, melyet a nemességnek egy nagy része s a híres
               Báthori István fölött kivítt, Zápolyának tétlensége, a nagyszámú új seregek, melyek a
               szerencsés ütközet hírére táborához csatlakoztak, őt látszólag a legfényesebb
               reményekre jogosíták. Nyíltan kezdett szólani terveiről. Mondá, hogy a nemesektől és
               püspököktől elvett jószágokat fel fogja osztani seregei között, hogy az országba azon
               alkotmányt hozandja be, mely állítólag egykor a székelyek között divatozott, s mely
               szerint úr és jobbágy nem leend, s a közös egyenlőség egyetlen kivétele a király.
               Mondá, hogy a tizennégy püspökséget eltörülvén, az egész ország egyházi kormányát egy
               főnökre fogja bízni; sőt voltak pillanatok, midőn, ha hízelgői - kik a csak
               pillanatig hatalmas körében sem hiányzanak - kimondák: hogy a nemesség legyőzése után
               a gyenge Ulászlót királyi székén hagyni nem lehet, s hogy ez esetben a korona kívüle
               senkit sem illethet. Dózsa nem mondott ellent, s a kevély mosoly, mely ajkai körül
               látszott, eléggé mutatá, hogy e gondolatban semmi sincs, mitől elijedne. De az
               örömittasság, mely által magát diadala után elragadtatá, nem tartott sokáig.
               Seregeinek féktelensége, Telegdi kegyetlen halála, melyet egész hatalmával sem bírt
               megakadályoztatni, a hír, hogy a keresztesek Pest mellett Bornemisza által
               megverettek, s hogy táboruk feloszlott - újra eszébe juttaták állását. Temesvár
               ostromában tanúsított kitűrése csak annak volt jele, miként fényes győzelme után is
               nem annyira annak használásáról, mint inkább saját biztosságáról gondolkozik. - Hogy
               Dózsa, ki létét válhatatlanul a lázadás ügyéhez látá kötve, kételyeit senkivel nem
               közlé - hogy vezértársai, sőt testvére, Gergely előtt is úgy tetteté magát, mintha a
               vállalat szerencsés kimeneteléről meg lenne győződve, az természetes, ha büszkeségét
               s hajthatlan jellemét tekintjük; de ő maga nem ámítá magát soha, s a bor, melybe
               komor gondolatait elfojtani iparkodott, csak pillanatokra némíthatá el szomorú
               sejdítéseit. - Aggodalmai, főképp az utolsó napokban, növekedtek. Zápolyaközelgő
               hadai; az engedetlenség, melyet seregeinél tapasztalt; a gyávaság, mellyel azok, ha
               Báthori Temesvárból kirohanást tett, utolsó időben mindég visszavonultak; a mindég
               növekedő szökések, melyek miatt a betegségek által tizedelt tábor naponként
               néptelenebbé vált, szóval minden mutatá, hogy közel áll az előrelátott katasztrófa; s
               Györgynek egyetlen kívánata csak az vala, hogy mint bajnokhoz illik, dicsően vesszen
               el a küzdelemben.</p>
            <p>Ily gondolatokkal ült le a lakomához, melynek elhalasztásába épp azért nem akart
               beleegyezni, mert ügyét veszettnek s azért minden óvatosságot fölöslegesnek
               gondola.</p>
            <p>- De hát most is kolostorban vagytok? - kiálta Dózsa, midőn a lármát, mint a
               legnagyobb társaságban néha történik, pillanatnyi csend követte - vagy borom rossz? A
               csanádi püspök pincéjéből való, s holmi jöttment barát még jókedvű sem tud lenni
               mellette.</p>
            <p>- Dehogy vagyunk kolostorban - nevetett Márton -, s ha valaha visszamegyünk,
               gvárdiánnak választunk; te tudod, hogy kell bánni a poculum charitatisszal. Éljen
               gvárdiánunk! éljen Dózsa! Engedelmesség esküjét tettük le, azaz, nem engedelmeskedünk
               másnak, szegénység esküjét... hisz Isten és világ látja, most is máséból élünk; és a
               harmadik eskü... Mások között, mért ülsz oly keservesen ott Orbán diák? halvány vagy,
               mint a fancsali feszület, mintha torodat, nem menyegződet ünnepelnők.</p>
            <p>- Úgy néz ki, mintha úri munkára kergetnék - szólt egy másik nevetve.</p>
            <p>- Pedig Isten engem, mindamellett, hogy tárnok lánya, nem csúnya - mondá egy harmadik
               -, ily diákos embernek mindenesetre elég jó.</p>
            <p>- Csakhogy kissé sovány és színtelen - jegyzé meg a negyedik.</p>
            <p>- Mit, sovány! - kiálta Márton - azért mégis bármi vastag könyvnél többet ér,
               ugyebár, diák uram?</p>
            <p>Az aljas tréfákra, melyek e szavakat követék, s melyeket csak általános hahota
               szakított félbe, Orbán arcai lángokba borultak; megvetéssel jártatá szemeit a vad
               csoport fölött, de hallgatott. Érzé a veszélyt, mely Frusinát érhetné, ha magát méltó
               haragjának átengedi, s erőt vőn magán, s közömbösnek akart látszani.</p>
            <p>- De hát igyál már te is jótevődért - kiálta Márton, fölemelve kupáját -, György
               vezér nélkül sohasem kaptad volna meg a tárnok leányát... s zárva tartod ajkaidat...
               se szóval, se egy csepp borral nem mutatsz köszönetet. Éljen Dózsa György!</p>
            <p>- Éljen Dózsa György! - harsogtak valamennyien felugorva székeikről, s az
               összecsapott kupákból vörös bor ömlött el az asztalon. - Orbán hallgatva ivott, és
               leült.</p>
            <p>Most Ollósi kelt fel. Az érdemdús szabó, vagy, mint itt a táborban neveztetett,
               Bakács követe, szokása ellen eddig nem vett semmi részt a beszélgetésben. Arcainak
               szokatlan halványsága s a szórakozás, mellyel körültekintett, eléggé mutaták, hogy
               habár más okoknál fogva, reá is nagy gondok nehezültek -, Budáróli titkos megszökése,
               a szerep, melyet azóta a keresztesek táborában játszott, egy véletlenül kezébe jutott
               proklamáció, melyben Bakács a népet e magát követének nevező alávalónak ámításaitól
               inti, Zápolyafenyegetései, melyek szerint a hatalmas vajda neki s urának a
               legpéldásabb büntetést ígéri... mind e körülmények olyasok valának, hogy azon
               pillanatban jutván eszébe, hol a vajda seregeivel a táborhoz közelített, a legbátrabb
               kebelben is méltó aggodalmat gerjeszthetének, főképp, ha az, mint hiú szabónk, akként
               volna meggyőződve, hogy saját megrontására az ország leghatalmasabb férfiai között
               régóta összeesküvés van. - Mióta Frusina és Bebek Katalin a táborba jöttek, Ollósi
               némiként nyugodtabban érzé magát... hisz e hölgyek tanúsága által legjobban
               bebizonyíthatá, hogy a keresztesekkeli találkozás szándékában nem volt. Sokat remélt
               Báthori Istvántól is, ki, mint tudjuk, az ő lován menekült meg a csanádi
               csatamezőről, s iránta hálával tartozik, sőt néha azt is igen természetesnek tartá,
               hogy az ifjú főbb nemesség nagyobb része is fel fog kelni védelmére; de mindemellett
               Ollósi nem akart elmulasztani semmi alkalmat, mely által a nemesség s általában a
               közrend iránt érdemeket szerezhessen, s valahányszor egyes nemesek a táborba
               hozattak, mint pártfogójuk lépett fel, s közülük többeket megmentett a haláltól, s
               most is azért emelt poharat, hogy azt a törvényes királyért, II. Ulászló őfelségéért,
               köszöntse fel.</p>
            <p>De a vendégek rég túlmentek azon határon, hol az ivót ildomosság
               visszatartóztathatja. Egy rész az asztalra csapta fölemelt kupáját. - Mit nekünk
               Ulászló! - kiáltának mások. - Meg tudta-e védeni népét elnyomói ellen? fel tudja-e
               tartani a törvényeket? ő vezeti-e csatára a nemzetet? Nekünk ily király nem kell! le
               vele! György a mi királyunk! György fejére tesszük a koronát!</p>
            <p>Dózsa hallgatott; de a láng, mely arcait elborítá, mutatta, hogy szíve e szavakra nem
               maradt érzéketlen. Midőn fényes terveit már csak Temesvár bevételére alapítá, s e
               város is két hónapnál tovább dacolt egész hatalmával, ily körülmények között a
               szavak, melyekkel királynak köszöntetett, csaknem gúnyképpen hangozának. Dózsa minden
               más pillanatban érezte volna ezt, vagy ha teljes öntudattal bír, mint egyébkor,
               valahányszor e tárgy többek előtt szőnyegre került, fennhangon ellentmond vezértársai
               felségsértő kifakadásainak; de az erős bor, melyből senki sem ivott nála többet,
               fejébe szállott; úgy tetszett előtte mámorában, mintha baráti kívánatában nem volna
               semmi valószínűtlen.</p>
            <p>- Úgy van; György, te légy királyunk! - szólt egy vén székely, ki a csanádi ütközet
               hírére nem régóta a keresztesekhez szegődött, s mint Dózsa távoli rokona, az
               alvezérek sorába vétetvén fel, most az asztal végén fölkelt, s a részegség minden
               jeleivel emelé poharát - te légy királyunk. Székely király! csak Attila vérének
               ivadékát illeti ez ország. Hisz már mint gyermeknek megjövendölték.</p>
            <p>- Megjövendölték?! - kiáltának többen bámulva.</p>
            <p>- Meg biz a! - szólt az előbbi, az asztalba fogódzva, hogy el ne essék. - Anyja
               megálmodta egyszer, hogy fiát nagy királyi széken látja, s fején korona ragyogott,
               kezében királyi pálca, oly fényes, hogy szeme kábult tőle, mintha izzó vasra nézne.
               Körülötte az erdélyi vajda s nagy urak és tömérdek nép, mely üdvözlésére egybegyűlt.
               Dálnokon egy hétig sem szóltak másról, mint Dózsáné álmáról, s egy vén cigányné
               megjövendölte, hogy királyi széken fog meghalni.</p>
            <p>- Király lesz; megjövendölték. Le Ulászlóval! Éljen Dózsa! - E kiáltások, melyekben,
               csengő kupáikat összecsapva, a vendégek vad lelkesedéssel kitörtek, kábító zajjal
               tölték be a sátort. - Künn a sátor előtt a nép éppen pihent, táncosok és zenészek a
               rövid szünet alatt kancsóikban kerestek új erőt új műtéteikre, s aránylagos csend
               között a vezérrel lakomázók rivalgásai kihallatszottak a nép közé. - A tömeget
               lelkesedés ragadta meg. - Éljen Dózsa! - ordított ezer meg ezer hang egyszerre,
               mintha a nép mennydörgő szózatával igazolni akarná az ígéretet, melyet vezérei
               tettek.</p>
            <p>Oly valami váratlan, oly meglepő vala e hangokban, mire a sátorban összegyűlt vezérek
               elnémultak. Bámulva néztek egymásra, míg György, ki kupáját éppen ajkához emelé, azt
               reszketve állítá vissza az asztalra, s hallgatott.</p>
            <p>- Hallottad a nép szavát? - kiálta Márton, miután az éljen-rivalgások megszűntek, s a
               cigányok új táncra fújtak. - A nép szava Isten szava. Te király léssz.</p>
            <p>- Az Istenre kérlek - súgá Gergely, ki bátyja fölgerjedését észrevette, György fülébe
               -, vess véget e lakomának: látod, magukon kívül vannak: ki tudja, még mire
               vetemednek.</p>
            <p>- Nem hallottad-e - mondá emez halkan testvéréhez -, amit bátyánk mondott? Anyám
               megálmodta, hogy koronát fogok viselni.</p>
            <p>- Már hogy gondolhatsz ilyenekre? - suttogá emez nyugtalanul. - Küldd sátoraikba
               vendégeidet. Ha Báthori kirohan, s ily állapotban megtámad, ki tudja, mi lesz
               belőlünk.</p>
            <p>- Anyám sokszor elmondta álmát - szólt ismét emez, mély gondolatokba merülve.</p>
            <p>- Gergelynek igaza van - mondá Lőrinc, ki a testvérek között tartott halk beszédeket
               meghallá -, eleget lakomáztunk; egész táborunkra csak veszélyt hozhat, ha e
               pillanatban, midőn az ellenség előttünk áll, időnket dorbézolással vesztegetjük.</p>
            <p>- Ki parancsol itt? - kiálta Dózsa szenvedéllyel. - Ki az, aki vendégeimet el meri
               küldeni sátoromból?</p>
            <p>Lőrinc józanabb vala, s jobban ismeré Dózsát, hogysem őt e pillanatban ellentállás
               által ingerelni akarná. Bortól és szenvedélytől lángoló arcokkal állt ott, s szeme
               vad örömmel járt körül társain, kik szavait örömrivalgásokkal fogadták; míg Lőrinc
               nem vesztve nyugalmát, György felszólítására csak azt válaszolá: hogy amit mondott,
               tanácsképpen mondá, s most is célszerűbbnek tartja, ha lakomázás helyett mindenki
               Zápolyaellen készül, ki, nem tudni, mi hamar jönni fog.</p>
            <p>- Jöjjön, jöjjön minél előbb! - kiálta Dózsa - vagy azt hiszed: György fél a
               csatától? E bajnokok vissza fognak vonulni a cifra vajda s pulya seregei előtt?!</p>
            <p>- Távol legyen tőlem, hogy ezt gondoljam - mondá Lőrinc, ki valamint Dózsa fölött
               csak úgy gyakorlá befolyását, eddig is, hogy magát szenvedélyessége által
               elijesztetni nem engedé: úgy most sem hátrált látszó haragja előtt -, bízom Istenben
               s vitézségedben, ha a vajdával megütközünk, győzelem vár ránk. De hogy e bizalomban
               ne csalódjunk, szükség, hogy a sereg józan legyen, s a nép, mely között előbb
               körüljártam, máris részegedni kezd.</p>
            <p>- Részegedni?! - kiálta Dózsa még dühösebben, fölemelve kupáját. - Részegedni! Igen,
               e nép részeg. Végső cseppig kiürítette az elnyomás, a sértések, a gyalázat poharát,
               melyet neki színig töltöttek elnyomói, s megrészegült, és földre fogja csapni a
               kiürített edényt, melyben számára annyi keserűség vala, hogy a fényes haszontalanság
               ízzé-porrá törik.</p>
            <p>Dózsa szenvedéllyel földhöz csapá ezüstkupáját; azt tevék a többiek is. Borzasztó
               átok és káromkodás hangzott minden ajkon.</p>
            <p>E pillanatban nyílt meg a sátor függönye, s Imre vitéz véresen rohant a lármázók
               közé.</p>
            <p>- Akinek élete van, félre a poharakkal, s lássatok fegyverhez: nyakunkon az
               ellenség.</p>
            <p>E szavakat pillanatnyi hallgatás követte. Nem félelem, annak érzete némítá el
               mindenkit, hogy az elhatározó pillanat megérkezett.</p>
            <p>- Átjöttek-e a Temesen? - kérdezé Lőrinc.</p>
            <p>- Eddig nagy része átjöhetett - válaszolt az előbbi, homlokát törölve -, mikor a
               partot elhagytuk, mintegy kétezeren lehettek az innenső oldalon.</p>
            <p>- Megküzdöttetek? - kérdé ismét az előbbi.</p>
            <p>- Fogadj isten nélkül csak nem fogadhattuk vendégeinket - felelt amaz. - Hej,
               ahelyett hogy itt iddogáltok, ott lettetek volna, a vajda ma a túlsó parton ütné fel
               táborát; de száz ember egész had ellen...</p>
            <p>- Lóra! lóra! - kiáltott Dózsa szenvedéllyel. - Adjatok páncélt és sisakot, hogy a
               lenyugvó nap ne lássa többé a vakmerőket, kik Isten szent hadát megtámadni
               merészelik.</p>
            <p>- Nem szükség sietnünk - szólt Imre -, a vajda ma nem fog megtámadni. Seregei
               fáradtak, s mint észrevevém, a Temes partján tábort akar ütni.</p>
            <p>- Nem fog tábort ütni! - kiálta Dózsa, kinek természetes vadságát e pillanatban a bor
               még nevelé. - Fáradt seregei nem táborban, hanem a hűs földön fognak megpihenni.</p>
            <p>- Jobb, ha a csatát holnapra halasztjuk - szólt közbe Lőrinc -, készületek
               szükségesek és...</p>
            <p>- Nem időzünk, nem okoskodunk - vágott szavába az előbbi -, ma ütközünk meg, s ma
               győzünk. Készüljetek! parancsolom!</p>
            <p>- De félig vagy egészen részeg sereggel - jegyzé meg rosszkedvűen Imre -, a lovasok
               leesnek, még mielőtt a Temeshez érnek. A gyalogság magától halomra dől.</p>
            <p>- Félsz? - kiálta Dózsa, megvető tekintetét a szólóra függesztve. - Szabad az út,
               fuss, ahova tetszik.</p>
            <p>- Mennydörgette! - kiáltott az előbbi, kardjához nyúlva - s ezt nekem mondod?</p>
            <p>Csak nehezen sikerült Lőrinc közbenjárásának, hogy a felbőszült vitéz e sértésért
               véres bosszút ne álljon. - Dózsa megvetéssel nézte haragját.</p>
            <p>- Igen, ezt neked mondom - szólt -, én, Dózsa György, e hadak vezére, neked, ki
               parancsomnak ellent mertél mondani; és mondom mindazoknak, kik példádat követni
               merészlenék. Nincs szükségem senkire, seregeim nem hagynak el, s ha tennék,
               tizedmagammal kiállok Zápolya ellen. Küzdeni akarok, küzdenem kell, ma vagy soha.</p>
            <p>Dózsában a küzdelmi vágy oly fokra hágott, hogy minden ellentmondás haszontalanná
               vált. Arca lángolt, szeme szikrákat szórt, s indulattal rántá ki kardját, mintha
               mindenkit át akarna döfni ki őt föltételében akadályoztatná.</p>
            <p>- Várj csak holnapig - mondá kérő hangon Gergely.</p>
            <p>- Egy percig sem - szólt György határozottan. - Nem untátok-e meg százados
               szolgaságtokat? A bosszú órája eljött, s ti holnapra akarjátok hagyni kielégítését?
               Nincs bennetek lélek; a nép közé megyek, az meg fogja hallani szavamat. - S Dózsa
               indulattal kirohant sátorából.</p>
            <p>- Mintha megőrült volna! - mondá Gergely sóhajtva.</p>
            <p>- Holtrészeg - adá hozzáImre haraggal -, s ily vezér alatt küzdjünk? Isten neki,
               jobb, ha mind e haszontalanságnak vége szakad, jó vége úgysem lehetett volna.</p>
            <p>- Talán visszatartóztathatjuk még - szólt Márton, kinek rendkívül halvány arca s
               nyugodt magaviselete arra látszék mutatni, hogy Zápolya közellétének hírére
               kijózanodott. - A seregek nagy része részeg...</p>
            <p>- S ki oka, hogy az? - mondá Lőrinc komolyan. - Ismerem Dózsát. Nincs földi erő, mely
               őt föltételétől visszatartóztathatná. Nincs hátra egyéb, mint hogy mi is a csatához
               készüljünk. Ki tudja - tevé hozzárövid hallgatás után, midőn észrevevé a
               kedvetlenséget, mellyel a jelenlevők nagy része szavait hallá -, talán egy felsőbb
               hatalom sugallása az, mi Györgyöt vezeti. Isten kezében vagyunk, s az nem azon
               seregnek, mely legtöbb világi okossággal vezettetik, de annak, mely szent ügyért
               küzd, szokta adni győzelmét.</p>
            <p>- Adja az ég, hogy úgy legyen! - szóltak többen.</p>
            <p>- A bolond is eljut mennyek országába, nincs semmi kétség - mondá rosszkedvűen Imre
               -, csakhogy előbb e földön jól megverik: de Lőrincnek igazsága van; készüljünk a
               csatához. Jertek!</p>
            <p>S ezzel Imre megfordult, s távozott. Lőrinc s a többiek példáját követték, s a
               hallgataggá vált sátorban csak Orbán és Ollósi maradtak vissza.</p>
            <p>- Kigyelmed a táborban marad? - mondá az előbbi.</p>
            <p>- Volnék bár akárhol! - sóhajtott a másik. - Tudja az ég, mi vár reánk?!</p>
            <p>- Tartózkodjék a hölgyekkel sátorában; ne hagyja ezt el semmi feltétel alatt; ha az
               ütközetnek vége lesz, s Zápolya seregei e táborhoz közelítenek, vonjon fel fejér
               lobogót sátora fölött, nagyot, amennyire lehet, s magasat, hogy távolról
               megláttassék.</p>
            <p>- Tekintetbe sem veszik - mondá Ollósi -, ha Zápolya meglát, nyársra huzat, azt előre
               tudom.</p>
            <p>- Az ütközet alatt tudósítani fogok valakit Frusina ittlétéről, ha lehet, Ártándit
               vagy bárki mást ellenségeink közül.</p>
            <p>- De hát kigyelmed szintén a csatához készül? - kérdezé Ollósi bámulva. - Hisz e
               vadállatok sorában csak nem fog küzdeni a király seregei ellen?</p>
            <p>- Megígértem.</p>
            <p>- Mit ér ily ígéret? kényszerítették. Gondolja meg a jövőt. A keresztesek le fognak
               győzetni, s mit várhat, ha fegyveresen a vajda kezébe kerül?</p>
            <p>- Meggondoltam mindent. Isten kegyelmeddel.</p>
            <p>- Ön nem gondolt meg mindent - szólt az előbbi, a távozni akarót visszatartóztatva. -
               Meggondolta-e, hogy Telegdi Frusinának férje? Az esküvő kissé zajos volt, de pap
               előtt történt, s jól vigyáztam, Frusina az oltárnál igent mondott. A család egy ideig
               talán neheztelni fog, de később, ha meghallja mindazt, mit a kisasszonyért tett,
               beleegyezik a házasságba. A király nemességet ad - és...</p>
            <p>- És Frusina miként váljék szabaddá, ha én élek? - szólt Orbán, s arcain mondhatlan
               keserűség nyomai látszottak.</p>
            <p>Ollósi egy percig bámulva nézett a szólóra; meghatva ragadta meg kezét, s szemében
               könny ragyogott.</p>
            <p>- Azért éljek-e, hogy létem közte s a szerencse között áthághatlan akadály legyen? -
               szólt az ifjú, elragadtatva érzelmeitől. - Szenvedni lássam őt, elhervadni virágként,
               melyet leszakítva keblemre tűztem, hogy minden percben eszembe jusson: ezt én tettem
               boldogtalanná?</p>
            <p>- Értem - szólt Ollósi mélyen meghatva. - Ó, ha Frusina az ön szerelmének egész
               nagyságát ismerné!</p>
            <p>- Ne ismerje soha - mondá Orbán lelkesedve -, ne gyanítsa, hogy miként érte éltem,
               úgy boldogságáért haltam meg. Frusina jó s nemeslelkű; a gondolat, hogy éltemet neki
               áldozám, el fogná keseríteni életét. Ígérje meg nekem kigyelmed, hogy őt tévedéséből
               sohasem fogja kiragadni. - Ollósi hallgatott.</p>
            <p>- Ígérje meg nekem ezt - kérte még egyszer -, Frusina nyugalma kívánja, hogy
               alávalónak tartson. Hagyja e hitében. Százszor imádkozám Istenemhez, hogy ez
               angyalért onthassam véremet. A sors még többet kíván. Fel kell áldozni emlékemet.
               Hagyján! legyen meghozva ez áldozat is. A gondolat, hogy Frusina boldog lesz, s hogy
               azt, habár öntudatlanul, nekem köszöni, fel fogja deríteni végső pillanatimat. Hadd
               haljak meg e reményben.</p>
            <p>- Hallgatni fogok - szólt Ollósi könnyezve -, ámbár, Isten látja lelkemet, a
               gondolat, hogy ennyi erény, ennyi szeretet ismeretlenül vesz el, halálomig fogja
               gyötreni lelkemet.</p>
            <p>A lárma és éljenrivalgások, melyek a sátor előtt hallatszottak, mutaták, hogy Dózsa
               seregei között több készségre talált, mint midőn vezéreit szólítá meg.</p>
            <p>- Hallod bajtársaimat? - mondá Orbán. - Ütközetre hívnak. Isten veled. S ha néha
               nevem eszedbe jut, gondolj ígéretedre. Kevés örömet találtam e világon. El kellene
               átkozni születésemet, ha nem vigasztalna a gondolat, hogy létem Frusina boldogságára
               szükséges vala. Egyetlen örökségem ez, éltem egyetlen díja, rád bízom. Gondolj
               ígéretedre, s ne rontsd meg ezt.</p>
            <p>Orbán még egyszer megszorítva Ollósi kezét, elsietett, hogy a csatához
               fölfegyverkezzék. A szabó mély gondolatokba merülten indult sátora felé.</p>
            <p>- Orbán parasztfiú - szólt elgondolkozva magában -, ha az ütközetben elesik,
               pártütőnek, a föld legalávalóbb emberének fog neveztetni. Én egymagam ismerem
               erényét. Mi nemes hát a világon, ha ez nem az? Mi a dicsőség, ha ily emberekre
               szégyen vár?!</p>
            
         </div>
         <div type="chapter">
            <head>30</head>
            <p>Imrének igaza volt. Zápolyaaz ütközetet másnapra akará halasztani. Alvezérei ugyan
               másképp vélekedtek, de a seregek fáradtsága s a férfias bátorság, mellyel Imre oly
               kevés követővel a folyón való átmenetnek ellentállott, s mely azt látszék
               bizonyítani, hogy a keresztesek a megtámadásra készek s elhatározottak - a vajda
               nézetei mellett szóltak, s a seregek táborütéshez fogtak. A lovak lenyergeltettek,
               cövekek verettek a földbe, melyekre a vezérek számára szükséges sátorok vonattak fel;
               a közel erdőben szedett száraz gallyból nagy tüzek rakattak, hogy körülöttük minden
               csapatból néhányan a főzéshez láthassanak, míg a többiek a sátorok körül dolgoztak,
               vagy a szálakon hozott ágyúk partraszállításával foglalkoztak. Mindenfelől mozgás s
               azon zajos vígság, mellyel táborokban, főképp ütközet előtt találkozunk, s mely annál
               általánosabb, mivel azok is, kik aggodalommal néznek a jövő elébe, csak hogy
               bátorságukon senki se kétkedjék, részt vesznek benne.</p>
            <p>Egy óra múlhatott így, midőn a dolgok komolyabb fordulatot vőnek. A csapat, melyet
               Zápolya Temesvár felé küldött, hogy a keresztesek táborának fekvéséről s mibenlétéről
               tudomást szerezzen, visszatért, s Ártándi Pál, ki szokott serénységével e csapatot
               vezeté, azon hírt hozá, hogy az ellenség csatára készül. - Az ütközetre szükséges
               előkészületekhez kellett most látni. Harsogó trombiták szavára az elszéledett
               csapatok ismét összegyűltek dandáraik körül; a lovak újra fölnyergeltettek, az ágyúk
               s mozsarak megtöltettek, s a sereg hallgatva várá vezéreinek parancsait, kik azalatt
               Zápolya körül a teendőkről tanácskoztak. Egyszerű s mesterség nélküli vala a terv,
               melyet elfogadtak, olyas, minőt e korban, hol minden inkább személyes bátorságtól,
               mint a vezér tudományos készültségétől függött, várhatunk, s minőt az egészen sík tér
               engede.</p>
            <p>A sereg, egyenes közepét kivéve, nem nagy mélységű vonalban állítatott fel. Két
               szárnyát s közepét a sokkal számosabb lovasság képezé. A vasasok Ártándi s a
               nagyváradi püspök parancsa alatt az egész vonal közepében, a könnyebb lovasok a
               szárnyakon helyeztettek el. A lovasság között az aránytalanul csekély számú s majdnem
               kirekesztőleg erdélyi szászokból álló gyalogságot látjuk, hosszú lándzsákkal s
               itt-ott nehéz lőfegyverekkel ellátva, inkább avégett, hogy a lovasság közötti hézagot
               pótolja, mintsem hogy a győzelmet kivívja, melyet magyar hadak eddig lovasságoktól
               vártak. - A csatavonal két végén négy-négy nehéz ágyú s két mozsár vala felállítva:
               háta megett mintegy ezerötszáz nehéz lovas, avégett, hogy az előtte álló sereget
               szükség esetében közbejöttével segítse. - Petrovics, nyolcszáz székellyel, a
               csatamező bal oldalán fekvő erdőbe küldetett, hogy onnan rejtekből az ellenséget
               ütközet közben hátulról támadja meg, nem mintha a nemesség vezérei e hadi cselt a
               győzelemre szükségesnek tartanák, hanem hogy a büntetés, melyet fellázadott
               jobbágyaikon állani fognak, annál vérengzőbb legyen. Az egésznek vezérletét Zápolya
               önmagának tartá fenn; oldalán Ártándi Pál s a bihari püspök fogtak helyet a középen
               álló vasasok előtt. A balszárny Zápolya György, a jobbik Kismarjási vezérletére
               bízatott.</p>
            <p>E rendelések alig tétettek meg, s Petrovics alig tűnt el székelyeivel az erdő fái
               között, midőn a roppant porfelleg, mely Temesvár táján emelkedett, a seregeket az
               ellenség közeledésére inté. - Zápolya s a többi vezérek röviden megszólíták a
               hadakat, s az örömrivalgás, mellyel szavaikra feleltek, eléggé mutatá, hogy részükről
               a legnagyobb lelkesedésre számolhatnak. Hisz nem állott‑e nagyrészt nemesekből e
               sereg, s nem érzé-e minden nemes, hogy e csatában saját létéért fog küzdeni? Hány nem
               vala e sorokban, kinek feldúlt vagyonáért, egy meggyilkolt rokonért vagy testvérért
               kelle bosszút állani! S ki bámulhatja, ha midőn az elhatározó pillanat közelg, vad
               vérszomj tölti a szíveket? - Egyeseknek talán eszébe jutott, hogy ismét magyar fog
               küzdeni magyar ellen, s lelkük elszomorodott e gondolattól; voltak a székelyek s
               egyes uraknak nem-nemes hívei között olyanok is, kik nem láták által, hogy válhatik
               hasznukra, ha közös zsarnokaik ellenei a csatában legyőzetnek? - de mindenki magába
               rejté ez érzeményeket, s Dózsa közelgő hadai csak a vad kiáltozásokat hallák,
               melyekkel elleneik által csatára hívattak.</p>
            <p>Zápolya seregei mozdulatlanul várták be elleneiket. Az első megtámadásnál a lázadók
               azonnal futásnak fognak eredni - ezt gondolá mindenki: időt kelle tehát nekik adni,
               hogy minél inkább közelíthessenek, s hogy annál nagyobb vérontás tétethessék
               közöttük. Dózsa háborítatlanul állítá fel seregeit, majdnem hasonló rendben, mint
               ellenei, csakhogy a keresztes had nagyrészt gyalogságból állván, az egész vonalt ezek
               képezék - a kevés lovasság a két szárnyra helyeztetett el. Azon ágyúk, melyeket a
               pórhad részint Csanádon, részint egyes urak váraiban elfoglalt, miután senki sem
               értett rendes kezelésükhöz, inkább ijesztésül, mintsem hogy az ellenségnek ártsanak,
               állíttattak fel. A balszárny vezetése Lőrincnek, a jobbik Dózsa Gergelynek adatott
               által; a fővezér s Orbán, kit Dózsa maga mellé vett, középen fogtak helyet.</p>
            <p>Nagyobb különbséget, mint amely a két egymás ellenében felállított had között
               létezett, nehéz volna csak képzelni is. - Bíborköntösök, acél s ezüst vagy arannyal
               kivert páncélok a nemeseknél - a kereszteseket rongyos szűr vagy gyolcsing takarja,
               lábaikat bocskor födi. Ott ragyogó éles fegyverek: itt kaszák, rudakra tűzött sarlók,
               fokosok s szegekkel erősített dorongok. Ott délceg mének nyerítenek; itt Dózsa
               lovassága a boronából fogta ki paripáit, melyeket nyereg nélkül kötőféken vezet. Ott
               pazar fénynek, itt a nyomornak képe - mintha e két had külseje által egyszersmind a
               harcnak okát akarná eszébe juttatni mindenkinek. Csak egy van, mi közös: az égő
               gyűlölség, mellyel egymásra tekintenek.</p>
            <p>Miután Dózsa seregeinek rendezését bevégzé, a hadak egy pillanatig hallgatva álltak
               egymással szemközt. A nap ragyogva tündöklött fegyvereiken.</p>
            <p>- Mit mondasz, Pál! - szólt Zápolya a mellette álló Ártándihoz - ez a Dózsa mégsem
               rossz katona; nem hittem volna, hogy gyülevész népét csak ennyi rendhez is tudja
               szoktatni.</p>
            <p>- Meglátod, meleg napunk lesz - mondá a váradi püspök, aki szintén Zápolya mellett
               állt, s az ellenség mozdulatait figyelemmel követé -, e nép gyűlölsége fölér legjobb
               fegyvereinkkel.</p>
            <p>- Nem nagy ellentállást várok - szólt Zápolya megvetőleg -, nézd csak a két sereget,
               nem olyan-e, mintha napot s éjszakát látnál?</p>
            <p>- Igaz - válaszolt Perényi azon vígságból s komorságból vegyült különös modorban,
               mely tulajdona vala -, csakhogy ha ideje eljött, az éjszaka legyőzi a legfényesebb
               napot; s ha nap s éj találkozik, a határ mindég vérpirosan áll; s úgy hiszem, erre ma
               is elkészülhetünk.</p>
            <p>Alig mondá el e szavakat, midőn Dózsa intésére a keresztesek megindultak. -
               Krisztusért s a szabadságért! - e szavak hangoztak végig soraikon, s a megdördült
               ágyúk jelölék az ütközet kezdetét.</p>
            <p>E lövések, melyekre Zápolya részéről azonnal hasonló módon feleltek, a nemesség sorai
               közül senkit sem sértének. Az idő távol vala még, midőn csaták sorsa ágyúk által
               határoztatik el; s valamint a mély belátású Macchiavell, úgy hazánk akkori bajnokai a
               lőpornak inkább ijesztő, mint valóságos hatást tulajdonítának.</p>
            <p>- Rajta, legények! le a parasztokkal! - kiálta Zápolya, kardját fölemelve.</p>
            <p>- Zápolya s a nemesség! - ordított a sereg - s a két had fölemelt fegyverekkel,
               jelszavát kiáltva rohant egymás ellen. - Mintha ellenkező szelek, melyeknek
               mindegyike porfelleget hajt maga előtt, találkozva összecsapnak, egy percig az egyik
               legyőzi ellenét, s előrenyomul, de ismét visszaszoríttatik, s újra előretör, míg a
               porfelhők összekeverve magas oszlopban emelkednek ég felé; ilyen vala e hadak első
               összeütközése. Óriási zavar, mely között a diadal minden percben másfelé hajolt. A
               vezérek szava elhangzott, a sorok vegyültek, mintha mindenki nem győzelemért, de
               bosszúért küzdene; mintha az ellenségek tömege között személyes ellenét akarná
               fölkeresni mindenki. Hosszú küzdés után mindkét rész fáradtan visszavonult, s a
               hátrahagyott holttestek mutaták, hogy mindkettőnek vesztesége körülbelül egyforma
               vala.</p>
            <p>- Átkozott parasztok - szólt Zápolya, miután seregei között a rend nem kis fáradság
               után ismét helyreállíttatott -, ezt sohasem hittem volna. Rendet kell tartanunk, s
               nyugodtan bevárni megtámadásunkat, különben még pórul járunk.</p>
            <p>Ártándi s a többi vezérek végignyargaltak a seregen, hogy a vezér parancsát az egyes
               csapatokkal tudassák, s alig foglalhaták el előbbi helyeiket, midőn a keresztes had
               újra támadáshoz látott. Bortól s a küzdelemtől fölhevülve, Dózsa nem hagyá pihenni
               seregeit; keblét a győzelem előérzete lelkesíté, s ez érzemény áthatá követőit, kik
               vad kurjongatással rohantak vezérök után.</p>
            <p>Zápolya ágyúi sa gyalogság lőfegyverei megdördültek, s most több sikerrel, mint
               először, s a megtámadók közül sokan estek el a golyók alatt, de ez a többieknek csak
               elkeseredését nevelé, s a dolog újra kardélre került.</p>
            <p>A nemesség feltartá a rendet, s híréhez méltón küzdött; a vezérek híven teljesíték
               kötelességöket; ZápolyaGyörgy s Ártándi Pál csudákat míveltek. De úgy látszik, a sors
               ez egyszer kivételképpen nem az elnyomóknak akara kedvezni. A szokatlan fegyverek,
               melyek a parasztok által használtattak, a szeges cséplők, melyek alatt a páncélok
               behorpadtak, a kasza, mellyel a lovas lerántatott, a sarlók, melyekkel lovának inai
               elmetszettek, mindenekfölött a dühösség, mellyel a megtámadás történt, zavart hoztak
               a nemesek sorai közé. Főképp a gyalogság nem bírt ellentállni megtámadóinak,
               ingadozott, futott, s Zápolyarendei áttörettek. A vasasok pillanatokra visszaűzték
               elleneiket, de ott vala Orbán, a vitéz Imre, ott Dózsa György maga, s a keresztesek
               egy percre megzavart rendei ismét helyreálltak, s új lelkesedéssel rohantak
               megtámadóik ellen. - Főképp ez utóbbinak vitézsége vala az, mi még az ellenséget is
               bámulásra ragadta.</p>
            <p>Már öltözete is reá vonta mindenkinek figyelmét. Miután magát az ütközetre
               elhatározá, Dózsa teljességgel nem vala arra bírható, hogy saját fegyverét öltse fel.
               Neki e napra fényesebb kelle. Széthányatá a sátorában fekvő fegyverhalmot, s kikeresé
               azt, melyet legpompásabbnak talált. Kék acélvért vala az, aranyszegekkel kiverve,
               hasonló sisak s gyöngyökkel kirakott buzogány, mind a parasztok által megölt
               Zólyominak egykori tulajdona, mint a fegyvereken bevésett címer mutatá. Gergely
               csaknem térden állva kéré bátyját, hogy e szeszéllyel hagyjon fel, miután a nem
               szokott fegyver s a vért, mely testére nem illik, őt a csatában veszélybe hozhatják;
               de a félig részeg férfiú nem engedett ebben sem. Magára veté bíborköntösét, melyet a
               csanádi püspök ruhatárában talált, s így ült lovára azon büszke öntudattal, hogy
               Zápolyát még fényes öltözetben s fegyvereiben is felül fogja múlni. A keresztes
               vezér, megrakva zsákmányával, mintegy felhívá ellenségeinek bosszúját<hi
                  xml:id="_ednref140">[cxl]</hi> - fehér forgója zászlóként lobogott az ütközet
               tömkelegében, s jaj annak, ki hozzá közelített.</p>
            <p>Bátorság, mely a bennünket váró diadal meggyőződésén alapszik, ellenállhatlan
               hatalommal bír az emberek fölött; így küzdött Dózsa. Mintha a kardot, melyet a hadak
               istene a hun nemzetnek ajándékozott, forgatná kezében, úgy járt e székely villogó vasával ellenségei között, halált s
               átkokat szórva, harsogó szavával rémülést és bátorságot terjesztve maga körül dicsőn,
               győzhetetlenül. A keresztesek ügye reménytelennek látszott. Egyrészről a nemesség
               színe, harcok között felnőtt vezérek és seregek s minden hadikészület, mely a
               győzelmet biztosíthatja, a másikról az ország minden részeiből összegyűlt
               parasztcsoport, rendes fegyverek nélkül, mely vezéreit nem ismeré, soha rendes
               ütközetet nem látott, melyet hosszú megszokás azoktól, kik ellen most küzdenie
               kellett, remegni tanított. Részegnek kelle lenni a vezérnek, ki ily seregeket
               vezetve, győzelmén nem kétkedett. Dózsa az vala. Bortól előbb, most vértől; s mi
               minden józan felfogás szerint lehetetlennek látszott, az a szenvedélyeit követő
               vezérnek s példája által őrültségig lelkesített seregeinek csaknem sikerült. A
               nemesség hadai lankadtak, Zápolya maga kétkedni kezde győzelmén. - Győztünk!
               győztünk! - harsoga Dózsa, s diadalmi rivalgással nyomultak utána hadai.</p>
            <p>A végzet másképp határozá. Míg a had közepén Dózsa a győzelmet már biztosnak gondolá,
               s Lőrinc a balszárnyon hasonló szerencsével küzdött, s Bánfi Jakabot csaknem a Temes
               partjáig szorítá vissza - azalatt a jobbszárnynak helyzete, hol Dózsa Gergely
               parancsnokolt, mindég veszélyesebbé vált. Gergely híven teljesíté vezéri
               kötelességeit. Ha személyes bátorsága, mellyel a veszéllyel szembeszállt, ha a vezér
               intő szava, mellyel seregeit küzdésre inté, a győzelem kivívására elegendők lennének,
               Györgynek nem volna oka, hogy öccse ellen panaszt emeljen; de a jelen pillanatban
               szenvedélyre vala szükség, mely a seregeket magával ragadja, s ez Gergelyben
               hiányzott. Lőrincet vallásos buzgóság, Györgyöt dühös gyűlölség csudatettekre
               lelkesíték - de Gergelyt csak kötelességérzet, csak azon óhajtás vezeté, hogy e
               reménytelen csatában katonához méltó halált találjon, s Imre vitéznek bajnok heve a
               vezérben hiányzó lelkesedést nem pótolhatá ki. - A keresztesek jobb szárnya hátrálni
               kezdett, lassan, feltartva, s időről időre új rohamra bírva vezérei által, de hátrált
               mindég, s Kismarjási huszárjai, biztatva a siker által, mindig növekedő hatalommal
               vágtak be soraik közé.</p>
            <p>Ha a keresztesek a csata elrendezésében tartalékseregről gondoskodtak volna, mely
               veszélyezett jobb szárnyoknak e pillanatban segítségére jöhet - vagy ha Gergely csak
               addig állhatna ellent, míg a csapat, mely Orbán vezérlete alatt a középponttól sietve
               közelít, megérkezett: e pillanatnyi veszély el vala hárítható. De a szerencse, mely a
               kereszteseknek eddig kedvezni látszott, megfordult. A sorok mindinkább
               összezavarodtak, mindég növekedő sebességgel vonultak vissza elleneik előtt, s Imre
               és Gergely minden iparkodásaikkal alig bírtak csak annyit eszközleni, hogy e
               visszavonulás némi renddel történjék. Ekkor tört ki Petrovics székelyeivel az
               erdőből, melyhez a visszavonuló keresztesek közelítének, s a bátorságvesztett sereg
               alig látá meg ez új, váratlan ellenséget, midőn nagyrészt eldobva fegyvereit,
               futásnak indult. Gergely az Istenre kért, Imre káromkodott, de hasztalan. Nem vala
               földi erő, mely a megrémülteket visszatartóztathatá. A vezérek s azon kevés
               bátrabbak, kik a megtámadásnak ellent akartak volna állani, csaknem legázolva társaik
               által, a közös rohammal ragadtattak el.</p>
            <p>E csapás az ütközetre nézve határozó vala. A megfutamodott sereg magával ragadva azon
               csapatokat is, melyeket Orbán éppen segítségére vezetett, Dózsa György hadaira veték
               magokat, s azokat hozták zavarba. Petrovics s Kismarjási lovasai nyomban követék
               őket, s a keresztesek központját hátulról támadák meg, míg Ártándi Pál a
               tartaléksereggel Zápolyának segítségére sietve, elölről kettőzött erővel kezdé meg
               újra az ütközetet. - El vagyunk árulva. Báthori nyakunkon van, fussatok! - e szavakat
               hallá Dózsa mindenfelől, s midőn, alig bízva fülében, visszanéz, győzelmes seregei
               helyett, melyeket csak imént diadalra vezetett, csak rémülést lát maga körül.</p>
            <p>Fegyverben gyakorlatlan tömegek néha csudákat mívelnek; de van valami, mi rendes
               seregeknek ily tömegek fölött mindég felsőbbséget ad, az: hogy ez utóbbiaknál minden
               közbejött zavar orvosolhatlan, s hogy ekképp a győzelem csak egy közbejött véletlen
               esettől függ. - Ez történt itt is. Egy perc alatt minden változott. A keresztesek
               győztek, elleneik maguk sem kétkedtek ezen többé, s Zápolya már visszavonulásra
               gondolt, de alig hangzottak fel az első veszélykiáltások, alig mondatott ki a szó,
               “fussatok” először, midőn a rémülés már az egész sereget ragadta meg, s a vezéreket
               kivéve, mindenki csak menekvésről gondolkozott. Tűz nem terjedt el sebesebben, mint a
               félelem e szerencsétlenek között, s Lőrinc a balszárnyon még alig vevé észre a
               történt zavart, midőn magát már elhagyatva látá, s egy perc előtt győzelmes seregei
               Temesvár felé futottak.</p>
            <p>Orbánt a tömeg magával ragadta. Hősként küzdött Dózsa oldala mellett, hallatlan
               bátorsággal, minőt csak attól várhatni, ki az ütközetben halálnál egyebet nem keres.
               György bámulva látá vitézségét, s midőn a jobbszárny veszélyéről értesült, őt küldé
               Gergely segítségére, de mielőtt e parancsnak eleget tehetett, a megfutamodott sereg
               magával ragadta az ő csapatját is, s minden erőlködés, mellyel a tömegből
               kibontakozni s az ütközet helyére visszajutni iparkodott, hasztalan vala. Az egész
               tömeg Temesvár felé szaladott, s megriadt lova elragadta őt is a többiekkel.</p>
            <p>Végre feltartá lovát, s megfordult. Iszonyú látvány terült el szemei előtt. A tért a
               Temesvár felé szaladó keresztesek takarták. Majd egyenként, majd kisebb s nagyobb
               csapatokban futottak a város felé, többnyire fegyver nélkül, melyet, részint, hogy
               üldözőiket könyörületre bírják, részint, hogy sebesebben szaladhassanak, eldobtak -
               de Petrovics és Kismarjási lovasai könnyen utolérték a szerencsétleneket, s bosszújuk
               elől, melyet az ütközet dühösségig növelt, lehetetlen volt a menekülés. Az
               utolérettek földre borulva könyörögtek éltökért, hasztalan! felkoncolva hulltak el a
               véres mezőn, s az üldözők holttesteken át új mészárláshoz nyargaltak. Ott, hol Dózsa
               állott, az ütközet még tartott. Csekéllyé olvadt a sereg, mely, mindenfelől
               ellenségektől körülvéve, vezére mellett még küzdött; lobogójuk elveszett, s minden
               pillanatban szűkebbre szorult a kör, mely között a bátrak utolsó csatájokat vívák; de
               a tolongás, mely e helyen látszott, a zaj, mely onnan hallatszott, mutatá, hogy a nép
               ügye még nem hagyatott el minden bajnokai által. Orbán ide akart sietni. Már
               sarkantyúba vevé lovát, midőn nevét hallá. Megfordult, s Lőrincet látá maga
               előtt.</p>
            <p>- Jer velem - mondá a pap, kinek sápadt arcain most is azon elhatározottság vala
               látható, mely azt mindég jellemzé -, itt többé nincs dolgunk; minek vesztegetni az
               életet, míg annyi nemes ügy van e világon, melyért azt feláldozhatjuk?</p>
            <p>- S hová menjünk? - kérdé Orbán meglepve.</p>
            <p>- Le Bácsba, hol Hosszas seregei állanak; ha ügyünk ott is legyőzetett, Veszprémbe,
               hol Sós körül még ezerek állanak; ne félj, elég hasznát veheted még életednek. Jer
               hamar, mielőtt a kedvező pillanat elrepült.</p>
            <p>- S hát nem elég vér folyt-e már mostanáig? még tovább akarod folytatni a reménytelen
               harcot, mely e hazát romokkal borítá?</p>
            <p>- A harc, melyért ennyi ember ontá vérét, nem reménytelen. A halottnak arcain
               meglátszik a végső gondolat, mellyel az élettől megvált; s hol ezerek a szabadságért
               küzdve vesztek el, a hatalmas eszme mely kebleiket a végső pillanatig áthatá, nem
               tűnhet el sírjaik fölött. Ha mi elnémultunk, e mező, melyen küzdénk, eszökbe fogja
               juttatni utódainknak, hogy a diadal még kivíva nincs, s hogy fegyvert kössenek ők is.
               A szabadság küzdelme hosszú, de győzelme biztos.</p>
            <p>- Isten veled hát, s adja az ég, hogy bizodalmadban meg ne csalatkozzál - mondá
               Orbán, kit a rendíthetetlen szilárdság, mellyel Lőrinc még e pillanatban is ügyéhez
               hív maradott, bámulattal tölte -, keress erősebb társat magadnak. - S ezzel Orbán,
               megindítva lovát, egyenesen az ütközet felé száguldott.</p>
            <p>- Nincs hite! szegény ifjú! - sóhajtott Lőrinc, midőn a távozó után nézett, s
               megsarkantyúzva lovát, a ceglédi plebános eltűnt a csatamezőről.</p>
            <p>Orbán azalatt Imre vitézzel találkozott, ki mintegy száz lovas kíséretében vele
               szemközt jött. E kis csapat, mely a keresztesek bátrabbjaiból állott, sebesen, de
               mégis bizonyos renddel eszközlé visszavonulását, eltökélve, hogy azon esetre, ha
               ellenséggel találkozik, fegyverrel tör magának utat.</p>
            <p>- Hová, diák uram? - kiáltá Imre, midőn Orbánt meglátá.</p>
            <p>- Vissza Dózsához.</p>
            <p>- Mi a manó! - kiáltá emez - ott véres pennával írnak.</p>
            <p>- Hát azt mondják-e rólunk ellenségeink - kiáltá emez -, hogy vezérünket gyáván
               elhagytuk? hogy inkább a hóhér kezébe vetettük magunkat, mintsem hogy férfiakhoz illő
               halállal vesszünk a csatamezőn?</p>
            <p>- Diák uram, igazságod van; az is gazember, aki nem követ! - ordított Imre, s
               megfordítva lovát, Orbán mellett rohant az ütközet felé. A csapatnak egy része követé
               vezérét, a többiek elszéledve futottak, amerre mindenkinek a menekvés biztosabbnak
               látszott.</p>
            <p>Az ok, melyért Orbán az ütközethez visszasietett, az vala, hogy a győző ellenségek
               közül valakit Frusinának a táborban létéről tudósítson. Mindeddig nem teljesítheté e
               szándékát. Többször Ártándi közelében látá magát, de midőn megfeszítve minden erejét,
               feléje tört, közéje s Pál közé más ellenségek nyomultak, s reménye ismét meghiúsult.
               - Most a sors Orbánnak kedvezni látszék. Midőn a küzdelem helyéhez közelített, maga
               előtt látá Ártándit, ki a megfutamodott ellenség üldözését másokra hagyva, hogy a
               csata végpercéig semmi alkalmat se mulasszon el, hol dicsőséget arathatna, szintén
               visszatért, s most minden erejét megfeszíté, hogy a tömött körön, melyet a győző
               sereg a kevés még küzdő ellenség körül képezett, áttörve, Dózsát közelíthesse meg. A
               zaj, melyet az Orbán s Imre vezérlete alatt közelítő lovas csapat okozott, magára
               voná figyelmét. Megfordult, s bámulva látá a merészséget, mellyel e maroknyi nép,
               látszólag minden más cél nélkül, mint hogy vezére oldalán essék el, a győző hadat
               megtámadá, oly váratlanul, oly dühösen, hogy előtte első pillanatban a legbátrabbak
               is visszavonultak.</p>
            <p>Ártándi odasietett. A megtámadás által okozott tolongás között alig fért elleneihez;
               de Orbán elkészíté útját. Kétségbeesett erőlködéssel tört egyenesen Ártándi felé;
               buzogánya előtt mindenki visszavonult, míg közte s Pál között senki sem vala, ki a
               küzdelemnek, melyre látszólag készült, útjában állhatott. Pál védelemre emelé
               fegyvereit. Nem ismeré meg Orbánt. Leeresztett sisakja alatt a vaspáncélban senki sem
               gyanította volna a szegény íródiákot, de csata közben többször észrevette, hogy ez
               idegen bajnok különösen őt látszik küzdésre fölkeresni, s Pál bátrabb volt, hogysem
               ily kívánatot bárkitől megtagadna.</p>
            <p>- Úgy látszik, velem akarsz mérkőzni! - kiáltá Ártándi, kardját emelve - nem a
               legbiztosabb munkát választád; de jer!</p>
            <p>Orbán a csapást, mely e szavakat követé, pajzsával fogta fel. - Nem azért kerestelek
               fel, hogy véredet ontsam - kiáltá. - Siess a keresztesek táborába. Telegdi Frusina
               ott van. Ollósi sátorában fogod találni, jelül nagy fehér lobogó vonatott fel
               tetején. Siess!</p>
            <p>- Ki vagy? - kiáltá Ártándi bámulva; de mielőtt Orbán felelhetett, a körülállóknak
               egyike, midőn Ártándit megtámadva látá, a páncélnyílásokon keresztül a boldogtalan
               ifjú mellébe döfé kardját. Orbán feljajdulva visszahanyatlott lován.</p>
            <p>- Siess, Ártándi Pál - mondá végső erejével -, s ha megmentéd, boldogítsad őt. - S e
               szavaknál leesett lováról.</p>
            <p>- Viseljétek gondját - mondá Ártándi két mellette álló vasashoz, kik apja
               zászlóaljához tartoztak, s az ütközet alatt Pál közelében tarták magokat -, hogy
               senki se bántsa. Hercegi jutalomra számíthattok, ha életét megmentitek. - S e sietve
               mondott szavak után egy csapat lovast magával vive, Pál egyenesen a keresztesek
               tábora felé száguldott.</p>
            <p>A vasasok, Ártándi parancsához képest, fölemelék Orbánt, s a tolongás közül
               nyugodtabb helyre vivék.</p>
            <p>- Hercegi jutalmat, ha életét megmentjük - mondá az egyik rosszkedvűen -, Pál úrfi
               könnyen ígérheti. Az, ki, mint e szegény pára, két arasz vasat nyelt, nemigen ebédel
               többé jóízűen.</p>
            <p>- Azért mégis meg kell tenni az úrfi parancsolatát - mondá a másik -, annyival
               inkább, minthogy derék legényt bízott ránk. Ellenség, de becsületes ember módjára
               ismerkedett meg velünk. Ha e gaz parasztok között csak minden tizedik osztogatta
               volna oly bőkezűen csapásait, örök áron bírhatnák e mezőt, s mi pengő
               buzogányütésekkel kifizetve, elkotródhatnánk.</p>
            <p>A vasasok e beszélgetés közben néhány száz lépésnyire a helytől, hol Orbán lováról
               leesett, egy fűz árnyékában tevék le terhüket.</p>
            <p>- Itt nem bántja senki - mondá ismét az előbbi -, akár végső feltámadásig itt
               maradhat; máris merevülnek tagjai.</p>
            <p>- Ki tudja - mondá a másik, midőn bicskáját kivéve, a páncél csatjait kezdé felvágni
               -, talán még él. Le kell őt vetkőztetnünk.</p>
            <p>- Igen - szólt társát segítve az előbbi -, talán él, s akkor Pál úrfitól hercegi
               jutalmat várhatunk; s ha nem él, hát akkor fizessen a jó pajtás maga fáradságunkért,
               mellyel idáig hoztuk. Ki tudja, mit találunk zsebében? A legsötétebb hegyoldal néha
               telve aranyerekkel. Felfordult világban élünk, most a paraszt zsákmányolta ki urait,
               miért ne lehetne a guba is arannyal bélelve?</p>
            <p>Álmélkodásait társa szakítá félbe, ki a nehéz sisakot Orbán fejéről leemelve,
               egyszerre reáismert. - Uramfia! - kiáltott bámulva. - Telegdi őnagysága tulajdon
               íródiákja, aki Pál úrfit meg akarta ölni!</p>
            <p>- Mi az ördög! - kiáltá a másik, a halott fölébe hajolva - igazságod van. A gazember
               most sem sokkal halaványabb, mint amikor urával Ártándon járt. Hallott-e ilyet a
               világ! Ura mint saját gyermekét nevelteti fel, s ő gyilkosaihoz áll.</p>
            <p>A vasasok egy ideig hallgatva álltak a holttest mellett, szemük borzadással függött a
               halvány vonásokon, melyeknek fájdalmas kifejezését a halál el nem takará
               fátyolával.</p>
            <p>- Jó, hogy jutalmát kikapta - mondá végre az első.</p>
            <p>- Kár biz a - szólt a másik -, nem adnám sokért, ha alávaló szívébe márthatnám
               tőrömet.</p>
            <p>- Menjünk - mondá az előbbi -, e semmirevaló mellett csak nem fogunk őrt állani. Ha a
               lovak összetiporják, annál jobb, úgysem érdemel egyebet.</p>
            <p>- Megmondjuk Pál úrfinak, kit bízott reánk - válaszolt társa, midőn szinte menni
               készült -, fel kell akasztani holttestét; ily embert csak hóhér temethet el.
               Kutyáknak kéne dobni csontjait.</p>
            <p>S ezzel a vasasok Orbánt a véres pázsiton hagyák, s az ütközet helyére siettek
               vissza, hol, mint az onnan hallatszó zaj mutatá, az egyenetlen harc még mindég
               folyt.</p>
            <p>Nagy része azoknak, kik, midőn a szerencse a keresztesek ellen fordult, gyávább
               társaik példáját nem követték, s vezérük mellett a végső csepp vérig helyt akartak
               állani, rég nem vala többé. A tízszerte számosabb ellenség egyenként földre teríté a
               bátrakat, s a csapat közül, mely Orbánnal segítségökre sietett, csak Imre vitéz vala
               az, ki magának hozzájuk kardjával utat tört. De élt Dózsa György még, öccse Gergely,
               Imre vitéz s körülöttük húsz vagy huszonöten híveik közül, s minél szűkebbre szorult
               a kör, melyben küzdének, annál dühösebbek, annál öldöklőbbek lőnek csapásaik. Mintha
               egy égő háznak lángjai eloltattak, s a tűzveszélyből csak kis darab marad még, mely,
               mert éppen ott a leggyúlékonyabb anyag halmoztatott fel, az oltók törekvéseinek
               mindég ellentáll, s félig eloltva újra kitör, s terjedni látszik, s ismét mindent
               elborítani készül - ilyen vala a küzdelem, mely Zápolyagyőző seregei s a keresztes
               had végső töredékei között folyt. Úgy látszott, mintha a halál, melyet keresni
               látszottak, e bátrakat kerülni akarná, mintha a hadak nemtője védve emelné pajzsát
               leghívebb gyermekei fölött.</p>
            <p>- Mennydörgős menkő! - kiálta Petrovics, ki fél óránál tovább vett részt e
               küzdelemben, s több sebtől vérezve, Dózsa Györgyöt egy percig nem hagyá nyugodni -
               nincsenek tízen, s nem bírunk velük. Rajta! rajta! Zápolya s a nemesség!</p>
            <p>- Krisztus és szabadságunk! - kiálta Dózsa, s a küzdés kettős erővel megújult.
               Petrovics mellett egymás után hulltak legjobb vitézei. Imre, buzogánycsapástól fején
               találva, elaléltan esett le lováról; mellette ismét néhány keresztes adta ki lelkét,
               de Dózsa majdnem seb nélkül tovább küzdött. - Gyanítá sorsát, ha Zápolyának kezébe
               kerül, s halni akart; de a végzet nem engedé, hogy az, ki hatalmával visszaélt,
               bajnokok szép halálával haljon meg. A velencei páncél és sisak, melyet gőgjében
               felöltött, ellenállt minden csapásnak, mintha a sors büntetésének eszközéül éppen azt
               akarta volna választani, mi őt a csanádi ütközet után elkövetett kegyetlenségekre
               emlékezteté. - Törött kardjából csak még egy darab maradt, de ő tovább vítt e
               darabbal; hívei mind vérökben feküdtek körülötte, maga Gergely lerántatott lováról;
               de mindez csak új bátorságot, csak új, halálosabb lelkesedést látszék önteni szívébe.
               Végre megtámadóinak egyike lovának lábát sebesíté meg alabárdjával. A ló felbukott s
               vele Dózsa, ki most nehéz fegyverének s paripájának terhe alatt végre a fölébe rohant
               ellenségek hatalmába került, s csak nehezen oltalmaztatott meg bosszújuktól.</p>
            <p>- Öljetek meg! - kiálta kétségbeesetten, míg Petrovics parancsára kötelek
               hozattak.</p>
            <p>- Aki bántja, azt főbe ütöm - kiálta a vad Petrovics -, vigyük őt elevenen
               Zápolyához; ily embernek egy halál nem elég.</p>
            <p>Dózsa megújult kétségbeeséssel védé magát, vadan ütött körül kezével, s a nehéz
               vaskesztyű még földre terített többeket ellenei közül, de végre a szám győzött. Kezei
               megkötöztettek, s kihúzva lova alól, mint rab, kelle állania a büszke vajda előtt, ki
               a váradi püspökkel, az öreg Ártándival s Kismarjásival éppen akkor jött a küzdelem
                  helyére.
            </p>
            <p>- Hát szerencsésen megfogtad a haramiákat - mondá Zápolya jókedvűen -, s amint látom,
               mindkettőjöket - folytatá, szemeit Gergelyre függesztve, ki épp akkor több sebtől
               véresen György mellé állíttatott. - Hét faluért nem adnám, hogy e fickók elevenen
               kerültek kezembe. Meglátjátok, tudom, hogy kell velük bánni.</p>
            <p>Petrovics homloka izzadtságát törülve, kegyetlen megelégedéssel nézé rabjait. - Nézze
               csak nagysád - mondá mosolyogva Zápolyához -, a hatalmas vezér most mily halvány.</p>
            <p>- Félsz, Dózsa? - szólt hasonló hangon Zápolya - hadd el, nem illik katonához.</p>
            <p>Dózsa csakugyan halvány volt. Néhány perc óta arcának kifejezése megváltozott. A
               megvető dac helyett, mellyel elleneit előbb nézé, most mondhatlan nyugtalanság tölté
               egész valóját. Majd Gergelyre, majd Zápolyára fordítá szemeit. Zápolya szavaira a
               székely arcát láng borítá el. - Kérdezd ezeket, féltem-e? - mondá büszkén
               körültekintve. - Nem, kevély vajda; ha arcom halaványul, s remegni látsz, nem
               ráncokba szedett homlokod okozta aggodalmamat. A székely hegyek csak a napsugároktól
               pirulnak, nem a népek gyávasága miatt, s én mint székely halok meg. Gyötörd eszedet,
               gondolj ki kínzást, mely új legyen s szokatlan, melyről századok után még borzadással
               beszél az utókor, én elvárom hatalmadat, s könnyebben elfáradsz kínjaim nézésén, mint
               én a szenvedés között. De légy igazságos, János vajda! büntesd azt, ki büntetést
               érdemel, ki úri társaidnak ellensége volt, s tűzzel-vassal pusztítá házaidat; de
               gondold meg, hogy Gergely ártatlan. Igen, vajda, öcsém ártatlan, csak kedvemért vett
               részt a háborúban; nem volt nap, melyen nem intett békére; ha a számtalan nemes
               közül, kik kezembe kerültek, sokat szabadon bocsáték, Gergely kérelmére történt.
               Kérdezd hadifoglyaidat, kérdezd az egész országot, minden ember mondani fogja,
               Gergely ártatlan.
            </p>
            <p>György szavai mélyen hatottak a jelenlevőkre, kik közül többen állításait
               tanúságokkal igazolák. Csak Zápolyamaradt nyugodtan, sőt György bátor szavai
               látszólag rosszul hatottak reá. - Meglátjuk, mennyiben fogod igazolni hetyke
               ígéreteidet - mondá keserűen. - Egyébiránt, ha az, mit mondál, igaz, öcsédnek
               büntetése szelídebb leend. Igazságot fogok szolgáltatni. Érted-e, szigorú igazságot;
               irgalmamra, úgy látszik, nem szorultál. - Vezessétek a rabokat Temesvárra - mondá
               Petrovicshoz fordulva -, tartsd szoros őrizet alatt, mi addig a lázadók táborába
               nézünk. - S ezzel Zápolya, többektől követve, ellovagolt.</p>
            <p>- János vajda, gondolj üdvösségedre! gondolj a jövő korra, mely fölötted ítélni fog!
               - kiálta György kétségbeesetten a távozók után. - Gergely ártatlan; ígérd, hogy őt
               szabadon fogod bocsátani. Állj rajtam bosszút, öcsém ártatlan!</p>
            <p>A lovasok sietve távoztak. Dózsa szavai elhangozának.</p>
            <p>- Jerünk, György - mondá Petrovics, ki minden vadsága mellett a székely fájdalma
               által meghatva érezé magát -, most Zápolya nem hall, megkérheted Temesváron, magam is
               pártolni fogom kérésedet.</p>
            <p>György kétségbeesetten égre emelé szemeit, s útnak indult. Gergely mellette haladva,
               vigasztalni akará. Hasztalan! A szerencsétlent nem vigasztalhatá semmi. - Gyilkosod
               vagyok - mondá időről időre -, igen, én vagyok gyilkosod, ne szólj, ne vigasztalj! ha
               százszor megbocsátasz, szavad nem takarja el az ártatlan gyermekek hangjait, kik
               apjok gyilkosa ellen átkot mondanak.</p>
            <p>Míg a kíséret Petrovics vezérlete alatt Temesvár felé haladott, s a csatamezőn csak a
               halottak s itt-ott egyes, a nádasok felé vánszorgó sebesültek maradtak, kiket még e
               nyomorult állapotban is véletlenül a mezőn kószáló lovasok újra űzőbe vettek, s
               lekoncoltak, azalatt a vajda fényes kíséretével a keresztesek tábora felé vágtatott.
               Átlátá, mennyire fogja növelni győzelme a népszerűséget, mellyel a nemesség között
               máris bírt, s ha volt, mi a diadalmi örömet, mely lelkét tölté, elkeserítette, ez
               azon aggodalom volt, melyet Ártándi Pál miatt érzett.</p>
            <p>Fél óra óta a bihari daliát senki sem látta többé, s valamennyien, főképp az öreg
               Ártándi, hasztalan kérdezősködtek felőle. De ezen aggodalom sem tartott sokáig. - A
               keresztes táborban, hol a körülheverő holttestek s a hátrakötött kezekkel Zápolya
               előtt földre boruló asszonyok eléggé bizonyíták, hogy itt is minden ellenállás
               legyőzetett, a vajda s társai nem kis bámulásukra hallák, hogy Telegdi Frusina s
               Bebek Katalin Ártándi Pál által a táborban találtattak, s az egész sereg
               örömrivalgások között sietett Dózsa sátora felé. Itt a győzelmes vezér Báthori István
               által, ki azalattTemesvárról kitörve, a tábort elfoglalta, baráti öleléssel
               fogadtatott, s az öreg Ártándi halvány mátkája mellett találá boldog fiát.</p>
            <p>Frusina megmentésének történetét körülményesen leírni fölösleges. Katalin, ki azt,
               midőn Zápolya s az öreg Ártándi a táborba jöttek, első hevében s később halála
               órájáig százszor előadá, maga sem mondhatott egyebet annál, hogy Pál éppen azon
               pillanatban jött, midőn Báthori a tábort elfoglalta, miáltal a hölgyek minden
               veszélytől, mely őket parasztruhájokban a felbőszült temesi seregtől talán
               fenyegetheté, megőriztettek. Mindezt, valamint azt is, hogy Báthori, mihelyt rájok
               ismert, irántuk a legnagyobb udvariassággal viseltetett, olvasóink, ha nem mondjuk
               is, hihetőképp gyanítanák; a következtetés iránt, melyet Katalin a történtekből
               kivont, az olvasó talán más véleményben lehet, miután a jámbor hajadon Ártándi Pál
               közbejöttét kizárólag a szív helyes ösztönének tulajdonítá, mely a szerető ifjút
               egyenest a táborba s Ollósi magasan felvont fehér lobogójához vezette. Hasonlóképp
               elhallgatjuk a túlságos hálálkodásokat, melyekkel Báthori megmentését Zápolyának
               köszöné, s melyekre ez hasonló őszinteségekkel felelt, míg a körülállók
               örömrivalgásokkal ünneplék a két hatalmas férfiúnak kibékülését.</p>
            <p>Miután rövid ideig a táborban tartózkodtak, Báthori a jelenlevőket Temesvárra hívá,
               hova rövid idő múlva az egész tömeg megindult. A győzelmes sereg örömrivalgások
               között, a rabok kötözve, szomorúan, lehajtott fővel, mint a nyáj, mely mészárszékre
               hajtatik. - Ollósi ugyan nem osztozott sorsukban. A hölgyek kérésére Báthori
               megengedé, hogy a szabó békó nélkül követhesse seregeit a városba, de Bakács
               ideiglenes követe, most levert kedéllyel, talán először életében, elkövetett mindent,
               hogy a tömeg között eltűnve, minél kevesebbek által vétessék észre.</p>
            <p>A tábor, hol néhány óra előtt annyi zaj vala, hallgataggá vált. A csatamezőn néma
               csend uralkodott. Mikoron éj lett, s csak a hold önté el halvány sugárait a halottak
               fölött, egyes asszonyok jöttek, kik üldözőik elől a nádasokba menekülve, most halk
               léptekkel jártak körül a gyászos mezőn. Férjeiket vagy testvéreiket keresték.
               Lehajolva az egyes halottak fölébe, kiknek ruhái vagy termete őket egy percig
               csalódásba hozták, szomorúan fölkelve, ha csalódásukat észrevevék s tovább haladva,
               így barangoltak körül, míg egyesek közülük a keresetteket feltalálák, s párjuk hideg
               kebelére borulva, halk nyögéssel panaszlák szerencsétlenségöket.</p>
            <p>Orbánt nem kereste senki. Hidegen, ég felé fordult arccal fekszik a fűz alatt. Meredt
               szemén a holdsugár tükrözik, s nincs meleg kéz, mely azt örök álomra bezárja. Éltének
               egyedüli díja, hogy annak folytatásától fölmentetett. Miért szeretett annyira!</p>
            
         </div>
         <div type="chapter">
            <head>31</head>
            <p>Majdnem két hét múlt, mióta a keresztesek legyőzetvén, Zápolya seregeivel Temesváron
               tanyázott. Ez egész idő alatt a kegyetlenségnek minden neme kimeríttetett a győzöttek
               ellen. A hóhérok kifáradtak a kínzásban s halálos büntetésekben, melyek Temesvár
               piacait naponként vérrel boríták; a nézőkben, kik eleinte a vesztőhelyeket
               körülállták, eltompult a bosszúvágy, s a hóhérok áldozataikkal csaknem magukra
               hagyva, játszák el borzasztó szerepeiket.
            </p>
            <p>A városban általános rémülés uralkodott. Ki a keresztesekkel legkisebb
               összeköttetésben volt, kiről ez csak gyaníttatott, bíró elébe állíttatott, s egy
               megbántott cselédnek vagy ellenségnek puszta vádja elég volt vesztére. Hol bűnjelek
               hiányoztak, a kínpadon kiragadott vallomás megszerzé a kívánt bizonyságot, s a
               polgárok érezni kezdték, hogy Dózsának ellentállva, csak még kegyetlenebb ellenség
               kezébe kerültek. - Felvilágosodott korunk, mely az anyagi érdekek kultuszát csaknem
               vallásává emelé, s miután attól, mit múlt századok szentnek tartának, megvetéssel
               fordult el, legalább a birtok szentségéhez ragaszkodik, nagyon téved, ha a múltról
               szólva, csak az egyházat vádolja kegyetlenséggel. Műveltség által megszelídült
               századunk elborzad a máglyák előtt, melyeken annyi ész, tudomány vagy erkölcsi
               tisztaság által kitűnő férfiú végzé életét; de ne gondolja senki, hogy az anyagi
               érdekeknek nem voltak mártírjai, hogy a birtoknak nem volt több Szent Bertalan-napja.
               - Eléggé bizonyítja ezt a negyven vagy mások szerint hetvenezer jobbágy, ki e hazában
               Dózsa lázadásának következtében nem a csatamezőn, hanem nagyrészt a nemesség győzelme
               után veszté életét.
            </p>
            <p>Ollósi maga életét Frusina s Bebek Katalin közbenjárásán kívül csak azon körülménynek
               köszöné, hogy nem Zápolya, hanem Báthori kezébe került. Nem mintha a vajda Báthorinál
               kegyetlenebb volt volna, sőt az utóbbit több indulatosság jellemzé, s azon temesvári
               polgárok közül, kik őt a város megszállása alatt annak átadására akarták
               kényszeríteni, többen estek éppen Báthori bosszúvágyának áldozatául; de miután a
               temesi gróf Ollósi történetét hallá, melynek valóságán nem kétkedhetett, miután ő
               maga volt az, ki lovát a csanádi ütközet után elvivé, s így szerencsétlenségét nagy
               részben ő maga okozá, Báthori oly nevetségesnek tartá az egész dolgot, hogy a szabót
               Dózsa táborában viselt követi szerepéért minden büntetéstől fölmenté. - Zápolya
               kegyetlensége hideg számításnak vala következménye. Dühöngött a parasztok ellen, hogy magát a nemességnél ezáltal még
               kedveltebbé tegye; kínpadra akará vonatni Ollósit, hogy tőle Bakács ellenében
               vallomásokat csikarjon ki, s csak azért járhatott Ollósi remegve ugyan, de szabadon
               Temesvár utcáin, mivel Báthori e kívánatnak állandóan ellenszegült, mondván, hogy
               becsülete sértetik azáltal, ha valaki, kinek ő biztosságot ígért, büntettetnék.</p>
            <p>Míg a legyőzöttek ily szomorú sorsra jutának, s úgy látszott, mintha a nemesség
               inkább a jobbágyok kiirtását, mint egyes lázadók büntetését tűzte volna ki célul -
               addig a győzők között a viszongásnak mindég több és több csírái mutatkoztak. Egyezők
               csak akkor, ha a nép iránti kegyetlenkedés forgott kérdésben; nem vala nap s alkalom,
               mely minden egyebet illetőleg új súrlódásokra nem adott volna alkalmat. A föltétel,
               melyhez Zápolya segélyét köté, terhesebb vala, hogysem Báthori a jótétemény fölött
               megfeledkeznék áldozatáról - s Zápolyasokkal inkább gyanítá vetélytársának valódi
               érzeményeit, hogysem gyengítésére nem ragadott volna meg minden alkalmat, s csak
               anyagi hatalma felsőbbségében bízva, nem éreztetné azt vele. A vezéreknek ezen meleg
               barátsággal takart, de el nem rejtett érzeményei nem maradhattak titokban követőik
               előtt sem, s később itt is csaknem nyílt ellenségeskedések válták fel a látszó
               egyetértést, mellyel először találkoztak. Mindenki rosszul érzé magát Temesvárott,
               csak Ártándi Pált vehetjük ki az elégedetlenek sorából.</p>
            <p>Ne gondolja senki, hogy Ártándi Pál elragadtatva szerelmétől, a körülötte történteket
               észre nem vevé. Más huszonegy éves ifjúnál, ki a legbájlóbb hölgytől megfosztva, azt
               oly váratlanul feltalálta, talán így történt volna. Nem szerette-e Frusinát, nem
               látta-e elhárítva mindazon akadályokat, melyek boldogságának útjába állhattak? Ha
               Frusinának Orbánnal kötött házassága, mint kényszerített, egyházi törvények szerint
               nem lett volna már magában is érvénytelen - a szerencsétlen ifjúnak megtalált
               holtteste, mely Temesvárra hozatván, csak Ártándi közbenjárása mentetett meg attól,
               hogy a hóhér keze által négy részre szelve, a város falán ki ne tűzessék - e részben
               minden kételynek véget vetett. - Frusina testvérei, kikre apja halála után a
               gondnokság szállott, s kik előbb Ártándi állását kevesellve, a házasságot ellenzék,
               most, miután Pál e hadban annyi dicsőséget aratott, s mátkáját oly lovagiasan menté
               meg, nyíltan kívánták ez összeköttetést; a hölgy maga, ha lehet, még több szeretettel
               csüggött megmentőjén, mint annakelőtte. Valóban, ha Pál ily viszonyok között
               boldogsága fölött minden egyébről megfeledkezik, nincs senki, ki ezt neki rossz néven
               vehetné. De Pál nem tartozott azon egyének közé, kiknek egész lelkét egyetlen
               érzemény töltheti el. Sokoldalú vágyainak sokféle kielégítés kelle, s Frusina
               szerelme őt soha boldoggá nem tehette volna, ha e szerelmen kívül nem volna semmi
               egyéb, mi őt elfoglalja. Szívét nem annyira szerelem, mint nagyravágyás dobogtatá, s
               az általános becsülés, melyet minden pártnál talált, mondhatlan örömmel tölté lelkét,
               nem mintha honfitársainak becsülésében a legszebb bért látná, melyért fáradhatunk,
               hanem - mint nagyravágyó egyének szokása - mert benne lépcsőt látott, melyen
               emelkedése könnyebbé válik, s e tekintetből a vezérek között létező viszálykodások is
               Ártándi megelégedését tetemesen növelék.</p>
            <p>Ifjúsága, a lovagias nyíltság, melyet szép arcai kifejeztek, fesztelen magaviselete,
               Pál iránt általános bizalmat gerjeszte. Zápolya leghívebb követőjét látá benne, s Pál
               mindenki előtt annak nyilatkozott; de noha e ragaszkodását most még hangosabban
               hirdeté, noha Báthorinak magának többször mondá, hogy miután élete boldogságát
               Zápolyának köszöni, kinek közbenjötte nélkül Frusina a keresztesek kezéből meg nem
               mentetett volna, a világ legalávalóbb emberének kellene lennie, ha a vajdát valaha
               elhagyná - a temesi gróf nem neheztelt ragaszkodásáért, s csak barátságot érzett a
               nemeslelkű ifjú iránt.</p>
            <p>Ezen állás Ártándi Pált a közbenjáró szerepére annyira alkalmassá tevé, hogy minden
               ifjúsága mellett mindkét részről arra használtatott, s mint fortélyos emberek
               ügyességüket eleinte jó célok elérésére fordítják, úgy, meg kell vallani, hogy Pál
               befolyását kizárólag a közjónak szentelé, és hogy sok esetben a fenyegető vész
               kitörése csak általa akadályoztatott meg. A tekintély, melyet magának ezúton
               szerzett, fennsőbbségének érzete, s mindenekfölött a biztosság, melyet ügyességének
               köszönhetett: hogy bármiként forduljon a kocka, Zápolyában s Báthoriban egyaránt
               lekötelezett barátokra számolhat - megelégedéssel tölték lelkét; s minél tovább
               haladott e tekervényes pályán, annál boldogabbnak látszék Frusina is. A dicsőség
               legédesebb részét nem a dicsőített maga, hanem azok élvezik, kik hozzá közel állanak;
               ők nem gyanítják, hogy a magasztalások nagy része nem érdemelt, s Frusina, ámbár még
               mélyen leverve apja halála által - melynek borzasztó körülményei azonban előtte
               eltitkoltattak -, Pálban, ki minden törekvéseit látszólag csak a hazának szentelé,
               csaknem felsőbb lényt látott, és szabadon engedé át magát boldogságának.</p>
            <p>Most azonban, midőn Ártándival ismét találkozunk, arcain hasztalan keressük azt a
               derültséget, mely által kifejezése máskor oly kellemessé vált. Rosszkedvűen jár egy
               délután fel s alá kis szobájában, mely neki a várpalota második emeletében lakásul
               adatott, látszólag fölgerjedve. A szoba közepén álló asztal mellett Farkast találjuk,
               ki, mint poros ruhái mutatják, éppen hosszú útról jött, s majd az asztalon fekvő
               fegyvereket nézegeti, majd szomorúan urára tekint, míg az időről időre egy, kezében
               tartott levelet vesz elő, néhány sort olvas, s a papírt türelmetlenül összegyűrve,
               ismét nyugtalan sétálását folytatja.</p>
            <p>- Nem tudom, Bornemisza őnagyságának mi jut eszébe - szólt végre rosszkedvűen
               Ártándi, midőn a levelet újra átfutá -, úgy ír, mintha az egész országban csak
               akaratomtól függene minden. Alig van ember, kinek több befolyása volna, mint
               Bornemiszának; királyi tanácsos, a trónörökösnek nevelője, fővezér, s mit tudom, mi
               még, s ha valamit keresztül nem vihet, hozzám folyamodik. Valóban, ha a dolog nem
               lenne annyira bosszantó, nevethetnék.</p>
            <p>- Az mind igaz - mondá Farkas -, ha Zápolyával nem lenne dolgunk, Bornemisza
               őnagysága jó szót sem adna senkinek. De közötte s a vajda között nem nagy egyetértés
               van. Ha ő maga ír Zápolyának, a szegény Szaleresit csak azért sem bocsátaná szabadon,
               holott a nemzetes úrnak, mint mondják, a vajdánál nagy befolyása van, csak egy
               szavába kerül, és...</p>
            <p>- Befolyás - vágott szavába az előbbi -, s Bornemisza, ki egész életét az udvarnál
               tölté, nem tudja‑e, hogy mit nagy befolyásnak neveznek, közönségesen csak addig tart,
               míg vele élni akarunk? Vagy azt hiszi-e őnagysága, hogy a közte s Zápolya közti
               viszálykodásokba fogok elegyedni? s föltéve, hogy a vajdának barátságát szerencsés
               voltam megszerezni, ez állást veszélyeztetem, hogy Bornemisza szeszélyeinek eleget
               tegyek?</p>
            <p>Farkas e szavaknál fájdalmas tekintetet vetett urára, melyben szemrehányás és
               fájdalom vegyültek. Pál arcán annyi érzéketlenség, oly hideg önzés volt kifejezve,
               hogy a becsületes szolga először életében sejdíteni kezdé urának valódi jellemét, s
               felsóhajtott. - Pál észrevevé szavainak hatását, s azok közé tartozván, kik mivel
               senki sincs, kinek ítélete a közvéleménynek ne szolgálhatna alapjául, senkinek
               ítéletét meg nem vetik, más hangon kezde szólani. - Hidd el, Farkas - mondá -, nem
               lehetne semmi, mi által kellemetlenebb helyzetbe hozathattam volna. Az öreg Szaleresi
               megmentése szívemen fekszik. Bornemiszát is örömmel lekötelezném, s ha csak arról
               volna szó, hogy közbenjárásom által Zápolya jóakaratát veszélyeztessem, egy percig
               sem késném. De ismered helyzetemet. A viszony, melyben e szerencsétlen emberhez
               álltam, még titokban van. De tegyük fel, hogy Zápolyát Szaleresi szabadságáért
               megszólítom. Nem hiszem, hogy a vajda kérésemre hajlanék. De engedjük meg, hogy célt
               érünk, s a szerencsétlen elbocsáttatik. Mindenesetre csak sok kérés, csak minden erőm
               megfeszítése után remélhetjük ez eredményt; s nem kérdezi-e akkor mindenki: miért
               fekszik oly különösen érdekemben Szaleresi megmentése? Ha a közkíváncsiság e
               tekintetben fölgerjesztetett, lehetetlen, hogy viszonyom titokban maradjon, s miként
               fogok állani a világ előtt, miként fogok állani Frusina előtt? Minél többet gondolok
               rá, annál inkább látom, hogy Bornemisza kívánatát nem lehet, nem szabad teljesítenem.
               Szaleresin nem segítenék, csak magamat s Frusinát tenném szerencsétlenné, s
               kívánhatja-e valaki ezt tőlem?</p>
            <p>Hogy az olvasó Ártándi nyugtalanságát megértse, szükséges történetünkben kissé
               visszamennünk, s őt Szaleresi Ambrus helyzetéről, mely Farkast Bornemisza levelével
               Temesvárra vezette, tudósítanunk.</p>
            <p>Mióta őt a csonkatoronyban elhagytuk, egész az utolsó napokig, melyekben Zápolya
               győzelmének híre Budára érkezett, Szaleresi helyzetében nem változott semmi. Kik a
               pesti ütközet után, melyben a keresztesek legyőzettek, vele együtt mint rabok Budára
               hozattak, rég hóhér keze által végeztettek ki, vagy orr s fül nélkül homlokukra
               sütött szégyenbélyeggel küldettek vissza lakhelyeikre, hogy ott régi szolgaságuk még
               súlyosbodott terhét viseljék. Csak a pesti vezér maga ült tömlöcében. Bornemiszának
               gondja volt, hogy a királyi szó, mely életének biztosságot ígért, megtartassék, s
               közbenjárása által a láncok is ismét levétettek, melyeket Perényi Szaleresi lábaira
               veretett. Többet Bornemisza nem eszközölhet ki, s valahányszor Szaleresi szabadon
               bocsátása a tanácsban csak említtetett is, zaj támadt, mintha a haza veszte
               kívántatnék. Némelyeket az gerjesztett föl a polgár ellen, mert a lázadás a főváros
               környékén az ő neve alatt és seregei által kezdetett meg, s ez alkalommal kerti
               lakásaik felgyújtatván, maguk is kárt szenvedtek. Mások (legalább úgy hivé
               Bornemisza), azért mutatkoztak kérlelhetetleneknek, mert Ambrusnak adósai lévén,
               tartozásaikat ily módon gondolák legkönnyebben leróhatni. Valamennyien elvkérdést
               láttak Szaleresi szabadon bocsátásában. Felfogásuk szerint a király, midőn a
               lázadónak összes tanácsa helybenhagyása nélkül büntetlenséget ígért, túlhágott
               törvényes korlátain, s míg a király s tanácsa között támadott összeütközés el nem
               határoztatik, a szerencsétlennek tömlöcben kelle maradnia.</p>
            <p>Anyagilag Szaleresi keveset szenvedett. A szoba, melyben tartatott, nem volt tágas,
               de tiszta és egészséges. Kis ablakán keresztül a budai hegyekre bájos kilátás nyílt,
               s Hammel úr, a budai főplebános, ki őt néha meglátogatá, s Farkas, ki naponként
               kétszer is eljött, ellátták őt mindennel, mi helyzetét enyhítheté. Annyival nagyobbak
               voltak lelki kínjai. Ha ablakához ment, s kinézett, szemei nem az előtte elterjedő
               bájvidéket látták. Tekintete a nehéz vasrostélyzaton akadott fenn, mely a szép
               tájképet szomorú rámaként beszegé, s felsóhajtva ágyára ült, s átengedé magát
               bánatának. Megfosztva látá magát mindentől, mi ez életnek becset ad. Vagyona az
               okozott károk megtérítésére foglaltatott el; tanácsnoki címe elvétetett; neve
               kitörültetett a polgárok sorából. Ha egykor Klárijára nézett, az apai szív
               büszkeséggel emelkedett - hisz leánya valamint a legszebb, úgy a leggazdagabb
               polgárlány volt a városban; nem volt hasonlói között ifjú, ki magát e hölgy birtoka
               által boldognak ne érezte volna -, és most mi lett leányából?! tudja-e csak azt is,
               él-e? s ha kóborlásaiból visszatérne, mit oszthat meg vele koldusbotjánál egyebet? -
               Ily szenvedések között Hammel uram legszebb vigasztalásai is elveszték hatalmukat, s
               csaknem gúnyképpen hangzott, ha a király gyóntatóatyja a rabot, kinek Ulászló még
               szabadságát sem adhatá vissza, azzal biztatá, hogy minden vesztesége helyre fog
               pótoltatni.</p>
            <p>Ennyi lelki fájdalom lenyomta volna a legerősebb jellemet, s mégsem ez vala
               legkínosabb része Szaleresi szenvedéseinek. Azon józan vagy balgatag emberek közé
               tartozott ő, kik az életet a kincsek legnagyobbikának tartják, s ha meggondoljuk,
               hogy napjai egész a pillanatig, melyben a keresztes hadhoz állott, oly nyugodtan
               folytak, alig bámulhatjuk a rettegést, mellyel halálára gondolt. Ha mindenét
               vesztette is, ha Klárit feltalálná, nem pótolhatja-e veszteségeit? Újra fogja
               megkezdeni a pályát, nagyobb szorgalommal, több tapasztalással, mint midőn reája mint
               ifjú föllépett. Még vannak barátai, egész életén át mutatott becsületessége s
               szerencsétlen sorsa könyörületet fognak gerjeszteni másokban is, lépcsőnként ismét
               előbbi helyzetére emelkedhetik, vagy ha nem is, legalább tűrhető életmódot szerezhet
               magának. Csak éljen, s gyermekét találja fel, ő nem kívánt egyebet. Sőt néha úgy
               látszott előtte, mintha az élet megbecsülhetetlen kincs lenne még akkor is, ha Klári
               veszte fölött kellene keseregnie. Nem volt-e maga e keserv édesebb az örök éj- s
               feledésnél, mely rá a sírban vár? - Fogsága magányos óráiban átgondolá e helyzetet
               is. Szomorú volt, de nem ijesztő. Valamely kolostor kapui meg fognak nyílni előtte.
               Ott töltheti életét. A kis kert, melyet mívelni fog, a kék ég, melyhez föltekinthet,
               a zöld mező, mely ablaka előtt elterül, az élvezetek egész seregével ígérkezének.
               Dolgozni fog, imádkozni, siratni gyermekét, s így aggni el, míglen a halál, mint a
               böngésző az érett kalászt, mely elhalványulva földre hajlik, csendesen learatja. Úgy
               hivé, jól fogja magát érezni a kolostor falai között; csak halni nem, s tömlöcében
               minden e legszörnyebbre intett. A zaj, mely az udvarból s alsó emeletekből
               felhallatszott, szívtelen tömlöctartóinak beszédei, s főleg a síri csend, mely őt
               éjjelenként körülfogá, ez egy gondolathoz vezeték vissza lelkét.</p>
            <p>Élete egy hosszú borzadás, egy nem szűnő halálos kín vala. Voltak pillanatok, midőn
               csaknem imádkozott a halálért, midőn a gondolat, hogy talán még ma fog a vérpadra
               vezettetni, majdnem reménnyel tölté lelkét, csak e szörnyű bizonytalanság ne tartson
               tovább. - Farkas, sőt Bornemisza, ki őt tömlöcében néha fölkereste, elkövettek
               mindent, hogy őt e tekintetben megnyugtathassák; de Ulászló szava azok után, miket
               eddig tapasztalt, hogyan öntsön lelkébe bizodalmat? s vigasztalói magok is megvallák,
               hogy reményének más horgonya nem maradt.</p>
            <p>Így múlt nap nap után. Szaleresi elaggott e kínok között. Hajai, melyek midőn e
               tömlöcbe záratott, alig kezdének őszülni, elfehéredtek, egykor derült gömbölyded
               arcain ráncok vonultak keresztül, ruhái, mintha idegentől kölcsönözte volna, bő
               redőkben függtek le megsoványodott testén, legjobb barátai alig ismerhetnének rá - és
               még mindég nem változott helyzete. - A nádor s Bornemisza hasonló makacssággal
               maradtak meg föltételüknél; ez halálát, amaz szabadon bocsátását ellenzé - Szaleresi
               helyzetében mindkettő saját becsületének kérdését látá -, s mint egy fa, melyet két
               hasonló erejű küzdő ellenkező oldalak felé akarna mozdítani, a küzdelem között a
               szerencsétlen rab örökké egy állásban maradt.</p>
            <p>Midőn a temesvári győzelem híre Budára jött, Szaleresinek helyzete változott.
               Leírhatatlan az öröm, melyet e hír Budán okozott. A város idemenekült úri s nemes
               családokkal vala telve, minden ajkon Zápolya neve hangzott. A nemesség megmentőjének,
               a haza őrangyalának neveztetett, s kik ez általános lelkesedésben részt nem vettek
               is, mint a nádor, sőt maga a bíbornok, a közvélemény árjának ellenállani nem voltak
               képesek, s a magasztalásban nem hagyák magukat felülmúlni senki által. - A király
               sóhajtva látá ezt: Bornemisza a veszélyektől félt, melyekkel a vajda mindég növekedő
               befolyása a királyt fenyegeté. Zápolya márakkor trónköveteléssel vádoltatott,
               pártolóinak számát s merészségét maga a túlzó magasztalás is eléggé bizonyítá,
               mellyel ez utolsó tette említtetett; s mennyire nem kelle még veszélyesbé válni a
               férfiúnak, ha a nemesség megmentésének egész dicsősége neki engedtetik által.
               Bornemisza jól tudta, hogy a királyi hatalmat alig fenyegetheti nagyobb veszély, mint
               ha fontos pillanatokban a dolgok élére nem áll, s nagy ügyek keresztülvitelét másokra
               bízza. Ulászlót tevékenységre bírni nem állott senkinek hatalmában; Bornemisza tehát
               legalább azt akará megakadályoztatni, hogy Zápolya dicsősége ne legyen osztatlan. -
               Dózsával a lázadás nem volt egészen elnyomva, még Erdélyen kívül, hol az oláhok még
               mindig fegyverben álltak, a lázadás tovább tartott Bácsban, hol Hosszas Antal
               vezérlete alatt a keresztesek még pusztítva jártak; tartott a bányavárosokban, sőt a
               főváros közelében, Fehér s Veszprém vármegyékben Sós Domokos seregei még mindég nem
               győzettek le. Bornemisza nézete szerint a monarchia biztonsága kíváná, hogy a lázadás
               elnyomása az ország ezen részeiben ne Zápolya által történjék, sőt, hogy a béke
               helyreállításában itt, ha lehet, a király által az országba rendelt morva s cseh
               seregek legyenek munkások, s így a győzelem részben legalább a királynak legyen
               köszönhető. Bornemisza annyira meg vala győződve e nézetek fontosságáról, hogy a
               közelgő cseh sereg megérkezésének siettetésére önmaga Pozsony felé utazott. - Minő
               volt bámulása, haragja, midőn Budára visszatérve hallá, hogy míg ő távol volt, addig
               Szaleresi a nádor parancsára Temesvárra, Zápolyához küldetett, kire a király a
               lázadáselfogott vezéreinek büntetését bízta. A nádor, hozzá hasonló, inkább akaratos,
               mint szilárd emberek módjára elfeledé, hogy vetélytársunk felsőbbségét alig
               ismerhetjük el jobban, mint ha ellene fortélyhoz nyúlunk - s Szaleresi e személyes
               hiúságnak lőn áldozatja.</p>
            <p>Első indulatában Bornemisza egyenesen Perényihez akart menni, hogy neki
               szemrehányásokat tegyen. Felfogása szerint a nádor eljárása által nem annyira ő maga,
               mint a királyi méltóság sértetett; szükséges volt, hogy Ulászló hatályosan lépjen
               fel, s Zápolyát minden, Szaleresi ellen intézkedő lépéstől mint király eltiltsa.
               Bővebb megfontolás után azonban Bornemisza felhagyott e szándékkal. Ismeré főképp a
               szomorú helyzetet, melyre a királyi hatalom hazánkban jutott, s nem akará azt kitenni
               egy új megalázásnak. Biztosabbnak látszott, ha célja elérésére mellékutat
               választ.</p>
            <p>Ártándi Pál vitéz tetteinek híre eljutott Budára. Minden Temesvárból érkezett levél
               szerint, senkinek sem volt Zápolyára, Verbőczi után, több befolyása, mint neki. A
               vajda állítólag többször mondá, hogy nincs semmi, mit ez ifjútól megtagadna.
               Bornemisza hozzá fordult. - A viszony, melyben Pál Szaleresi leányához állott, s mely
               által szerencsétlenségének nagy részben oka ő vala, Pált ez ügy iránt kétségen kívül
               buzgóvá teendi, s Zápolya bizonyosan nem fogja megtagadni kérését, miután sem
               Szaleresivel személyes ellenségeskedésben nem állott, sem a pesti polgár életét elég
               fontosnak nem tarthatá, hogy miatta Ártándit megsértse.</p>
            <p>Megírta tehát levelét, s Farkast küldé vele Temesvárra, ki éppen néhány óra előtt
               érkezett, s miután levelét átadá, s az egész dolognak összefüggését elbeszélte, nem
               kis bámulattal látá most kedves urának magaviseletét.</p>
            <p>Pál utolsó szavai után egy ideig ismét hallgatás következett, mialatt Ártándi a
               szobában fel s alá járt; Farkas pedig időről időre felsóhajtva, szemével urának
               lépteit kísérte.</p>
            <p>- De Bornemisza őnagysága azt mondta, hogy Pál úrfi a királynak s mindazoknak, kik
               vele tartanak, alig tehet nagyobb szolgálatot, mint ha a szegény Szaleresit megmenti
               - szólt végre Farkas, látszólag elzavarodva. A becsületes cselédnek úgy látszott,
               hogy urát nem is sérthetné inkább, mint e szavak által. Hisz együgyű felfogása
               szerint megbecstelenítés vala föltenni, hogy miután Szaleresi melletti közbenjárását
               - melyhez őt minden nemes érzelmei készteték - előbb megtagadta, ha tudtára esik,
               hogy ezáltal a királynak s néhány hatalmas úrnak kedves szolgálatot tehet,
               határozatát most meg fogja változtatni.</p>
            <p>Pál megállt Farkas előtt, de arcain nem látszott harag. - Nem látom által, mi különös
               érdekében fekhetik a királynak Szaleresi élete.</p>
            <p>- De az istenért, hogyne feküdnék érdekében - szólt Farkas bámulva -, mikor az egész
               világ tudja, hogy Szaleresi a királyi szóban bízva tette le fegyvereit. Szegény
               cseléd vagyok, de engem úgyse, ha velem ily valami történik, nem tudom, mit
               cselekedném.</p>
            <p>- Igaz, igaz, a király szavát adta - mondá Pál szórakozással -, nem annyira Szaleresi
               élete, mint a király s tanácsa hatalmának összeütközése forog kérdésben. Sajnálom -
               tevé hozzá rövid gondolkozás után Pál, mialatt összehasonlítván Ulászló gyöngeségét s
               azok hatalmát, kiket, ha Szaleresi mellett közbenjárólag lép fel, megsérthetne,
               előbbi határozatában megerősödött -, igen sajnálom, hogy Bornemisza őnagysága
               kívánatát nem teljesíthetem; de ismered állásomat. A szerencsétlen viszonynak,
               melyben egykor Klárival álltam, titokban kell maradnia, és ha...</p>
            <p>- De éppen azért - szólt közbe Farkas -, nem jobb-e, ha a nemzetes úr Klárit
               lekötelezi; a szegény leány könnyelmű, de jószívű mindamellett; ha apja életét a
               nemzetes úrnak köszöni, hálából hallgatni fog; de ellenkező esetben nem állnék
               jót...</p>
            <p>- A szerencsétlen leány nincs többé - szólt Pál, s a valódi vagy színlelt
               szomorúságot, mellyel e szavak mondattak, meghazudtolá arcainak kifejezése, legalább
               Farkasnak úgy látszott. - Az öreg szolga urára függeszté szemeit, s keble nehéz
               fohásztól emelkedett.</p>
            <p>- Szegény Klári! - mondá - ha visszagondolok a deli piros lányra, alig képzelhetem,
               hogy meghalt.</p>
            <p>- Fájdalom, nincs semmi kétségem - folytatá Pál. - Apja legénye, ki mindég vele járt,
               midőn Báthori seregei a keresztes tábort elfoglalák, elveszett. Jól ismertem őt, s
               magam láttam a halottak között. Klárinak eltűnt minden nyoma. Mindenfelé kerestetem,
               de hasztalan; míg végre két rabtól, kik egykor a pesti sereghez tartoztak, s így mind
               Szaleresit, mind leányát jól ismerék, néhány nap előtt megtudtam, hogy Klári, midőn
               az ütközet után néhány társával a Temesen át menekülni akart, lovastól együtt ott
               veszett a habok között. Hidd el - tevé hozzá érzékenyen -, e szegény leány sorsa
               mondhatlanul fáj szívemnek.</p>
            <p>- Elhiszem - sóhajtott Farkas, s úr és szolga elhallgattak. Pál, hogy az öreg huszár
               tekintetét kerülje, az ablakhoz állt, s kinézett; emez hallgatva maradt előbbi
               helyén.</p>
            <p>A kínos hallgatást gyenge nesz szakítá félbe. Pál és Farkas az ajtóra néztek - s ki
               írja le a bámulást, az ijedtséget, midőn a parasztasszonyban, ki belépve nagykendőjét
               visszaveté, mindketten Klárira ismertek.</p>
            <p>- Klári! - kiáltának Pál és Farkas egyszerre, s az ijedtség, mellyel az előbbi e
               nevet kimondá, nem hagya kétséget az érzemények iránt, mikkel e váratlan találkozás
               lelkét tölté.</p>
            <p>- Jó, hogy megismersz - mondá a hölgy, sötét szemeit Pálra függesztve -, csaknem
               három hete, hogy nem láttuk egymást, s három hét jegyesnek, ki menyegzőjét alig
               várhatja, hosszú idő lehet.</p>
            <p>E szavak leírhatatlan keserűséggel mondattak. - Pál zavarodtan lesüté szemeit. A
               hatalom, mellyel érzeményeit máskor el bírá rejteni, elhagyta őt, s érzé, hogy
               remegett.</p>
            <p>- Rendkívül hidegen fogadod kedvesedet - szólt a hölgy gúnyolva -, úgy látszik, a
               váratlan öröm egészen elnémítá nyelvedet. Rám se nézesz, pedig jól tudom, csak ha
               szemed rajtam függ, érzed egészen boldognak magadat. Hisz hányszor nem mondtad ezt,
               és ily nemes lovag talán csak nem hazudott?</p>
            <p>- Megvallom, jöttöd meglepett - rebegé Pál -, azonkívül a veszély, melynek magadat
               kiteszed, midőn a jelen pillanatban a városba jössz...</p>
            <p>- Nemes lélek! - szakítá félbe Klári a szólót az előbbi gúnyos hangon - de
               elfeledéd-e Zápolya biztosság-levelét, melyet akkor adtál, midőn helyetted Báthorinak
               levelet vittem? Miként feledkezhetsz meg ekként legnemesebb tetteidről? Vagy ki
               hallott valaha lovagiasabb eljárást, mint irányomban a tied vala? Magadra vállalod,
               hogy Zápolya levelét Báthorinak fogod átadni. Temesvárt akkor a keresztesek
               környezék, s képzelhetem a bámulást, mellyel nemes ajánlatod társaid által
               fogadtatott. Tudtomra adatod jöttödet, s miként csak azért jövél, hogy engem láthass;
               s midőn örömittasan karjaid közé borulok, csak úgy mellékesen említed leveledet is.
               Hisz magadra kellett vállalnod a veszélyes kiküldetést, hogy fölkeresésemre ürügyed
               legyen. A levél, melyet Báthorinak hoztál, s melynek átadásáért az erdélyi vajda nem
               tudom mennyi jutalmat ígért, mellékes dolog: a legfőbb, az egyetlen, mi szíveden
               fekszik, az, hogy engem láthass; hisz ki kétkednék ezen? Nem bíztad-e, miután láttál,
               a levelet, melynek átadása annyi veszéllyel járt, reám, nyugodtan s teljes
               biztosságban elvárva, míg visszatérek s ismét láthatsz, s kebledhez szorítva
               csókokban előre kifizetheted a dicsőséget, mely tettedért Zápolya táborában reád vár?
               Soha lovag dicsőbben nem viselé magát.</p>
            <p>- Ha tudtam vagy csak gyaníthattam volna, hogy Zápolya levelének átadása reád nézve
               veszéllyel jár - mondá Pál még nagyobb zavarban -, sohasem egyeztem volna meg abban,
               hogy azt magadra vállald.</p>
            <p>- És éppen ebben fekszik nemeslelkűséged legfényesebb bizonysága - vágott szavába az
               előbbi. - Ha más valakinek hasonló körülmények között kedvese ily ajánlatot tesz,
               mint én neked tevék, gondolod, elfogadta volna? Ki ne tudná, hogy a hölgy, ha magát
               szerettetve véli, mindenre kész; hogy nincs veszély, melytől visszaijedne, ha
               kedvesének biztossága kívánná? Mely asszony ne hazudna ily körülmények között; melyik
               ne mondta volna: bízd rám leveledet, mi neked veszélyes, nekem könnyű. De kérdezd
               lovagtársaidtól: van-e közöttök, ki kedvesének ezt elhiszi? ily óriás bizalommal csak
               te bírsz. Kérdezz akárkit, s meg fogja vallani, hogy e tekintetben Ártándi Pálnak
               nincs az országban párja.</p>
            <p>Pálnak vére arcaiba tolult, de hallgatott.</p>
            <p>- De ne félj, a világ ezt meg fogja tudni - folytatá Klári rövid hallgatás után,
               mialatt szemeit az ifjú zavarán legelteté. - Zápolya levelével szabadon járhatok
               körül a városban, s körül fogok járni utcáról utcára, piacról piacra, s elbeszélem
               mindenkinek e csodálatos történetet.</p>
            <p>- Mi azt illeti - mondá Pál, erőt véve magán -, tehetsz, mit legjobbnak fogsz látni.
               Hogy a levél nem általam jutott Báthori kezébe, azt szintúgy tudja Zápolya, mint
               Báthori maga, kinek azt átadtad. Sőt talán jól teszed, ha magadat Zápolyánál
               jelented; a vajda bőkezű, s kétségen kívül meg fogja jutalmazni tettedet.</p>
            <p>- Nem szoktam kereskedni azzal, mit szerelemből tevék - mondá Klári, kinek halvány
               arcain gyenge pirosság futott át e szavakra -, mondd a vajdának, hogy itt vagyok,
               kérd számon jutalmamat, s tartsd meg magadnak.</p>
            <p>- Klári! - kiálta Pál, s arca lángolt.</p>
            <p>- Igen, tartsd meg magadnak jutalmadat - folytatá emez. - Ha a vajdát nem lephetem
               meg híreimmel, legalább Frusina bámulására számolhatok. - S e szavaknál Klári egy
               levelet vont ki kebléből, melyben Pál saját írására ismert.</p>
            <p>- Ez a szerencsétlen levél, mely minden bajnak oka - sóhajtott Farkas, ki az egész
               jelenet alatt hallgató bámulásban állt, míg Pál mintegy önkénytelenül a levél után
               nyújtotta kezét.</p>
            <p>- Igen, ez azon levél - mondá Klári, midőn egy lépéssel hátrább vonulva, a levelet
               ismét keblébe rejté -, melyben Ártándi Pál tudtomra adja, hogy szíve örökre az enyém
               marad; hogy csak apjának engedelmeskedve, csak kénytelenségből nyújtja kezét
               Frusinának: s kíváncsi vagyok tudni, vajon a büszke kisasszony el fogja-e fogadni az
               áldozatot, melynek nagyságát a nemzetes úr kétségen kívül eddig eltitkolta mátkája
               előtt.</p>
            <p>- Az istenért, Klári - mondá Pál ijedten -, tégy velem akármit, csak ezt ne!</p>
            <p>- Csak ezt ne? - ismétlé gúnyolva a hölgy - mondj valamit, mi által szívedet
               mélyebben sérthetem, s teljesíteni fogom kívánatodat.</p>
            <p>- Állj rajtam bosszút - mondá Pál könyörgő hangon -, én okoztam szenvedéseidet, ronts
               meg engem, de Frusina nem bántott soha.</p>
            <p>- S én bántottalak-e? - kérdé Klári keserűen - vagy bántott-e apám, s nem dúltad-e
               fel éltem boldogságát, nem tettél-e földönfutóvá?</p>
            <p>Pál érzé e szavak igazságát, s hallgatott. Mély gondolatokba merülve járt fel s alá
               szobájában. Klári némán állott előbbi helyén: szemében, mellyel Pál minden mozdulatát
               követé, gyűlölség s kielégített bosszú vala kifejezve, oly vad, oly
               engesztelhetetlen, hogy a hölgy szép vonásai csaknem ijesztőkké váltak. Végre
               hosszabb gondolkodás után Pál megállt, s a hölgyet újra megszólítá.</p>
            <p>- Klári - mondá érzékeny, csaknem remegő hangon -, ismerlek, szenvedélyeid
               pillanatokra elragadhatnak, de te jó, nemes lélek voltál mindég.</p>
            <p>- Jó, nemes lélek! - vágott szavába a megszólított indulattal. - Nézd a tért, melyen
               a folyó árjai átfutottak, egykor zölden állt, teli virágokkal, most terméketlen
               fövényt és iszapot találsz, zsombékok között csak kígyók tanyáznak. Ki oka, hogy e
               föld nem jó, nem nemes többé?</p>
            <p>- Hidd el, Klári, értem fájdalmidat, s ámbár sok volna, mit ha elmondanék, egész
               magamviselete talán kevésbé vétkesnek tűnnék föl még a te szemeid előtt is, nem fogom
               mentegetni magamat. De gondold meg saját jövődet. Bármily részt vettél e
               szerencsétlen zendülésben, Zápolya levele minden büntetéstől fölment, s ha kárt
               szenvedtél vagyonodban, gondolod-e, hogy barátságomra számot nem tarthatsz, s hogy
               veszteségeidet, mennyire rajtam áll, pótolni nem fogom? Reád szebb napok várnak. A
               fájdalmak, miket szerencsétlen szerelmem okozott, idővel enyhülni fognak, s talán
               nemsokára más, szerelmedre méltóbb férjnek karjai között elmúlt szenvedéseid álomként
               fognak feltűnni lelked előtt, melynek keserűségét a szebb való elvevé.</p>
            <p>Az ok, melynél fogva a legildomosabb emberek is az életben annyi ballépést követnek
               el, abban fekszik, hogy kevés kivétellel másokról magunk szerint ítélünk, s midőn
               őket valamire bírni akarjuk, csak oly indokokat használunk, melyek magunkra nézve
               meggyőző erővel bírnának; ez történt Ártándival is. Szavai józanok lehettek. Ha Klári
               úgy érez, mint ő; ha cselekvéseiben számolni tud; ha szenvedély által soha nem engedi
               magát elragadtatni, s tetteinek következéseit fontolóra veszi: az ildomos tanács
               megváltoztathatá határozatát - így Ártándi szavai csak szenvedélyét nevelék.</p>
            <p>- S ezt nekem mered mondani? - szólt még nagyobb indulattal. - Feldúlod éltemet,
               nincs kötelék oly szent a világon, melyet miattad szét nem szakíték, nincs érzemény e
               szívben, melyet kínná nem változtatál!... De miért kesergek? Ha vagyonomban kárt
               szenvedtem, te nagylelkűleg pótolni fogod veszteségemet!... Szerettelek. Te
               viszontszeretettel, ígéretekkel, esküvésekkel fizettél, s most miután hamis pénzedre
               ráismertek, kicseréled azt valódi arannyal; s mi panaszom lehet ellened? hisz te
               becsületesen fizettél meg! Alávaló, ki azon dolgoknak, miket tőlem elraboltál, még
               becsét sem ismered, ki elég aljasan gondolkodol az emberekről, hogy másokat saját
               példád követésére föl merj szólítani.</p>
            <p>- Félreértesz - szólt Pál megnyugtatva; - nem természetes-e, ha jövőd iránt senki
               nálamnál több részvéttel nem viseltetik; ha, miután elég szerencsétlen valék
               szívednek bánatot okozni, mindent elkövetnék, hogy e bánatot legalább enyhítsem?</p>
            <p>- Bízd ezt reám - mondá megvetéssel a hölgy. - Megfosztottál mindentől; egy van, mi
               reményeim romjaiból fennmaradt: a bosszú; csak ha ezt elértem, enyhülhet bánatom.
               Igen, nézz bámulva reám - folytatá mindég növekedő indulattal -, ez célja
               éltemnek!... Mondád, hogy rám derültebb napok várnak. Én is azt hiszem; de e
               derültebb napok azok leendenek, hol a te láthatárod elsötétedik. Sorsunk
               válhatatlanul összeforrt; nem más férjnek boldogságában, én a te kínjaidban fogom
               feltalálni kielégülésemet. Eltöltéd e szívet annyira, hogy belé más érzemény nem fér;
               mint egykor szerelmed, úgy gyűlölésed most kizár minden egyebet; tied vagyok, s hív
               leszek hozzád végső leheletemig; s ha porig alázva, ha megvetve, ha szerencsétlenül
               látlak, nem panaszkodom végzetem ellen, hisz betöltém hivattatásomat. Legyen áldva
               végzetem, hogy e levelet kezembe adá, mely büntetésed eszköze leend.</p>
            <p>- Az istenért, Klári, már hogy’ beszélhet ilyeneket? - szólt most közbe Farkas, ki az
               egész jelenet alatt hallgatva állt, s szemeit majd urára, majd Klárira függesztve,
               csak nehéz fohászok által tanúsítá részvétét. - A bosszú, mint tisztelendő udvari
               káplánunk mondja, kard markolat nélkül, minél erősebben sújtunk vele, annál
               nehezebben sebezzük meg önmagunkat. Gondoljon inkább apjára, ki a leányasszony
               szenvedélyessége által került jelen bajába, s kérje a nemzetes urat, hogy mellette
               Zápolya előtt közbenjáró legyen. Ha ez nem történik, Ambrus gazdaholnap reggel a
               vérpadon végzi napjait; s ki lesz szerencsétlen vesztének oka?</p>
            <p>A hatás, melyet e szavak a jelenlevőkre tettek, leírhatatlan. Klári megsemmisülve
               mereszté szemeit a szólóra, a vad indulat, mely arcain lángolt, néma borzadásnak
               engedett helyet - míg Pál egész magaviseletéből kitűnt, hogy a sértett hölgy
               fenyegetéseitől nem fél többé.</p>
            <p>- Apám Zápolya hatalmában! halálra ítélve! apám a vérpadon végezze életét, ha ez nem
               könyörög érte! - rebegett a szerencsétlen félig magánkívül, mintha a szörnyű
               szavaknak, melyeket ajkai kimondanak, nem fogná fel értelmét.</p>
            <p>Farkas röviden elmondá Szaleresi állását. Miként küldetett Temesvárra, hogyan függ
               élete, mely ellen a nádor s minden főurak összeesküdtek, kizárólag
               Zápolyakegyelmétől, melyre csak akkor számíthat, ha Ártándi Pál a vajdával szól. -
               Igen, Klári, ne bosszúról gondolkozzék. Könyörögjön a nemzetes úrnál, mint én
               könyörögtem, hogy apja kegyelmét ő kérje Zápolyától. Adja vissza levelét, tegye, amit
               kívánni fog, csak apja életét kérje tőle. Hisz a nemzetes úr átlátja, hogy hibázott,
               kész mindenre, hogy hibáját jóvátegye, ő nem fogja megtagadni pártolását.</p>
            <p>Klári felkacagott. - Végre értelek - szólt. - A levelet adjam vissza; nemde, hogy
               urad aljasságának bizonysága kezetekbe kerüljön, azért koholtad e mesét? Ki keresne
               ősz hajad alatt ennyi fortélyt, te méltó szolgája uradnak?! de azt hiszed, nem tudom,
               hogy apám Budán van, hogy élete maga a király szava által biztosíttatott, hogy
               Zápolya kegyelmére, nemzetes Ártándi Pál közbenjárására szükség nincs?</p>
            <p>- Vezesd őt a tömlöcbe - mondá Pál nyugodtan -, hadd győződjék meg saját szemeivel. -
               S a jövő percben Klári, Farkas által kísérve, sietős léptekkel elhagyá szobáját.</p>
            <p>Pál maga maradt. Fel s alá járva, átengedé magát kínos gondolatainak. Klári
               bosszújától nem volt többé mit félnie. Ha levele visszaadását Szaleresi kegyelmének
               föltételéül köti ki, Klári ezt nem tagadhatja meg. Ezen Pál éppoly kevéssé kétkedett,
               mint azon, hogy Zápolyaa pesti vezér szabadonbocsátásába könnyen beleegyezik. Klári
               talán akkor sem fog felhagyni szándékával, s mindent elkövet, hogy rajta bosszút
               álljon, de ha kezében semmi nincs, mi által bebizonyíthatná a viszonyt, melyben vele
               állott, ki fog hinni szavának? Sőt csak egy szavába kerül, s ZápolyaSzaleresi
               kegyelmét örök számkivetéssel fogja összekötni, miáltal még Klári szemrehányásaitól
               is szabadulhat. Mennyivel tisztábban átlátá azonban mindezt, mennyivel inkább el vala
               határozva mindent elkövetni, mit saját biztossága megkíván: annál inkább érezé
               magaviseletének egész aljasságát. - Ó, bár e szerencsétlen szenvedély által magamat
               soha elragadtatni ne hagytam volna! - így szólt egy székre vetve magát. - Mit ér, ha
               tettem titokban marad, ha mindenki által tisztelettel említtetik nevem, én magam nem
               feledhetem múltamat, s ha állásom mások által irigyeltetik, én tudni fogom, mily áron
               vásárlám azt. - Pál lelkét leírhatatlan keserűség tölté el, neki úgy látszott mintha
               önbecsülésével egész élte nyugalmát vesztette volna el. De ez ifjú azok közé
               tartozott, kik magukat ily érzeményeknek soha egészen nem engedik át. Minél tovább
               gondolkozott, minél inkább megfontolá helyzetét, annál több mentséget talált
               magaviseletére. Ocsmány tettnek látszott, hogy Szaleresi életét föltételekhez köté,
               de nem vala-e erre kénytelenítve s pedig oly viszonyok által, melyeknek első
               kútforrását még szigorú erkölcsbíró is alig nevezhetné ifjúi könnyelműségnél
               egyébnek? Ki tenne helyzetében mást? s nem vala-e elhatározott szándéka mindent
               elkövetni, miáltal Klárinak és szerencsétlen atyjának helyzetét kellemesbé teheti?
               nem tevé-e fel magában, hogy ezentúl életében mindent kerülni fog, miáltal hasonló
               bonyodalmakba jöhetne? Ki nem tévedett egyszer életében; mely ifjú nem ragadtatá el
               magát szenvedélyei által? De ő ismeri e ballépések következéseit, ő tudja, hogy a
               rossz, amit tevénk, mint a vigyázatlanul tett adósság, kamatai által annyira
               növekedik, míg érte eleget tenni nem áll hatalmunkban, s jövőben tisztán s egyenesen
               fog haladni élete pályáján! - E föltételek által Pál csaknem megnyugtatva érezé
               lelkiismeretét, s midőn Klári, Farkastól követve, a szobába rohant s lábaihoz borulva
               kétségbeesetten apja életéért rimánkodott, senki sem gyaníthatta volna, hogy a kettő
               között Pál az, ki magát vétkesnek érezheti.</p>
            <p>- Mentsd meg apámat, s kívánj tőlem akármit - rebegett Klári. Pál nyájasan fölemelé a
               térdelőt, s miután Farkast kiküldé, szelíd szavakkal vigasztalni kezdé őt.</p>
            <p>- Az istenért, menj Zápolyához. Kérd tőle apám életét. Tőled függ megmentése. S kérd
               éltemet, ha kell, itt van.</p>
            <p>- Csak bocsánatodat kérem - szólt Pál nyájasan -, vagy ha azt is megtagadnád,
               legalább arról biztosíts, hogy bosszúdat rajtam fogod állani, s nem rontod meg annak
               boldogságát, ki fölött őrködni tőlem a becsület kívánja.</p>
            <p>- Értelek - mondá Klári keserűen, s szeme megvetéssel függött a szólón -, a levelet
               kívánod vissza, mely egész aljasságodat a világ előtt bebizonyíthatná. A hóhér
               kényszerítve végezi ki áldozatait, te a vérpaddal kereskedést űzöl; atyám élete
               előtted áru, melyet nem ajándékozol, de eladsz, ha érte megfizetnek. Nem bámulom!
               hozzád méltó ez is. Menj hát Zápolyához, szerezd meg apám szabadságát; de érted-e,
               teljes szabadságát, s azon percen, midőn erről biztosítál, leveled kezedbe jut.</p>
            <p>Pál megszégyenítve mentegeté magát, hogy apja életét minden föltétel nélkül
               megmentené, s a levél visszakérésére csak Klári szenvedélyessége s azáltal
               kényszeríttetik, mert e levéltől nem annyira saját, mint Frusina szerencséje függ.
               Klári alig hallgatott mentségeire. - Menj - mondá megvetéssel -, mentsd meg apámat,
               fogadd érte díjadat, s adja az ég, hogy soha többé ne találkozzunk e világon. Miattad
               tettem szerencsétlenné apámat, ez élet ezentúl neki leend szentelve, ínséget s
               nyomort fogunk szenvedni, koldulni talán ajtóról ajtóra, de a végső gyalázat, hogy
               tőled jótéteményeket fogadtunk el, nem fogja lesújtani lelkünket. Menj, s térj meg
               mielőbb, hogy atyámmal e szörnyű helyet elhagyhassam, felejts, ha tudsz, de légy
               meggyőződve, hogy én nem felejtelek, s ha e világon a sors együvé vezetne, a
               gyűlölséget, mellyel tőled búcsút veszek, itt találod e kebelben, örökre lángolón,
               örökre elevenen! Menj!</p>
            <p>E szavakat Klári elkeseredve, szenvedélyesen mondá el. Miután Pál távozott, kitörtek
               könnyei. Egy székre veté magát, s zokogott. Itt találta őt Farkas, ki kevéssel ura
               után a szobába lépett, s a szerencsétlent látva, érzé, hogy minden vigasztalás
               fájdalmait csak még inkább elkeserítené.</p>
            
         </div>
         <div type="chapter">
            <head>32</head>
            <p>Lőrincen kívül, ki a temesvári ütközet után Bácsba menekült, s e megyében Hosszas
               Antal vezértársával a pórhadat tovább folytatá, mindazok, kik a kereszteseket
               Zápolyaellen vezeték, nem valának többé. A nagyobb rész csatában veszté életét, kik
               hátramaradtak, azokat kegyetlen kínzások között a hóhér végezé ki, s közülük csak
               hármat találunk még Temesvár börtöneiben, kik társaik közös sorsát eddig kikerülték.
               Dózsa Györgyöt és Gergelyt Zápolyakegyetlensége tartá fenn. Szaleresi Ambrus, mint
               tudjuk, csak egy nappal előbb kísértetett ide Budáról, hogy a had fővezéreivel együtt
               itt szenvedje büntetését, melyet a király kegyelme neki elengedett, de melyet
               Zápolyatáborában megakadályoztatni senkinek nem állott hatalmában. Mindhárman egy
               börtönbe zárattak, s most, miután néhány óra előtt maga Zápolyamegjelent közöttük, s
               nekik a jövő napra határozott büntetésöket tudtokra adá, remény nélkül várák a
               pillanatot, mely nyomorult létöknek véget vet. Így találjuk őket most.</p>
            <p>A börtön, melybe Dózsa György s testvére az ütközet után zárattak, a vár nyugati
               tornyának első emeletében fekszik. Inkább teremhez, mint tömlöchöz hasonló, ha az
               erős vasrudak az ablak előtt s a rabok lábaira vert nehéz láncok nem mutatnák e hely
               mostani rendeltetését. A puszta falak egyikén feszület függ; három szalmaágy, néhány
               szék s egy kis gyalulatlan deszkákból összevert asztal egész bútorzata.</p>
            <p>Az ágyak egyikén Szaleresi ül. A szerencsétlen imakönyvét tartja kezében, a
               nyugtalanság, mellyel a legkisebb neszre körültekint, s ismét könyvére fordítja
               figyelmét, abban lapozni kezd, mintha azon imádságok, melyeket eddig talált,
               helyzetére nem illenének - eléggé mutatja, hogy a keresett vigasztalást nem találja
               könyvében. - Az asztal mellett egy széken Györgyöt látjuk. Arcát kezével takarva, a
               székely vitéz a körülötte történtekre nem fordít semmi figyelmet. Mély gondolatokba
               merülve ül ott, s csak a fájdalmas tekintet, melyet néha testvérére fordít, mutatja,
               hogy nem feledkezett meg helyzetéről. - Gergely azalatt az ablaknál áll, s nyugodtan
               néz ki a rónaságra, melyre a lemenő nap végsugarait önti el. Szelíd arcán nem rémülés
               vagy szenvedélyes fájdalom, hanem csak azon meghatás vehető észre, mellyel jó
               ismerősöktől búcsút veszünk. Szeme utolszor függ az alkony bájos színezetén, de lelke
               keserűség nélkül válik meg a világtól. Nem ő maga választá a pályát, mely őt jelen
               helyzetéhez vezette, csak bátyját követé, azt, kit elhagynia, meggyőződése szerint,
               szabad nem volt, s nyugodtan néz a halál, mint oly valaminek elébe, mit kikerülnie
               nem lehetett.</p>
            <p>- Nem hiszed-e - szólt György, midőn egyszerre székéről felugorva, öccséhez
               közelített -, ha a vajdának azt ígérem, hogy halálom előtt megalázom magamat előtte,
               hogy térdre borulok s éltemért fogok rimánkodni: téged talán mégis szabadon
               bocsát?</p>
            <p>- Hová gondolsz? - mondá Gergely bámulva.</p>
            <p>- Meg vagyok győződve - szólt az előbbi hévvel -, így megmenthetem éltedet. A vajda
               büszke. Szeméből is láttam, mennyire sértve érezé magát, hogy soha, mióta rabja
               vagyok, egy könyörgő szó sem hangzott ajkaimról. Ó, e földi istenek nem szeretik, ha
               néha egy emberre találnak, ki előttük térdet hajtani nem akar, kit porba dönthetnek,
               de ki önmagát porba nem alázza. Ha Zápolya térdeihez borulok, ha életemért könyörgök,
               s megvetéssel ellökhet lábával, ő ennek még győzelménél is inkább fog örülni, s ily
               áron megmentelek.</p>
            <p>- Nem ismered a vajdát - mondá Gergely -, a nemesség bosszút kíván, s ő azt tőle nem
               fogja megtagadni. Nem is tehetné. Miután a lázadás büntetéséül annyi ezeren vesztek
               el, a vezéreket szabadon bocsátania nem lehet.</p>
            <p>- Rosszul értesz - szólt ismét az előbbi -, nem rólam van a szó; én bátran elvárom
               hóhéraimat, csak téged ne bántsanak. Hisz te ártatlanul szenvednél.
               Szerencsétlenségednek egyedüli oka én vagyok. Zápolya maga is tudja ezt, s talán csak
               azért fenyeget, hogy büszkeségemet megtörje.</p>
            <p>Gergely mélyen meghatva ragadá meg bátyja kezét. Eléggé ismeré Györgyöt, hogy
               átlássa, miként az önmegalázás, melyre ajánlkozott, büszke lelkének minden egyébnél
               inkább fájt volna, s ennyi szeretetnek bizonysága szeméből könnyeket facsart. - Nem,
               bátyám - szólt érzékenyen -, ne tedd ezt. Élted bajnokhoz illő vala, ne gyalázd meg
               azt végső pillanataidban. A jövő kor talán szigorú ítéletet fog mondani tetteid
               fölött; de ne forduljon el megvetéssel sírodtól. Gondold meg, hisz neved az én nevem
               is, s örülhetnék-e éltemnek, ha az meggyaláztatott.</p>
            <p>- Igazadvan - mondá György szomorúan -, de mit tegyek? Nem kell, nem szabad
               meghalnod; s mi más módon menthetlek meg?</p>
            <p>- S miért ne legyen szabad veled meghalnom? - kérdé a másik lelkesülve - nem
               küzdöttem-e oldaladnál, nem volt-e fegyverem széttörve, karom s mellem teli sebekkel,
               mikor az ellenség kezébe kerültem? Miért a különbség köztem és közötted éltünk
               végpillanataiban?</p>
            <p>- Te hóhér által végezzed éltedet, Gergely!? - kiálta György fájdalmasan. - Ó, ha
               atyánk ezt megérte volna!</p>
            <p>- Atyánk mondaná - szólt a másik lelkesülve -, híven álltatok egymás mellett
               mindhalálig, ne váljatok el a végső pillanatban. Atyám mondaná: haljatok meg bátran,
               mint fiaimhoz illik; hisz mi maradt egyéb a székelynek, mi által magát más népektől
               megkülönbözteti! Zsarnok vajdái rég nem engedik, hogy szabadon éljen; halálában
               tartsa meg a szabad férfiú méltóságát. A pillanat, melyben Istenünk előtt megjelenni
               készülünk, nem arra való, hogy felfuvalkodott emberek előtt hajtsuk meg fejünket.</p>
            <p>- Ne félj - mondá György, kinek arcain testvére szavainál vad lelkesülés látszott -,
               Dózsa György nem fog meghajlani senki előtt; s ha utolsó perceimben gyöngeség szállná
               meg lelkemet, nem saját sorsom, hanem azon gondolat fogja okozni azt, hogy magammal
               rántottalak vesztembe.</p>
            <p>- Ezen ne aggódjál - szólt nyájasan az előbbi -, magaddal rántottál vesztedbe, mint
               magadhoz emeltél volna dicsőségedben. Végzetünk vala, hogy együtt maradjunk; és -
               tevé hozzá rövid szünet után, mialatt a lelkesedés, mely arcain lángolt, leírhatlan
               szomorúságnak engede helyet - én semmit sem vesztek életemmel. Tudod, mi történt
               Dálnokon.</p>
            <p>- Ó, hogy a hóhérokat Isten átka sújtsa le! - szakítá félbe György a szólót.</p>
            <p>- Házam elpusztult, nőm s gyermekeim nincsenek többé; a kegyetlenek, hogy rajtam
               bosszút álljanak, hátrahagyott kedveseimet rontották meg. Mit keressek a világon! Kis
               földem más kezébe került, házhelyünkön más építkezik, mit bánom én?! úgy sincs, kiért
               e földet felszántsam, kinek számára téli napokban a Gyertyán-oldalon fát vágjak. Ha
               minden ágai elszáradtak, eljött az idő, hol a csert is ki kell vágni.</p>
            <p>- Igazad van, öcsém - mondá György fájdalmasan -, apád fiainak nincs mit keresniök e
               világon. Bocsásd meg nekem szenvedéseidet, melyek között a halál, mely reád vár, nem
               a legsúlyosabb leend.</p>
            <p>Gergely felelet helyett megszorítá bátyja kezét; egy percig hallgatva álltak
               mindketten, végre, egy érzeménytől áthatva, egymásnak karjaiba borultak; úgy látszott
               előttük, mintha a halálban, mely őket örökre egyesíteni fogja, nem lenne semmi
               keserű, semmi, mitől visszaijedniök kellene.</p>
            <p>Szaleresi az egész beszélgetés alatt hallgatva ült ágyán. Szemeit majd az egyik, majd
               a másik szólóra függesztve, halvány arcain a legnagyobb fölgerjedés vala észrevehető.
               - Györgynek igaza van - szólt végre, midőn a testvérekhez közelített, remegő hangon
               -, legjobb, ha Zápolya előtt magát megalázza. A vajda talán csak azt várja. Talán
               csak azért halasztotta el a büntetést mostanig, azért jött ma önmaga tömlöcünkbe,
               azért tartott a többi raboknál jobban, hogy Györgynek kérésre időt s alkalmat adjon.
               Ne taszítsuk el magunktól e vég reményt puszta makacsságból.</p>
            <p>Gergely sajnálkozva, György megvetéssel tekintett a szólóra.</p>
            <p>- Látod, György - folytatá az előbbi -, egész szerencsétlenségünknek te vagy oka.
               Gergely s én elkövettünk mindent, hogy borzasztó határozataidtól visszatartóztassunk,
               de hasztalan. Ezt meg kell mondanod Zápolyának. Ha tanácsunkat követted volna, most a
               törökök ellen küzdenénk, és a lázadás soha ki nem tört volna az országban. Mint
               becsületes ember, ezt nem tagadhatod.</p>
            <p>- S tagadtam-e? - kérdé György indulattal.</p>
            <p>- Annál szebb tőled, ha nem tagadtad; így Zápolya végre át fogja látni az igazságot.
               Nem ismeri még eddig a dolgok állását. Mert a pesti seregnek vezére valék, s midőn
               magamat sértve gondolám, egy ideig a főurak ellen kikeltem, azt hiszi, hogy e
               borzasztó lázadásnak fő indítói közé tartozom. Pedig ti legjobban tudjátok, hogy a
               dolog másképp áll. Legkisebb bizodalommal sem bírtam táborotokban, erről ti mind
               bizonyságot tehettek. Ó, ha csak szólhatnék Zápolyával, jótállok, meggyőzném
               ártatlanságomról. Lábaihoz borulnék, kérném, rimánkodnám, s megbocsátana. Hisz mi
               érdeke lehet halálomban? Oly nagy hatalmas úr ő, mit árt néki, ha én élek is? Nem
               fogok útjában állani. Zárasson a csonkatoronyba vagy ide vagy bárhová. A legkisebb
               tömlöc, egy üreg a föld alatt, nekem mindegy, csak élhessek.</p>
            <p>A kétségbeesés, mellyel e szavak mondattak, az iszony, melyet Szaleresi halvány arcai
               kifejeztek, mélyen hatott még Dózsa Györgyre is, ámbár az Szaleresit a had
               szerencsétlen kimenetele egyik fő okának tartván, gyűlölé. - Szegény ember - mondá, s
               szeme sajnálkozással függött a szerencsétlenen -, hogyan félhetsz ennyire a
               haláltól?</p>
            <p>- S van-e iszonyúbb a halálnál? - mondá emez borzadva - az élet, bármi szomorú legyen
               helyzetünk, sohasem reménytelen. A legmélyebb börtönbe naponkint lehet legalább egy
               sugár, s ez egy sugár eszünkbe juttatja a napot, a tiszta eget, melyen ragyogni
               láttuk, a tájt, hol boldogabb napjaink folytak, házunkat, kedveseinket, mindent,
               miáltal magunkat szerencséseknek éreztük, s mit, míg szívünk dobog, még el nem
               vesztettünk egészen. Jobb napok jöhetnek. Talán évek után, talán már holnap új
               szerencse várhat reánk. Ha élünk, elvárhatjuk. Csak a sírban nincs remény, nincs
               vigasztalás. Ó, légy irgalmas, Dózsa! mentsd meg éltemet! Jer velem, s térdeljünk le
               előtte, talán megbocsát. Életem végső leheletéig háládatos leszek jóságodért. Ha mást
               nem tehetek, imádkozni fogok érted, s Isten meg fogja hallgatni imádságomat.</p>
            <p>Szaleresi György lábaihoz borult, s kétségbeesetten karolá át térdeit.</p>
            <p>- Szerencsétlen - mondá emez, s arca több sajnálatot, mint megvetést fejeze ki -,
               borulj le ott a feszület előtt. Isten segíthet, én nem. Hidd el, ha jelen
               helyzetednek az volna oka, mert téged velünk egy sorba állítanak, nem lenne szükség,
               hogy Zápolyát csalódásáról én világosítsam fel; reménylem, rég észrevevé a
               különbséget közöttünk.</p>
            <p>- Istenem, Istenem! ha te nem segítesz, veszve vagyok - szólt az előbbi, s a földre
               borulva, kezével eltakará arcát, s zokogott.</p>
            <p>Gergely fölemelé a szerencsétlent, s őt ágyához vezetve, azzal vigasztalá, hogy
               megmentése talán leánya kérésének sikerülend.</p>
            <p>Klári, mint tudjuk, nem bízva Ártándi Pál szavaiban, hogy apja fogságáról magának
               bizonyosságot szerezzen, Farkas kíséretében fölkeresé apját. Midőn őt a tömlöcben
               találá, a boldogtalan hölgy lelkét csak azon határozat tölté el, hogy őt bármi áron
               meg fogja menteni. Egy vala, mi ifjú élete végreményéül fennmaradt: az, hogy
               szenvedéseiért Ártándi Pálon bosszút álljon; csak ezt adhatá apja megmentéséért, s ő
               kétkedés nélkül elhatározá magát ez áldozatra is. Farkas meggyőződése szerint
               Szaleresi élete csak Pál közbenjárásától függ, ez, ha ennek díjául Klárihoz egyszer
               írt levele visszaadatik, nem fogja azt megtagadni; s a hölgy azon reménnyel és
               ígérettel hagyá el apját, hogy szabadságát még ma vissza fogja szerezni. - Klári
               ígéretében kevés vala, mi által Szaleresi magátjelen helyzetében megnyugtatva
               érezheté. Mit a hatalmas Bornemisza el nem érhetett, mit maga a király hasztalan
               akart, az egy elhagyott leánynak miként sikerüljön? De Szaleresinek szüksége vala
               reményre, s ő remélt minden alap nélkül, minden valószínűség dacára<hi
                  >. </hi>A feszület elébe térdelt, s forró imája között rövid ideig azon
               meggyőződés vigasztalá lelkét, hogy Isten őt el nem fogja hagyni végínségében. De
               szerencsétlenségére Ártándi, ki Klárit, mint tudjuk, szobájában hagyva Zápolyához
               sietett, a vajdát nem találta ott. Órákig kellett várnia, míg az Báthorival a
               vadászatról visszatért, s azalatt ismét elenyésztek Szaleresi reményei, sőt helyükbe
               új aggodalom lépett: nem fogja-e talán Klári, hogy apját megmentse, önmagát bevádolni
               a vajda előtt, és annak szabadsága helyett csak önvesztét idézni elő e lépés által?
               Ily gondolatok között hallá Szaleresi rabtársainak beszélgetését. - György szavai új
               irányt adtak reményeinek. - Neki úgy látszott, mintha Zápolya egész magaviselete azt
               mutatná, hogy csak a büszke székely megaláztatását kívánja, s midőn ez erre késznek
               nyilatkozott, a gyönge férfi kétségbeesése között, mintegy új sugárt láta sötét
               jövője fölött. Most eltűnt az is. S Gergely vigasztaló szavai, melyekkel a jószívű
               férfiú őt leánya ígéretére emlékezteté, csak még inkább növelék szenvedélyes
               keserveit.</p>
            <p>A nap leszállt. Végső sugárai eltűntek. Künn a rónaságon, melyen Dózsa György az
               ablakhoz támaszkodva szemeit jártatá, minden sötét vala. Fenn az égen, szakadozott
               fellegek között, csak itt-ott tűntek fel egyes csillagok, mintha a kis fénypontok,
               melyek az ablak vasrúdjain átragyogtak, csak még feltűnőbbé akarnák tenni a
               sötétséget, mely a foglyokat mindenfelől környezé. Csend vala, melyet künn csak az
               őrök lépései, a tömlöcben néha a láncok megcsörrenése és Szaleresi nehéz fohászai
               szakítának félbe. - Gergely, midőn észrevevé, hogy vigasztalásai rabtársa keservét
               csak nevelik, magára hagyta őt, s bátyja mellé az ablakhoz állott.</p>
            <p>Hosszabb hallgatás után egyszerre távol lépések vonták magukra a rabok figyelmét.</p>
            <p>- Talán leányom! - szólt Szaleresi fölegyenesedve ágyán. - Talán ő, talán mégis ő! -
               mondá, visszatartva lélegzetét, s egész figyelmét a közelgő neszre fordítva. Csaknem
               hallani lehetett szíve dobbanásait. Dózsa György s Gergely, ámbár nyugodtabban,
               szinte érdekkel követék a zajt, mely tömlöcükhöz, úgy látszott, mindinkább
               közelített.</p>
            <p>- Ő! ő! - kiálta félig magánkívül örömében s felugorva ágyáról. -Ó, Istenem! Klári!
               Klári!</p>
            <p>- Itt vagyok - hangzott a hölgy szava az ajtó előtt. - Örülj, atyám, szabadságot
               hozok.</p>
            <p>A nehéz lakat nyikorogva megnyílt, s Farkas, a tömlöctartó s egy őr kíséretében, ki
               kezében égő fáklyát hozott, Klári rohant a tömlöcbe.</p>
            <p>- Itt van Zápolyalevele - mondá a hölgy, miután apját keblére szorítva, neki az írást
               átadá. - Szabad vagy. Jerünk hamar. Hagyjuk el mielőbb e szörnyű helyet.</p>
            <p>Szaleresi félig magánkívül bámult leányára. A nem várt öröm gyönge lelkét csaknem
               megfosztá öntudatától.</p>
            <p>- Szabad vagyok - ismétlé remegő hangon -, szabad, s általad, leányom. Ó, ez sok,
               igen is sok boldogság nekem! nem bírom el. - S az ősz férfiú térdre borult a feszület
               előtt, s zokogása elfojtá szavait.</p>
            <p>Klári halvány arcain kimondhatlan öröm kifejezése ragyogott; a többiek meghatva
               álltak, csak a tömlöctartó tekintett körül nyugodtan. Régi megszokás ily jelenetek
               iránt egészen érzéketlenné tevé őt.</p>
            <p>- Menjünk, atyám - szólt Klári, Szaleresit kezénél fogva -, még ma el kell hagynunk e
               várost, Zápolya úgy rendelé.</p>
            <p>- Csak kissé nyugodtan, leányasszony - dörmögött a tömlöctartó -, hadd vegyem le
               vasamat lábáról.</p>
            <p>- Siess hát - mondá Klári türelmetlenül, midőn apját az ágyhoz vezeté, s előtte
               letérdelve, lábát kezében tartá, míg a tömlöctartó egy derekán függő bőrzacskóban
               Szaleresi bilincsének kulcsát keresé.</p>
            <p>- Isten engem, úgy parancsol, mintha ő lenne a háziasszony - szólt rosszkedvűen a
               tömlöctartó -, úgy siet, mintha elfutna előlök az akasztófa, melyre az öreg kópé
               előbb-utóbb jutni fog.</p>
            <p>- S jól teszi, ha siet - mondá Dózsa György, ki az egész idő alatt e jelenetnek néma
               tanúja volt, s látszó érdekkel, sőt meghatással követé Klári minden mozdulatait. -
               Jól teszi, ha siet. Szomjas úriemberekkel van dolga, kik ha a vérkupát bárkinek
               kedvéért leteszik, könnyen megbánják engedékenységöket. Ha Ambrus sokáig itt marad, a
               vajda még ellenkező parancsot küldhetne.</p>
            <p>- Hiszem, vannak emberek, kik, ha hatalmukban állana, még inkább sietnének - szólt a
               porkoláb, ki azalattmunkáját bevégzé, gúnyoló tekintetet vetve Dózsára.</p>
            <p>- Kiről szólsz, alávaló?! - kiálta emez indulattal.</p>
            <p>- Nézze az ember, mennyire haragszik őfelsége - folytatá az előbbi gúnyolva -, várj
               csak holnapig, majd megkoronáznak. Ha akarod, felhozom ékességeidet. Egészen új
               koronád, kerékvasból csinálták a cigányok. Királyi pálcád jó tizenöt font. A karszék
               magas s kényelmes, mint királyhoz illik. Ha majd a korona s pálca szép vörös lesz, s
               izzó székedre ültettek, akkor szólj büszkén, ha férfi vagy.</p>
            <p>A hallgatók borzadtak. Dózsa maga egy pillanatra elhalványult, érzé, hogy haja
               borzad.</p>
            <p>- Félsz, nemde? - folytatá az előbbi megvetéssel - jólesik; a paraszt miért vágyódik
               korona után.</p>
            <p>- El szemeim elől, gyáva szolga! - kiáltá Dózsa, ki a pillanatnyi borzadáson erőt
               véve, a gúnyoló szavakra egész büszkeségét érzé - jer ki holnap, s ha a kínok között,
               melyek reám várnak, jajgatni hallasz, ha ajkaim egy könyörgésre nyílnak meg, legyen
               nevem örökre a gyalázat jelszava, mint a tied volna, ha róla az emberek nem
               feledkeznének meg, mielőtt még sírodba szálltál.</p>
            <p>A méltóság, mellyel Dózsa szólt, elnémítá a gúnyolót. Szaleresi bámulva nézett a
               szólóra. Farkas, tiszteletre gerjesztve ennyi bátorság előtt, elmondá, miként, teljes
               meggyőződése szerint Zápolya ítéletét nem fogja végrehajtatni. Dózsa, bármik voltak
               is vétkei, sokkal vitézebbül viselte magát, hogysem egy hadvezér, anélkül hogy magát
               meggyalázná, vele ekképp bánhatna.</p>
            <p>- Nem ismered Zápolyát - válaszolt az előbbi lelkesedve -, de Zápolya nem ismer
               engem. Az ítélet végre fog hajtatni, de nem gyalázatom, melyet gyöngeségemtől vár:
               örök dicsőség leend következése. Lelkemet nehéz vétkek terhelik; tetteket követtem
               el, melyeket nyugodtabb órákban meggondolva, megbántam, s melyekért az emberek talán
               átkot mondanának fölöttem, de kínjaim eleget fognak tenni mindenért. Isten s a jövő
               kor ítélőszéke előtt, hol egykor a hatalmas vajda is megjelen, utolsó pillanatom
               eltakarja múltamat, s a megvetés nem az áldozatra, hanem hóhérjára vár. Mondjátok meg
               ezt Zápolyának. Mondjátok neki, hogy dühét megvetem. A népért emeltem fegyvert, a
               népnek élőképe gyanánt fogok ülni izzó királyi székemen, melyet számomra
               készíttetett, de az égő koronát, melyet fejemre tett, gyönge keze nem fogja levehetni
               homlokomról. A jövő ott találja azt, s meg fog hajlani a férfi előtt, ki azt panasz
               nélkül el bírta viselni. Menjetek.</p>
            <p>Szaleresi leányával s Farkassal hallgató bámulás között menének el. A porkoláb lesüté
               szemeit, s követte őket. Dózsa hallgatva állott előbbi helyén. - Mikor a távozók
               léptei a folyosón s lépcsőzeten elhangzottak, s ismét csend lőn, Dózsa György
               visszanyeré előbbi komor nyugalmát.</p>
            <p>- Feküdjünk le - mondá Gergelyhez -, erőre lesz szükségünk.</p>
            <p>Gergely sohasem látta még így bátyját. Kinek eddig csak bátorságát bámulá, az most
               felmagasztalva, mint felsőbb lény, állott előtte. Szólni akart, de jobban fel vala
               gerjedve, hogysem szavakat találhatott, s hallgatag szorítá testvérét karjai
               közé.</p>
            <p>György észrevevé megindulását. - Légy nyugodt - mondá -, az egész élet nem érdemes
               egyetlen fohászra. Minden, amit kívántam, az vala, hogy ne dicsőség nélkül szálljak
               síromba, s azt elértem. Jobban szerettem volna, ha pályámat nyílt csatában
               végezhetem, de anyám megjövendölte, hogy megkoronáznak; nem kerülhetem el végzetemet.
               Szegény anyám: de jó, hogy álma teljesülését nem érte el. - Jó éjszakát.</p>
            <p>S ezzel Dózsa György ágyárafeküdt, s rövid idő múlva elaludt, oly mélyen, oly
               nyugodtan, mint máskor csaták előtt szokása vala. - Gergely a feszület elébe térdelt,
               s imádkozott.</p>
            
         </div>
         <div type="chapter">
            <head>33</head>
            <p>Egy hónapnál több múlt, mióta a keresztes csapat, mely Sós Domokos vezérlete alatt
               Fejér s Veszprém vármegyében legtovább tartá fenn magát, a győri püspök és Sittkei
               Gotthard által vérontás nélkül szétűzetvén, a pórhad bevégezettnek vala tekinthető. -
               A király október tizennyolcadikára a Rákoson országgyűlést hirdetett; a nemesség
               szokatlan számmal jelent meg e helyen, s úgy látszott, mintha a had után minden
               előbbi helyzetébe fogna visszajutni. Igaz, a pusztításnak nyomai megmaradtak; voltak
               megyék, hol egy úri lak sem állt feldúlatlanul, s háromszáz nemes családnál több
               gyászolá a pór által meggyilkolt tagjait; de ez ország, melyet a tatár megjárt, s
               mely cseh s német szomszédaitól s néha belviszongások között annyit szenvedett,
               megszokta e pusztításokat, s szüntelen hadaink között, hol majdnem kizárólag a
               nemesség küzdött, nem volt ritka eset, hogy a Rákoson még többen jelentek meg
               gyászruhában, mint jelenleg; s így nem lehet bámulni, ha a nagyobb rész az ország
               helyzetében semmit sem talált, mi különös aggodalmakra szolgálhatna okul. - Másképp
               vélekedtek, kik a dolgokat magasabb szempontból tekintve, távolabb láttak.</p>
            <p>Jaj a hazának, melynek fiai egyszer egymás ellen fordíták fegyvereiket. A polgári
               háború kegyetlenebb minden másoknál, s a Dózsa által vezérlett lázadás, némely
               történetíró tanúsága szerint, több mint hetvenezer ember életébe került, s mégis nem
               ez anyagi szenvedések, nem egyes városok és falvak füstölgő romjai, nem a veszteség,
               melyet egyesek e szomorú időkben szenvednek, teszi azoknak fő átkát. Az egyes küzdők
               sírhantjait elsimítja az idő, a városok fölépülnek, szorgalom s nyugodtabb napok új
               jólétet teremtenek - szóval, mit a polgári háború elvett, az idővel elfelejtetik, de
               nem az, amit maga után hagyott. - A gyűlölség, mely mint a sértő nyílnak töredéke, a
               látszólag begyógyult sebben bennmarad s fáj szünetlenül, s ha évek után is, végre
               mindég kigyúl, s új veszélyeket okoz; a gőg a győzőben, a legyőzöttben titkos
               bosszúvágy; gyanú s bizalmatlanság minden oldalról - ezek azok, miket a győzelem vagy
               békekötés eligazítani nem képesek, s a viszálykodásnak elhintett magvai előbb-utóbb
               megtermik átkozott gyümölcseiket. Mint a családi kötelékek feloldhatlanokká válnak,
               ha azokat hosszú egyetértés emlékei erősíték, s a megelégedés, melyet házi körünkben
               találunk, nem annyira egyes élvezetben dús pillanatokban, mint inkább azon
               biztosságban fekszik, hogy boldog s keserű napokban mieinktől elhagyatni nem fogunk,
               így van ez a nemzetek életében is. A haza és család hasonló alapokon nyugszanak.
               Szeretet nélkül sem egyik, sem másik nem állhat fenn. Vannak pillanatok, midőn a
               szeretet egész lelkesedése szükséges mindkettőjüknek, hogy a fölöttük átvonuló
               fergetegnek ellenálljanak; s a család és nemzet, mely e pillanatokban keblében a
               szeretet szikráját nem találja - a család és nép, melynél a környező vihar e szikrát
               lángokra nem gyúlasztja, veszni fog. A sors néha megkísérti emberi viszonyainkat, s
               miben semmi isteni nincs, azt mint a létre érdemetlent elsodorja hatalmas karjával.
               De e fellengző érzemények, melyekkel családok és népek az őket környező veszélyeknek
               ellenállának, nem elégségesek arra, hogy fennállásukat biztosítsák. Azon érzemény,
               mely bizonyos körülmények között szenvedéllyé nem válhatik, nem érdemli, hogy
               szeretetnek neveztessék - s ez éppen úgy áll a haza, mint minden másnak szeretetéről;
               de a szenvedélynek pillanatai rövidek - s valamint az épületnek, hogy fennálljon, a
               grániton kívül, melyből falai rakattak, vakolatra van szüksége: úgy a szeretet
               látszólag gyönge s becstelen, de mindent betöltő ragasszal köti össze az embereket -,
               s ha az emberi nem történetein végigtekintünk, látjuk, hogy nem annyira egyes nagy
               pillanatok emlékei, mint inkább ezen soha meg nem ingatott összefüggés az, mi a
               nemzeteket erősekké teszi. De ha ezen összefüggés egyszer megingattatott, ha az
               épületnek alapjai megrendültek, s kő kőtől válik, a nyomás, melyet a felsőbbek az
               alsóbbakra gyakorolnak, egy ideig fenntarthatja azegészet - de ami nem belső
               összefüggésnek, hanem csak egyensúlynak köszöni fennállását, feldől az első csapás
               alatt. - Ilyen volt hazánk helyzete Dózsa lázadásának elnyomása után.</p>
            <p>A magyar jobbágyok későbbi viszonyai nagyrészben azon törvényekből fejlődtek ki,
               melyeket az 1514-i országgyűlés a lázadás büntetéséül alkotott; azonban csalódik az,
               ki azért a jobbágyok állapotát Ulászló kormánya előtt e hazában rendkívül kedvezőnek
               tartja. Mint minden oly országban, melynek belviszonyai rendezetlenek, s a gyöngébb
               az erősebbnek önkényétől függ: úgy a középkornak vas századai alatt a földmívelőnek
               sorsa szomorú vala e hazában is. - Ha végigtekintünk törvényeinken - melyekre a római
               jognak kevesebb hatása vala, mint a középkorban más nemzeteknél, a szolgaság eszméjét
               nem találjuk bennök úgy rendszeresítve, mint szomszédainknál - azonkívül a viszony,
               mely úr és szolga között létezik, keleti népeknél sokkal emberiebb -, s miután a
               kegyetlenség a magyarnak hibái közé sohasem tartozott, eldődeink is hihetőképp
               szelídebben bántak jobbágyaikkal, mint akár német, akár szláv szomszédaik: - ha
               azonban a földmívelőnek állapota általán véve kedvezőbb vala, mint máshol, voltak
               számos kivételek is - s a számos törvények, melyek a jobbágyok erőszakos elhajtása, a
               dézsmaszedők s vámosok kihágásai s egyéb zsarolások ellen hozattak, eléggé
               bizonyítják, hogy ily esetek a ritkaságok közé nem tartoztak. Azonban bármennyire súlyos volt is a jobbágyok helyzete Dózsa
               lázadása előtt, a bajnak általánosságát nem gyanítá senki. A nemesség fényűzésével
               évről évre növekedtek a jobbágyok szenvedései - de az egyes jobbágy legörnyedve terhe
               alatt, csak ura kegyetlenségének tulajdonítá szenvedéseit, s jobb idők reményében
               hallgatott, meggyőződve, hogy ha szólna is, panaszai, melyeknek okát mások nem
               ismerik, visszhang nélkül maradnának; - csak midőn a keresztes had a jobbágyokat az
               ország minden vidékeiről összegyűjté, akkor győződtek meg nyomoruk egész nagyságáról
               - akkor látták, hogy mit eddig kivételes állapotnak tartottak, az általános, az a
               jobbágyok rendes helyzetét képezi, s a gyűlölség, mely eddig egyes zsarnok ellen
               fordult, most fegyvert adott kezeikbe az egész nemesség ellen.</p>
            <p>Ez az, mi által a pórhad e hazára oly károsan hatott. A gyűlölség úr és jobbágy
               között előbb egyesekre szorítkozott, most egész osztályok álltak fegyverben egymás
               ellen, s a legnagyobb ildomosság és igazságszeretet alig lett volna képes a nemzetben
               történt nagy szakadást ismét helyrehozni. S kitől várhatnók ezt honunk akkori
               viszonyai között?!</p>
            <p>A trónt Ulászló foglalta el, de látszólag csak azért, hogy e hazában más királynak
               helye ne legyen. Gyönge kezei az ország különböző osztályai között a mérleget
               fenntartani képesek nem valának - s a nemesség győzelmét csak a jobbágyok még nagyobb
               elnyomására akará használni. A parasztok kevés vagyona kárpótlás fejében szedetett
               el. Azok is, kik a lázadásban semmi részt nem vettek, puszta gyanúból, sőt néha
               bosszúvágyból, a legkegyetlenebb módokon kínoztattak. Mit a jobbágyok előbb csak
               szívtelen urak jószágain szenvedtek, az most törvény által általános szabályul
               állíttatott fel. Meg kellett büntetni nemcsak azokat, kik a lázadást elkövették, de
               örök szolgaság által a jövő ivadékot is - szóval a nemesség elkövetett mindent, hogy
               a jobbágyok sorsa tűrhetetlenné váljék, s oda jussunk, hogy parasztjaink csaknem
               irigységgel tekintsenek azon tartományokra, melyek a török rabigájába jutottak. - Mit
               lehetett várnunk ily viszonyok között, ha e haza külső ellenség által megtámadtatik?!
               - Ki az ozmánok helyzetét figyelemmel tekinté, meggyőződött, hogy a pillanat közel
               áll, midőn a magyar létéért fog megküzdeni ellenével; s mi váljék nemzetünkből, mely
               magát éppen e pillanatban hatalmának főtámaszától megfosztá, s hol egy osztály a
               néptől elvon mindent, minek védelme a küzdelem eredményét rá nézve érdekessé
               tevé?</p>
            <p>Ezen veszélyen kívül, melyet csak az nem gyanított, kit szenvedélyei elragadtak,
               voltak más viszonyok, melyek a mélyebben látók aggodalmait még inkább növelék.</p>
            <p>A lázadás csaknem a király közbenjárása nélkül nyomatott el - legalább a közvélemény
               kizárólag Zápolyának tulajdonítá ez érdemet -, s természetes, ha ezáltal Ulászló még
               nagyobb megvetésbe süllyedett, a hatalmas vajdának befolyása pedig hasonló arányban
               nőtt, mi a király barátai előtt minden lehető veszélyek legnagyobbikának tartatott. -
               Zápolyaellenei által régóta trónköveteléssel vádoltatott. E vád mennyire volt
               igazságos már Ulászló kormánya alatt - mennyire állt az, hogy Zápolya maga - mint
               mondatott - minden törekvését a korona elérésére fordítja -, azt nehéz volna
               meghatározni: hogy azonban ő, kit szülei e szerepre neveltek, kinek nővére a lengyel
               koronát viselé, s ki külső hatalma által a trónhoz oly közel látá magát, e
               gondolatoktól egészen idegen nem maradhatott, az nem szenved kétséget - s
               természetes, ha midőn Zápolya hívei nagyravágyó szándékaikat csaknem nyíltan
               hirdeték, a király barátai a vajda hatalmának növekedését látva, őt mindenre képesnek
               gondolák.</p>
            <p>Maga Ulászló élete nem látszék biztosnak. Kevés nappal az országgyűlés megnyitása
               előtt, hajnalkor az ablakon át a király szobájába lövés történt. A király éppen a
               templomban volt, s így nem sértetett - de a golyók helye, mely ágya fölött
               megtaláltatott, mutatá, hogy a merény élete ellen irányoztatott, s kevesen voltak,
               kik annak titkos okozóját ne Zápolyában keresték volna. Hisz a nemesség csaknem
               nyíltan zúgolódott a király tehetetlensége ellen - naponként elmondatott a Rákoson,
               hogy e haza csak a Zápolyához hasonló fejedelem alatt gyarapodhatik -, s Ulászló
               halála a vajdán kívül nem fekhetett senkinek érdekében. - A vád annyira bizonyosnak
               látszott, hogy a király, ámbár sokaktól felszólítva, az elkövetett merény iránt
               minden vizsgálódást elmellőzött, jobbnak tartva, ha annak elkövetője titokban marad,
               mint ha a bűnös kinyomoztatván, büntetlensége által a királyi hatalom
               tehetetlenségének egy új bizonyítványa adatik.</p>
            <p>Mindazok, kiknek a haza s a királyi családnak jövője szívükön feküdt, nehéz
               aggodalmakkal tekintének a jövő elébe, s úgy látszott, mintha a nemességet csak azon
               tizenkétezer fegyveresből álló cseh hadsereg tartóztatná vissza, melyet a
               münsterbergi herceg Bakács felszólítására Buda felé vezetett. Csak Ulászló tartá meg egykedvűségét, sőt úgy látszott, mintha
               veszélyes helyzete még inkább növelné tehetetlenségét. Azon pontra jutott, midőn
               dolgain saját meggyőződése szerint semmi sem segíthet többé, s csaknem jobban érzé
               magát kétségbeesett helyzetében, mely természetes tunyaságának mintegy mentségéül
               szolgált.</p>
            <p>Így találjuk őt most is, midőn történetünk végéhez közelítve, a szerencsétlen királyt
               még egyszer fölkeressük. - Ugyanazon szobában, hol őt történetünk kezdetén láttuk, ül
               most is szokott helyén, csakhogy házi ruháját bő bársony s elöl aranyboglárokkal
               ékesített zekével cserélte fel. Látszólag megvénült s meghízott, arcának kifejezése
               nem változott, csakhogy azon még több tehetetlenség volt kifejezve, mint mikor őt
               utolszor láttuk. - A király előtt Bakács és Bornemisza áll, látszólag fölgerjedve
               mindkettő. Ámbár hosszabb ideig hallgatnak, észrevehető, hogy a királyt valamire
               bírni igyekeztek, s fáradságuk nem sikerült.</p>
            <p>- Felséges uram - szólt végre Bakács -, legfölebb egy fél óra múlva a tanács itt
               lesz. Felségednek el kell magát valamire határozni, s ha a rendek kívánatainak enged,
               mindennek vége van. Miután a nemesség nagyobb része az erdélyi vajdával tart, a
               királyi hatalom támasza a népben van, s a rendek ennek megsemmisítését kívánják.
               Nemcsak Bornemisza őnagysága, hanem a pápai követ, a lengyel király, kinek levelét
               tegnap átadtam, a münsterbergi herceg, szóval mindazok, kiknek felséged jövője
               szívükön fekszik, velem e részben egy véleményben vannak. Felséged saját s
               gyermekeinek jövőjét tartja kezében.</p>
            <p>- Mit tegyünk? - sóhajtott a király - az összes ország határozatainak nem állhatunk
               ellent.</p>
            <p>- De az, mire felséged helybenhagyása kéretik, nem az összes ország határozata -
               szólt közbe Bornemisza. - Az ország nevében Zápolya pártja szól, s felséged nem egyes
               párt, hanem a nemzet királya.</p>
            <p>- Mit ér, ha a nemzet eltűri, hogy egyes párt az egész nevében szóljon - mondá a
               király az előbbi hangon.</p>
            <p>- Minden becsületes ember felségedhez áll - biztatá Bornemisza.</p>
            <p>- Az összes egyház mélyen sértve érzi magát a rendek határozatai által, melyek
               függetlenségét megsemmisítik - jegyzé meg Bakács -, felséged minden püspök
               közremunkálására számíthat; a nemesség egy része alig tűri a főurak zsarnokságát, s
               első jelre föllép ellenük; maguk a főurak sem értenek mindenben egyet Zápolyával, és
               sok van, közöttük még Báthori István is, kik, ha a király s vajda között összeütközés
               támadna, nem fognának megfeledkezni kötelességükről.</p>
            <p>Ulászló minden felelet helyett felsóhajtott. - Ismét hosszabb hallgatás lőn. Bakács
               szeme megvetéssel függött a királyon.</p>
            <p>- Felséges uram - mondá Bornemisza kérő hangon -, csak most lépjen fel
               határozottan.</p>
            <p>- Csak ne lennének annyira fölgerjedve - szólt a király.</p>
            <p>- Éppen fölgerjedés pillanataiban szükséges a szilárdság; ki vészek között csak egy
               percig enged, megdöntetik. A cseh sereg felséged rendelkezésére vár, tizenkétezer
               fegyveresből áll, s vezérük, a münsterbergi herceg, mindenre kész. A bíbornok
               őeminenciája szintén nagy hatalomról rendelkezik; minden csekélységem mellett, nem
               állok készületlenül magam sem. Báthori István csak alkalomra vár, hogy magát a
               lealázó kötelezés alól, melyre Zápolya által kényszeríttetett, fölmenthesse. A
               királyi hatalom megállapítására több eszköz sohasem volt kezünkben. Zápolya pártja
               inkább gyaníttatá végszándékait, hogysem számos ellenei ne támadtak volna. Azoknak,
               kik őt eddig felséged ellen pártolák, nem az vala szándékuk, hogy őt maguk fölébe
               emeljék. Bátran fölléphetünk.</p>
            <p>A király csaknem borzadással hallá hatalma eszközeinek elszámolását. - Istenem -
               mondá -, hát ismét fegyvert fogjunk saját jobbágyaink ellen?</p>
            <p>- Nem leend rá szükség - szólt megnyugtatólag az előbbi -, ha felséged királyi
               jogainak védelmére elhatározott szándékot mutat, a legbátrabbak is önként felhagynak
               követeléseikkel.</p>
            <p>Ulászló hallgatott. Bornemisza szavai után arcán egy pillanatra több elhatározottság
               látszott, de a jövőben visszatért tehetetlenségének szokott kifejezése. - Hidd el,
               János - mondá végre felsóhajtva -, legjobb, ha nyugodtan eltűrjük, mit megváltoztatni
               hatalmunkban nem áll. Vénebb vagyok s betegebb, hogysem a rendekkel küzdelembe
               ereszkedjem. Tegye ezt fiam. Da nobis Domine pacem in diebus nostris.</p>
            <p>Bornemisza szemei mondhatatlan fájdalommal függtek urán. Bakács felindulva ennyi
               gyöngeségen, szólni akart, de Vencel lépett a szobába, ki a nádort s az összes
               tanácsot bejelentve, a király nem kis megelégedésére e kínos beszélgetésnek véget
               vetett.</p>
            <p>A király késznek nyilatkozott elfogadásukra, s jövő pillanatban egymás után, mélyen
               meghajtva magukat a király előtt, a bejelentettek léptek a szobába. - Miután a
               bíbornok s Bornemisza szokott helyeiket a többi tanácsnokok között elfoglalták, s
               azok a király széke körül félkört képezve megálltak - egy percig csend lőn.</p>
            <p>Nem fogjuk az egyes tanácsosok nevét s címeit elsorolni. Zápolyán s Báthori Istvánon
               kívül, kik utolsó időben a várostól távol voltak, s most szintén megjelentek,
               ugyanazok, kiket a királynál már egyszer láttunk, csakhogy föllépésökben a jelen
               pillanatban több méltóság, a király irányában több kevélység, sőt csaknem megvetés
               vehető észre. - A veszély, mely a pórlázadás kitörése után mind e hatalmasokat
               fenyegeté, elháríttatott, csak bosszú, csak a jövő biztosítása forog kérdésben, s
               ezekre nézve az annyi pártokra szakadt tanács teljesen egyetértve jelent meg királya
               előtt. - Ki e hatalmasok során végignézett, arcuk kifejezéséből látá, hogy nem
               annyira tanácsokat, mint rendeléseket jöttek közleni, s a király maga legjobban
               érezve helyzetét, csaknem egykedvűséggel várta a nádor megszólítását.</p>
            <p>- Felséges uram - mondá ez méltósággal -, harminckét napja, hogy az országgyűlés,
               felséged meghívására az ország jelen szomorú helyzete fölött tanácskozandó,
               összegyűlt; ideje, hogy annak eredményei közhírré tétetvén, a nemesség ismét
               eloszolhassék. Eléggé szenvedett a nemesség az utolsó gyászos történetek által,
               méltó, hogy legalább azon terhektől kíméltessék meg, melyek reá a jelen országgyűlés
               által oly súlyosan háramolnak; s felséged, ki legjobban tudja, hogy a királyi trón
               biztossága a nemesség jólétével s gyarapodásával válhatatlan kapcsolatban áll, maga
               sem kívánhat egyebet.</p>
            <p>- Úgy van, úgy - szólt fejét hajtogatva Ulászló -, mi magunk sem kívánunk egyebet. -
               Bakács ajkai körül csaknem észrevehető gúnymosoly lebegett.</p>
            <p>- E nézetekből kiindulva - folytatá a nádor -, felséged hív tanácsa, azon egyes
               kérelmeket s javaslatokat, melyek az ország rendei által felséged elébe egyenként
               terjesztettek, s általa, valamint hív tanácsa által is igazságosaknak s célszerűeknek
               találtattak, a fölvett szokás szerint egy egészbe szedé össze, s azt azon kéréssel
               terjeszti felséged elébe, hogy az egész szokott bölcsességével még egyszer
               megvizsgálván, helybenhagyni s annak a szokott formában ünnepélyes kiadására a
               kancellárt utasítani méltóztassék. - Felséged engedelmével a kancellár fel fogja
               olvasni javaslatunkat. Az irományon, melyet ezennel helybenhagyása alá terjesztünk,
               csak még a felséged parancsára reáfüggesztendő nagy pecsét hiányzik.</p>
            <p>- Helyes - mondá a király az előbbi modorban. - Olvassuk el. - S miután a nádor
               Ulászló engedelmével széket foglalt, s Bakács ugyanezt tevé, Szakmári azon dekrétum
               olvasásához fogott, mely Ulászló hetedik dekrétumának neve alatt törvénykönyvünkben
               maiglan fenntartatott.</p>
            <p>Nem fogjuk követni az olvasót. Ki e törvényt, melyet bosszúvágy alkotott, s melynek
               rendeletei önzés által védelmezve századokig fennállottak, nem olvasta - ki a
               túlzást, melyre egy felbőszült arisztokrácia követeléseiben vetemedhetik, nem ismeri,
               s ki csak a fellázadt pór kegyetlenségétől undorodik el: vegye kezébe
               törvénykönyvünket, s olvassa végig e dekrétumot. Mi csak valószínű dolgokat akaránk
               írni, s az, mi e cikkekben áll, a valószínűség, sőt a hihetőség körén kívül
               fekszik.</p>
            <p>Minden megyében az alispán s szolgabírák mellé tizenkét nemesnek választása
               rendeltetik, kikre az elnyomott lázadásalatt történtek megbosszulása bízatik. E
               vérbíróság hatásköre csak ahhoz hasonlítható, melyet a francia forradalom
               vértörvényszékei elébe szabott. Ő ítél az egyes nemesek kárai fölött, ő szerez nekik
               a parasztok vagyonából elégtételt. A vétkeseket ő állítja a törvényszék elébe, hogy
               mint a törvény rendeli, halállal büntettessenek. Ő készít lajstromokat mindazon
               nemesekről, kik a lázadás alatt a jobbágyok részéhez álltak, s kinek neve a bírák
               kénye szerint ily lajstromba fölvétetett, az száműzött, s jószága bárki által
               megszerezhető. E bíróság határozataitól nincs fellebbvitel. A törvénynek egy célja
               van, az, hogy semmi bűnös büntetését ki ne kerülhesse, minden, mi ezt hátráltathatná,
               mellőztetett. És még a büntetés, habár a legkegyetlenebb, sem elégíté ki a nemesség
               bosszúvágyát. Némely esetekben nemcsak a gonosztevő maga, hanem annak utódai
               sújtatnak, s kimondatik, hogy bizonyos gonosztettek elkövetőinek gyermekei s minden
               ivadéka örök időkre nemcsak falusi bírói s esküdti hivatalt nem viselhetnek, hanem
               még azon kedvezésből is kizáratnak, hogy valaha a királyi vagy más úri házban
               szolgálhassanak; ha pedig ily gonosztevőnek nem lennének gyermekei, hasonló büntetés
               mondatik a szülőkre, hogy a törvénynek semmi esetben ne hiányozzanak áldozatai; sőt a
               törvényhozó kimondja ítéletét az egész osztály fölött, mely közül sokan a lázadásban
               részt sem vettek, s örök szolgaságra kárhoztatja az ország minden jobbágyát, mintha
               magát csak úgy érezhetné biztosnak e hazában, ha maga mellett mindent
               megsemmisített.</p>
            <p>Ulászló nyugodtan végighallgatá az olvasást. Egyes cikkelyeknél, melyek egyenesen
               hatalma korlátolását célozák - minő például az vala, hogy jövedelmeiről tanácsa
               megegyezése nélkül ne rendelkezhessék, vagy hogy azok közül, kik a lázadásban részt
               vettek, királyi kegyelem által senkit a büntetés alól föl ne menthessen -, a király
               arca a szokottnál még szomorúabb kifejezést vett fel. Ott, hol a törvényjavaslatban
               János vajda érdemei említtettek, s számára különös kedvezések köttettek ki, egy
               percig neheztelése vala észrevehető; de közönségesen minden cikkely után a király
               helybenhagyólag fejet hajtva, “bene”-t mondott, s mikor az olvasásnak vége vala,
               némán ült székén, mintha a hallottakat már elfeledte volna, s az egész őt nem is
               illetné.</p>
            <p>Egészen másképp hatott e jelenet Bakácsra. Az olvasás közt, főképp azon cikkelyeknél,
               melyek egyenesen ellene céloztattak - minők például, hogy nemtelenek ezentúl főbb
               egyházi hivatalok viselésére képesek ne legyenek, vagy hogy minden egyes csak egy
               javadalmat tarthasson meg -, arcán a legnagyobb indulat vala kifejezve. Mindenki
               észrevevé, hogy alig mérsékelheti magát.
            </p>
            <p>Midőn a kancellár elhallgatott, Bakács fölkelt, s indulatában csaknem remegő hangon
               kijelenté, hogy amennyiben őfelsége megegyezését a jelen törvényekben kijelentené, ő
               saját részéről felsőbb határozatainak ellenszegülni nem akar.</p>
            <p>- Őfelsége már kijelenté helybenhagyását - szakítá félbe több hang a szólót. Ulászló
               helybenhagyólag integetett fejével.</p>
            <p>- Ha őfelsége megegyezik - folytatá az előbbi méltósággal -, én, mint mondám, saját
               részemről jobbágyilag hódolok parancsolatainak. Mint a pápa őszentségének legátusa
               azonban, s mint a magyar egyház feje, saját s minden püspökök nevében ellentmondok
               mindennek, mi e törvényekben az egyház jogaival ellentétben áll, s egyházi
               személyeket, habár bűnösök volnának is, világi hatóságok alá vet.</p>
            <p>- Fel fogjuk jegyezni az ellentmondást - szólt csaknem megvetéssel Perényi -, ámbár
               az egyházi férfiak talán jobban tennék, ha biztosságukat bűntelenségükben s nem külön
               törvényhatóságukban keresnék.</p>
            <p>- Nem szándékom vitatkozásokba ereszkedni - mondá a bíbornok büszkén. - Miután
               őfelsége a tanács által készült törvényjavaslattal megegyezését kijelentette, s annak
               kiadását a nagy pecsét alatt elrendelé, nincs egyéb hátra, mint hogy e parancsolatot
               teljesítve, a Rákoson összegyűlt nemességet e legfelsőbb elhatározásról
               tudósítsuk.</p>
            <p>- Őfelsége hív tanácsának még egy kérelme van - szólt Perényi szintén fölkelve
               székéről. - A münsterbergi herceg s őfelségének cseh serege még mindég az országban
               vannak, sőt úgy látszik, mintha azoknak elbocsátására még semmi készületek sem
               történtek volna. Minthogy pedig e seregre a jelen körülmények alatt semmi szükség
               nincs, s a béke helyreállván, ennyi idegen fegyveres az országnak csak terhére lehet:
               a tanács minden cseh és morva hadak eltávolítására bátorkodik őfelségét
               emlékeztetni.</p>
            <p>Ez új követelésnél Ulászló látszatos zavarban hallgatott; helyette Bakács felelt. -
               Őfelsége e részben velem közlötte szándékait - mondá határozottan -, s azok abban
               állanak, hogy a münsterbergi herceg seregeivel együtt jelenleg az országban maradjon,
               minek célszerűségét kétségen kívül nagyságtok is át fogják látni, ha meggondolják,
               hogy az ország nyugalma külsőleg ugyan helyreállt, de e nyugalom fenntartása csak úgy
               remélhető, ha a közhatalom minden lázadás elnyomására készen áll.</p>
            <p>- Hogy ezt elérjük, cseh seregekre szükségünk nincs - mondá a kalocsai érsek -, mi
               magunk együtt fogjuk tartani hadainkat, s amennyiben azok elégségesek nem lennének,
               az erdélyi vajda őnagysága seregeivel együtt még az országban maradhat.</p>
            <p>- Kár volna őnagyságát annyira terhelni - szólt csaknem gúnyoló hangon Bakács -,
               főképp miután a cseh sereg az esztergomi érsekség jószágain s költségén tartatván, az
               országnak semmi terhére nem lesz.</p>
            <p>A király helybenhagyólag intett fejével, s miután röviden kijelenté, hogy abíbornok
               saját szándékát fejezé ki, a tanácsot azon kéréssel bocsátá el, hogy a törvényeket,
               melyekre megegyezését kijelenté, a Rákoson minél előbb hirdettesse ki.</p>
            <p>A király Bornemiszával s a bíbornokkal ismét maga maradt. Egész magaviseletében a
               legnagyobb levertség vala észrevehető. - Szegény nép, szegény szerencsétlen nép! -
               mondá, két kezével takarva szemeit - örök szolgaságra kárhoztatnak, s te nekem fogod
               tulajdonítani szenvedéseidet.</p>
            <p>Bornemisza szemei mély részvéttel függtek urán. - Bakács hideg, csaknem megvető
               sajnálattal nézett le rá. Csak a király nehéz fohászai szakíták félbe a
               hallgatást.</p>
            <p>- Ami történt, vissza nem vehető többé - mondá végre Bakács megnyugtatólag -, gondunk
               lesz, hogy belőle felségedre s magas családjára kár ne háramoljék.</p>
            <p>- Ne fáradjanak - sóhajtott Ulászló, szemeit szomorúan a szólóra függesztve -,
               rajtunk nem segíthet senki. Meglátja eminenciád, még azt sem fogják tűrni, hogy cseh
               seregeink az országban maradjanak, egészen saját hatalmukba akarnak keríteni, hogy
               egészen rabjuk legyek.</p>
            <p>- El kell tűrniök - szólt Bakács méltósággal. - Nyúljanak erőszakhoz, ha mernek, csak
               az hiányzanék még; de mi elvárjuk megtámadásukat. Bízza magát felséged rám. A trónnak
               támaszait az országban nem kereshetjük többé, s külföldön fogjuk feltalálni azokat.
               Cuspinian tegnap este titkon ismét megérkezett. A császár, ha lehet, még forróbban
               óhajtja az összeköttetést felségeddel, mint azelőtt; kész a legkedvezőbb
               feltételekre; majd meglátjuk, e büszke urak, kik szabadon választott királyukat
               tisztelni nem tudták, a német császár szövetségese előtt nem hajtják-e meg fejeiket?
               Estve, ha felséged megengedi, a császár követével ide jövök.</p>
            <p>S ezzel Bakács meghajtva magát, távozott. Ulászló szomorúan nézett utána.</p>
            <p>- Boldog férfiú! - mondá sóhajtva - ő még küzd; én rég lemondtam minden reményről. Ó,
               János! én nagyon szerencsétlen vagyok. Ha majdan nem leszek, azok, kik e sorsra
               juttattak, talán maguk is megbánják tetteiket.</p>
            <p>Bornemisza, kihez e szavak intéztettek, mélyen meghatva hallgatá a király panaszait.
               - Felséges uram - mondá végre elragadva fájdalom által -, vajha azok miatt, mik e
               hazában most történnek, nem lenne senkinek oka bánkódni, mint azoknak, kik a jelen
               szerencsétlen állapotot előidézték!... Vajha a büntetés éppoly igazságos fogna lenni,
               minő elkerülhetetlen!</p>
            <p>- Isten mentsen meg, hogy valakinek rosszat kívánjunk - sóhajtott a király, kinek
               szemei könnyekbe lábadtak.</p>
            <p>- Felséged szenvedései meg lesznek bosszulva - folytatá az előbbi szenvedéllyel. - A
               haza, melynek népe törvény által örök szolgaságra ítéltetett, a szabad nemzetek
               sorából ki fog töröltetni. Jaj nekünk, kik arra születtünk, hogy a világtól búcsút
               véve, nem kívánhatunk egyebet, mint hogy utódaink megvetéssel tekintsenek vissza
               századunkra, s hosszú szenvedések után végre átlássák egész gyalázatunkat.</p>
            <p>Bornemisza szemében könnyek ragyogtak. Ulászló bámulva nézett rá, szólni akart, de ő
               sietve meghajtá magát, s a legnagyobb fölgerjedésben távozott.</p>
            <p>- Boldog Isten! - sóhajtott Ulászló - ha mindennek én volnék oka! Nem akarám-e
               boldogítani népemet?... Nem tettem-e mindent, mi tőlem kívántatott? - A király ismét
               kezével takarta arcát, s zokogott. - E könnyek által megnyugtatva érzé magát. -
               Egyedüli bizalmam Istenben van - szólt végre, midőn körültekintve, magát Vencellel
               egyedül látta. - Imádkozzunk, talán a gondviselés mindent jóra fordít még. - S
               Ulászló elővevé imakönyvét, s ez ájtatos foglalatosság között, úgy látszék,
               megfeledkezett gondjairól. Arca ismét közönséges egykedvű kifejezését vevé fel, s
               csak az imádkozónak egyhangú mormogása, néha egyes fohászok, melyekkel Vencel urára
               tekintett, szakíták félbe a hallgatást, mely a palotájában elhagyott király körül
               uralkodott.</p>
            <p>Hagyjuk magára őt. - Az általános feloszlást, mely a pórhad elnyomása után mindég
               ijesztőbb jelenségekben mutatkozott, s mely a nép tömlöcévé változott hazát
               szükségképp vesztéhez vezeté, leírni a történetíró feladatához tartozik. Mi egyesek
               történetét írjuk le - térjünk vissza feladatunkra.</p>
            <p>Ártándi Pál s Frusina helyzetét olvasóink legnagyobb része közbenjárásunk nélkül is
               kitalálhatja. - Frusina, kit annyi kiállott veszélyek után gyöngélkedő egészsége egy
               ideig Temesváron tartott, kevés nappal Dózsa halála után nénjével együtt Budára tért
               vissza, hová őt nemsokára jegyese követte. Apja halála fájt szívének, de miután annak
               szörnyű körülményei tőle eltitkoltattak, s azt gondolá, hogy apja a csanádi
               ütközetben kapott sebek következtében végzé életét, e szelíd bánat komolyabbá tevé,
               de nem keseríté el a boldogságot, mellyel a szerelem s azon bizonyosság tölté lelkét,
               hogy az kedvese által teljes mértékben viszonoztatik. - És Pál? - nem érte-e el
               minden kívánatát? - nem bírta-e az ország legszebb hölgyének szerelmét? - nem fog-e
               éppen e szerelem által azon családok körébe emelkedni, kik e hazában akkor minden
               befolyást s dicsőséget egymást között megosztottak? - Nem látta-e tiszteltetni s
               irigyeltetni magát mindenki által? - Nem tudta-e, hogy neve az egész
               hazábanmagasztalással említtetik? - S ennyi szerencse között Klári emléke Pálhoz
               hasonló lelkületnek nem ronthatá megelégedését. - Szaleresi, mihelyt a tömlöcből
               szabadon bocsáttatott, eltűnt, s mint Zápolya felmentő levele rendelé, hihetőképp
               régen az országon kívül kóborolt leányával. A viszonyt, melyben Pál ez utóbbihoz
               állott, Bornemiszán s Farkason kívül senki sem ismeré - amaz Frusina, ez ura kedvéért
               hallgatott -, s ha a szerencsétlen polgár neve Ártándi Pál előtt néha említtetett, ez
               csak azért történt, hogy az ő s főképp Frusina nagylelkűsége dicsértessék. A világ
               nem ismeré az indokokat, melyek Pált arra bírták, hogy Szaleresi szabadságáért
               fáradjon, s midőn az, mit ő s kedvéért Frusina, ki Temesvárott Zápolyát szintén
               Szaleresi szabadságáért kéreté, tettek, közhírré jutott, az emberek nem győzék
               magasztalni a nagylelkűséget, mellyel mindketten magukat ez alkalommal is viselték.
               Pál meg vala győződve, hogy könnyelműségét nem fogja senki megtudni; megbánta tettét,
               s mit tegyen egyebet? Fényes jövőjével foglalkodva meg akart feledkezni mindenről, mi
               múltjában keserű vala, s csaknem egészen elérte célját.</p>
            <p>Ártándi Pál- s Telegdi Frusinánál, a közvélemény szerint, szebb s boldogabb pár a
               hazában nem vala. - Kell-e különösen említenünk, hogy, kik hozzájuk legközelebb
               álltak, az öreg Ártándi Tamás és Bebek Katalin, magukat boldognak érezék? s az
               utóbbi, ki Frusinánál anyja helyét pótolá, mióta Temesvárról Budára visszatért,
               kedves növendéke minél fényesebb kiházasításán törte fejét.</p>
            <p>Telegdi halála nem engedé, hogy leányának lakodalma még országgyűlés alatt tartassék.
               Hogy azonban a kedvező alkalom, melynél az egész ország főbb nemessége a ház örömében
               részt vehet, el ne mulasztassék, Bebek Katalin legalább a kézfogót akará ünnepélyesen
               megülni az országgyűlés vége előtt, s aznap, melyen Ulászló a tanács által elébe
               terjesztett törvényeket kénytelenül elfogadá, az ország főbb nemességét Telegdi
               palotájában találjuk egybegyűlve. Minthogy a nehéz csapás, mely e családot érte,
               zenét s más zajosabb örömöket kizárt, a vendégek számára, Bebek Katalin állítása
               szerint, csak egy kis barátságos vacsora készíttetett, mások úgy vélekedtek, hogy
               pompásabb lakoma évek óta nem tartatott Budán.</p>
            <p>Az udvaron s a ház földszinti részében az urak kíséretében jött csatlósok s hajdúk
               lakomáztak, kik között Polgár Tamás, új vörös nadrágban s mentében, a nagyságos
               Telegdi s Bebek kisasszonyok megmenekülésének történetét adja elő. A felső termeket a
               legfényesebb társaság tölti el. Bármi nagy a ház, számos szobáiban alig férnek el az
               asztalok, s a háziasszony mégis nehéz gonddal jár körül, nehogy valaki vendégei közül
               hely nélkül maradjon, míg végre hatkor a vacsora szokott órája eljövén, valamennyien
               asztalhoz ültek, s mint jóravaló magyar házban illő, néhány szék a véletlenül
               megérkeztek számára még üresen maradt. Ekkor Bebek Katalin visszatért a főterembe, s
               a nádor és Zápolya között foglalva helyet, egészen anyai s háziasszonyi örömeinek
               engedé át magát, a boldog mátka s a nem szűnő sorban egymásra következő tálak
               láttára.</p>
            <p>Nem fogjuk leírni az ünnepélyt s a vendégek fényes öltözeteit. Ollósi, ki a lázadás
               után Budára visszatért, s anélkül hogy valaki által tettei iránt kérdőre vonatnék,
               előbbi mesterségét folytatá, Bebek Katalin emlékétől lelkesítve, ez alkalommal
               csudákat mívelt, s a vőlegény bíbor dolmányában felülmúlta minden előbbi műveit. De
               kifogytunk az időből, nem ereszkedhetünk többé részletekbe, s eznap az egész társaság
               oly kizárólag a szép pár által vala elfoglalva, hogy Bakács örökre dicső szabójának
               remekei még a vendégek között sem találták azon méltánylást, melyre érdemesek
               valának.</p>
            <p>- Nagysád csakugyan boldognak érezheti magát - szólt a nádor az ebéd vége felé Bebek
               Katalinhoz -, szebb hölgyet az országban senki sem nevelt.</p>
            <p>- Nagysád igen is kegyes - válaszolt a megszólított örömragyogó arccal -, de ugyan
               nem méltóztatik csak egy keveset kóstolni a mazsolaszőlős süteményből?</p>
            <p>- Teljes lehetetlen.</p>
            <p>- Vagy e fánkból?</p>
            <p>- Nem győzök, kedves nagysám - sóhajtott a nádor.</p>
            <p>- Bizony éhen fogunk maradni - sürgeté az előbbi.</p>
            <p>A nádor elmosolyodott. - Ha Frusina kisasszony nénjétől a nyájas háziasszonykodást is
               megtanulta, Ártándihoz megyek lakni vén napjaimra.</p>
            <p>- Nagysád mindég víg, mindég elmés - mondá az előbbi -, reménylem, kis húgom meg
               fogja érdemleni nagysád jó véleményét.</p>
            <p>- Gyönyörű hölgy - szólt ismét az öreg nádor, ki a jó malvoisi által megifjodva érzé
               magát -, szinte irigylem e fiú sorsát; az ország legszebb leányát ő viszi haza, s
               hozzá Telegdi István gyermekét.</p>
            <p>- Igaz - szólt itt Bebek Katalin másik oldalán Zápolya János -, de nincs is az
               országban ifjú, ki ily szerencsére érdemesebb volna.</p>
            <p>- Már az igaz - vágott szavába Katalin. - Pálnál jobb, nemesebb lelkű ember nincs a
               világon. Nagyságtok talán nem is tudják, mi gyönyörűen viselte magát megmentésünknél.
               - S Katalin újra elkezdé beszélni az egész történetet.</p>
            <p>- Hogy Ártándi bátor legény, azt az egész világ tudja - szakítá félbe a szólót
               Perényi, ki magán kívül mást dicsértetni hallani nem szeretett -, azonban, aki oly
               mátkáért küzd, mint ő, az, ha gyávának született volna is, bátorrá válik. Kit ne
               lelkesítene fiatal korában a szerelem nemes tettekre?</p>
            <p>- Nagysád csalódik - mondá Katalin -, a szerelemnek néha egészen ellenkező hatása
               van; éppen házunkban láttuk az esetet. Nagyságod ismeré az íródiákot, kit szegény
               sógorom házában neveltetett. A fiú becsületes volt, legalább annak tartottuk, s aljas
               születése mellett is teljes bizalommal viseltettünk iránta. S mi történt?... A
               szerencsétlen beleszerete Frusinába, s szörnyeteggé válik. Hogy húgomat hatalmába
               kerítse, nincs gonosz tett, melytől visszaijedne. Megtámadtatja a pesti lázadók által
               kerti lakásunkat. Frusina még most sem hiszi ezt, de nincs semmi kétségem... Magától
               Bornemiszától tudom, hogy az alávaló a parasztok szándékait már aznapreggelén, midőn
               házunk megtámadtatott, ismeré, s miért nem tudósított felőle, hogy biztosságunkról
               gondolkozhattunk volna?</p>
            <p>Az öreg Ártándi Tamás, ki Zápolya mellett ülve e beszélgetést hallgatá, itt Orbán
               vétke iránt kételyét jelenti ki, miután felfogása szerint mindaz, mit e szerencsétlen
               ifjú később a hölgyek megmentéséért tett, ellenkezőt látszik bizonyítani. -
               Bornemisza e tekintetben velem egyetért - folytatá -, csak tegnap mondá, hogy a
               szegény íródiáknál soha jobb s becsületesebb fiút nem ismert.</p>
            <p>- Már akármit mondjon Bornemisza, őnagysága igen csalódik, ha Orbánt ártatlannak
               hiszi - viszonzá hévvel Katalin -, éppen az, mit megmentésünkre tett, bizonyítja
               gonoszságát leginkább. Orbán azáltal, hogy minket ily roppant veszélytől megmentett,
               érdemet akart szerezni magának, miáltal Frusina szerelmét elnyerje. Az egész hosszú
               út alatt ez volt szándéka; ezért vezetett később, midőn Temesvárhoz közelíténk, nem a
               városba, hanem testvéréhez; ezért nem engedé, hogy rejtekünket elhagyva, Erdélybe
               vagy később csak Zápolyaőnagysága táborába vonuljunk. Az alávaló mindég azon
               reménnyel kecsegteté magát, hogy végre húgom szerelmét mégis elnyeri. S midőn e
               remény eltűnt, s Frusina szerelmét, mint hozzá illett, méltó megvetéssel
               visszautasítá, akkor a szörnyeteg egyenesen elment Dózsához, ránk hozta cimboráit, s
               segítségükkel Frusinát arra kényszeríté, hogy magát vele az iszonyú ceglédi plebános
               által megeskettesse. - A dolog oly világos, minden gyermek átláthatja.</p>
            <p>- Megvallom - szólt közbe itt Zápolya -, alig foghatom meg, miért ellenezte Pál, ki a
               diáknak minden gonosztettét ismeré, hogy legalább holttestével érdeme szerint
               bánhassak? Ily ember nem érdemelt egyebet, mint hogy csontjai az akasztófán
               száradjanak el.</p>
            <p>- Nemeslelkűség, nagyságos uram - válaszolt Katalin -, nemeslelkűség, minőre csak Pál
               képes. Nem bánt-e szintúgy Szaleresivel, ki házunkat feldúlatta, s ki életét
               nagyságod kegyessége után csak az ő közbenjárásának köszönheti?</p>
            <p>- Igazság - mondá az előbbi -, nem ismerek nemesebb lelkű férfiút Pálnál. Ami a
               diákot illeti, ennyi gonoszság csaknem elképzelhetetlen.</p>
            <p>- Nemesben az - mondá Katalin sóhajtva -, paraszttól minden kitelik. Mindég mondám
               szegény sógoromnak, hogy meg fogja bánni kegyességét, mellyel e jobbágyfiú iránt
               viseltetett... a szerencsétlen nem hitt szavamnak, pedig örökké igaz marad: a vér nem
               csal soha; valóban nemes tetteket - minő például Ártándi Pálé - csak nemestől
               várhatunk.</p>
            <p>Míg az asztal ezen részén ily beszélgetések folytak, s az öreg Ártándi Tamás fia
               dicséretére örömében szívét szorulni érezé: addig az egész teremben mindég vígabb zaj
               terjedett el. - A magyar lakomának fő fűszere - a pohárköszöntés került szőnyegre, s
               felhíva sokaktól, a fiatal váradi püspök emelé első poharát a boldog pár
               egészségére.</p>
            <p>Általános volt a taps, mely a lelkes köszöntést követé - az öreg nádor szemében
               örömkönnyek ragyogtak -, az öreg Ártándi Tamás reszketve emelé kupáját, s kiitta
               végső cseppig, s oly boldognak érezé magát, mintha Mátyás király ülne még mindég
               magas trónusán. Pál fölkelt, hogy barátját köszöntse, s szépen rakott beszédben, mint
               ily alkalomhoz illik, magát ezentúl minden jelenlevők hajlandóságába ajánlja, midőn
               az e pillanatban támadt csend között egyszerre hangok ütötték meg fülét, melyeknél a
               szó elakadt ajkain.</p>
            <p>Ó, jaj nekem, te elhagyál</p>
            <p> S mint ha a nap nyugodni száll,</p>
            <p> Éj födte létemet.</p>
            <p> Szerelmed mindenem vala,</p>
            <p> S egy napnak nincs két hajnala,</p>
            <p> A szív egyszer szeret.</p>
            <p>Az ének, mely az ablakon át az utcáról felhangzott, mélyen hatott mindenkire. - Senki
               sem ismeré az énekest, de a szavak bús értelme s a tiszta női hang, mely e szavakat
               elzengé, nem hagyott senkit érzéketlenül.</p>
            <p>- Ugyan ki lehet ez, ki e napon oly szomorú énekkel közelít házunkhoz? - kérdé
               Katalin.</p>
            <p>Egypár szolga az ablakhoz ment, s kinyitva azt, kinézett. - Künn minden sötét vala;
               az énekes, úgy látszott, már eltávozott, s minthogy a ház kapuja az utcáról, hol az
               ének hallatszott, ellenkező oldalon vala, nem is volt utolérhető.</p>
            <p>- Rendes dolog - mondá Katalin -, nem adnám sokért, ha tudnám, ki lehetett ez.</p>
            <p>- Kár rajta töprenkedni - szólt jókedvűen Ártándi Tamás -; jó csak az, hogy az ének a
               jelen alkalomra jót jelent. Ha a szív csak egyszer szeret, annál jobb... hisz fiam s
               Frusina mi mást kívánnak?</p>
            <p>Pál első pillanatban, midőn Klári szavát hallá, elhalványodott. De a közfigyelem az
               énekre fordulván, senki sem vevé észre változását. - Mihelyt az első meglepetés
               elmúlt, erőt vett magán, s ámbár reszketve - mit mindenki szerénységének
               tulajdonított - fölemelé poharát, s felköszönté azt a jelenlevők egészségére.</p>
            <p>Szavát harsogó éljen követé.</p>
            <p>Minden jelenlevők között csak Frusina vevé észre a változást, mely az ismeretlen
               énekes szavára Pál arcán mutatkozott, s midőn köszöntése után leült, kérdezé tőle
               megindulása okát.</p>
            <p>- S bámulhatja-e, Frusina - válaszolt a kérdezett érzékenyen -, ha oly véghetetlenül
               boldogítva a szerelem által, a szerelem keservei iránt közönyös nem lehetek?</p>
            <p>A szerető hölgy megelégedett e válaszával, s a teremben nem volt senki, ki a
               leírhatatlan kínt, melyen Pál lelke egy pillanatig keresztülment, sejdítette volna, s
               midőn, hogy magát erről meggyőzze, a teremben körültekintett, szeme csak résztvevő
               vagy oly arcot látott, melyen sorsával irigység vala kifejezve.</p>
            <p>Egy volt, ki e tekintetben kivételt képezett - Farkas; szemei szomorúan függtek urán,
               s midőn Pál tekintete a társaságon végigfutva, szolgájának elégedetlen, csaknem feddő
               kifejezését észrevevé, megszégyenülve tulajdon cselédje előtt, lesüté szemeit. - A
               zaj azonban s barátainak éljenzése hamar eltünteté e rövid kellemetlen benyomást
               is.</p>
            <p>- Éljen Ártándi Pál! - hangzott át ismét a másik szobából - az ország legboldogabb
               férfia éljen! - A teremben lelkesedve ugyane szavak ismételtettek, s Pál megelégedve
               hajlongott az üdvözlők előtt.</p>
            <p>- Igen, az ország legboldogabb embere - sóhajtott Farkas, midőn a termet szomorúan
               elhagyá -, ha szíve volna!... Én lemegyek a cselédekhez. - S az öreg szolga odahagyva
               a fényes termet, lement hasonlói közé, és soká tartott, míg a jó bor s a társaság
               jókedve Klári szomorú képét elűzte fejéből, s homlokának komor redőit elsimítá.</p>
            <p>S mi történt Klárival?</p>
            <p>Miután apját a temesvári börtönből megszabadítá, a szerencsétlen leány vele Pestre
               ment, hol Ambrusnak jobb időből még néhány követelései, melyeket, mielőtt távozik,
               behajtani kívánt, s egypár régi barátai maradtak, kiket búcsú nélkül elhagyni nem
               akart. Titkon jött s csak kevés napokra. De ennyi szenvedés a már idős férfiúnak
               megtörte erejét. Alig vala Pesten, midőn megbetegedett, s egy hajdani szomszédjának
               házába rejtve, útja folytatásában két hónapnál tovább akadályoztatott. - Nehéz volna
               leírni, mit szenvedett Klári ez idő alatt. A világon nem volt hely, hol magát
               boldogtalanabbnak érezte volna, mint itt, élete legszebb s legkínosabb emlékei
               között, s úgy látszott, mintha a sors épp e városban akarná őt megfosztani az utolsó
               lénytől is, kinek szeretete által magát az élethez még láncolva érezé.</p>
            <p>Végre gondos ápolása alatt apja felüdült, s útra készült. - Ekkor hallá Klári
               véletlenül, hogy éppen azon estén, melyre elutazásuk határoztatott, Telegdi Frusina s
               Ártándi kézfogója ünnepeltetik, s szívének égő fájdalma, melyet apja fölötti
               aggodalmai egy ideig háttérbe szorítának, újra egész erővel feltámadt. - Nem
               állhatott bosszút azon, ki egész élete nyugalmát dúlta fel, legalább egy keserű
               cseppet akart vegyíteni örömeinek kelyhébe, s addig kérte apját, míg az vele a
               kivilágított ablakok alá ment, s elvárta, míg leánya a kedvező pillanatot, hol a
               teremből lehangzó lárma elhallgatott, megragadva, rövid énekét elzengheté.</p>
            <p>Miután e kívánat teljesíttetett, Klári, úgy látszik, nyugodtabban érzé magát. S apa
               és leánya, könnyű útipoggyászokkal vállaikon, hallgatva hagyák el a várost.</p>
            <p>Az út rögös volt - s az öreg Szaleresi, elgyöngülve hosszú betegsége által, egy
               félórányi járás után fáradtnak érzé magát. Vándoraink az út mellett, egy kőkereszt
               lépcsőjén ültek le, melyet Szent Pál nem messze fekvő zárdájának szerzetesei ájtatos
               zarándokok számára állíttattak itt fel. - Nappal e helyről a szemnek bájló kilátás
               nyílt. Körös-körül sűrű erdőség, mely között balról a nagy kolostor magas tornyai
               látszának - elöl lassan leereszkedve kertekkel takart völgy, melynek hátterében Buda
               s rajta túl a pesti rónaság látszik. Most a felhők között bujdosó félhold kétes
               világot terjesztett a vidékre, s csak a távolban feltűnő fénypontok intének a
               városra, melynek körrajzát az éj fátyola eltakará. - Szomorú s elhagyott vala minden
               - a fák között őszi szél süvöltött, s az úton elszáradt levelek szállongtak
               körül.</p>
            <p>A vándorok nem szóltak. - Mély gondolatokba merülten ültek ott. - Mindkettőnek szemei
               a városnak egymás után eltünedező világain függtek. A fájdalom, mely lelkeiket tölté,
               azokhoz tartozott, mikről szólni nem lehet.</p>
            <p>Sokáig ültek így - végre Szaleresinek eszébe jutott, hogy menni kell. Kezébe vevé
               vándorbotját, s fölkelt. - Mindenható Isten! - szólt sóhajtva - hogy erre kelle
               jutnunk!... Előttünk fekszik a város, melyben házunk áll, s egész éltemet mint
               becsületes ember töltém, és nem szabad visszatérni körébe. Számkivetve kell
               bolyonganom, s nincs hely, hol vén napjaimra fejemet lehajthassam!</p>
            <p>Klári nyájas szavakkal vigasztalá apját.</p>
            <p>- Szegény leány - mondá emez -, s te is meg fogod osztani bajaimat. Velem jössz nehéz
               vándorlásomon. A köves út meg fogja vérezni lábadat, a hideg őszi szél megbetegít, s
               én nem segíthetek rajtad. Számkivetve vagyunk, szegény lány, s az, ki csendes
               boldogságunkat feldúlta, tisztelve mindenki által, örömek között folytatja napjait.
               Ó, nincsen igazság a nap alatt!... az emberek fölött nem isteni gondviselés, hanem
               vak, kérlelhetetlen sors uralkodik!</p>
            <p>- Ne szitkozódjál Istened ellen, Szaleresi Ambrus. - E szavak, melyeket egy mély
               férfihang háta mögött kimondott, félbeszakíták Szaleresi panaszait. Mind ő, mind
               leánya, ijedten megfordultak, s egy magas alakot vevének észre, mely, anélkül hogy
               általok észrevétetett volna, másik oldalról a kereszthez közelített. A férfiú,
               mennyire a gyönge világnál, melyet az éppen felhőkkel takart hold a tárgyakra vetett,
               ki lehetett venni, barátköntösbe vala öltözve, arcát csuklyája takarta.</p>
            <p>- Azt hiszed-e te - folytatá az idegen -, mert az isteni igazság rejtélyes utait
               gyönge emberi eszeddel felfogni nem vagy képes, ez igazság nem létezik?... s mert a
               gonosznak utai simáknak látszanak, s a jobb ember ezer nehézséggel küzd; mert annak
               láthatára derült, s ezét sokszor homály fogja körül - mert az aljasságot sokszor
               dicsőség, az erényt rágalom várja az emberek között -, te az örök igazságon
               kételkedel? - Várd be a jövőt, s látni fogod, hogy e sima út a bűnöst csak vesztéhez
               vezeti - hogy a dicsőség csak azért emelé fel nevét egy pillanatra, hogy annál inkább
               érezni tanulja a szégyent, mely reá később vár. - Várd be a jövőt, Szaleresi Ambrus,
               s az meg fog bosszulni elleneiden. A legigazságosabb ügy, a legjobb ember
               legyőzethetik az élet küzdelmei között; de kik azt legyőzték, nem fogják élvezni
               diadalukat.</p>
            <p>- Ki vagy? - kérdé Szaleresi bámulva.</p>
            <p>- Nem ismersz? - mondá emez, csuklyáját visszavonva.</p>
            <p>- Lőrinc! - kiálta Ambrus és Klári egyszerre, midőn az éppen fellegek közül kilépő
               hold világításánál halvány arcát megismerék.</p>
            <p>- Igen, az vagyok - szólt Lőrinc. - Az Úr eddig csudálatosan megmentett annyi üldözés
               között, hogy a munkában, melyre meghívott, tovább fáradjak. Az út, melyen azt eddig
               tevém, nem vala az, mely célhoz vezethet. Az igazság diadalát nem vad erőszak fogja
               kivívni. A nép szabaddá nem válhatik, míg azt lelki sötétség fogja körül. De ne hidd,
               hogy azért reményeimről lemondék. A magas cél, melyért e szív dobogott, azért, mivel
               el nem érhetém, még nem elérhetetlen. Nagy volt, azért látszék oly közelnek; de meg
               vagyok győződve, hogy az emberi nem, ha századok után is, el fog jutni oda; s
               dolgozni, hogy e pillanat mielőbb eljöjjön, ez feladata életemnek. Isten képmására
               teremté az embert... hogyan legyen, hogy a világból, mely fölött az ember uralkodik,
               az isteni igazság örökre kizárva maradjon? Isten veled, Ambrus!</p>
            <p>- Lőrinc! Lőrinc! - kiáltá Szaleresi, ki vele még tovább akart szólni - de a jövő
               pillanatban Lőrinc eltűnt a fák között - s utasaink, mély gondolatokba merülve e
               rendkívüli férfiú fölött, szintén tovább folytatták útjokat.</p>
            <p>Se Lőrincnek, se Szaleresinek s leányának híre nem
               hallatszott többé a hazában.</p>
            
            <trailer>VÉGE</trailer>
            
         </div>
      </body>
  </text>
</TEI>
