<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU13445" xml:lang="hu">
   <teiHeader>
      <fileDesc>
         <titleStmt>
            <title>Két leány és egy legény : Regény : ELTeC edition</title>
            <author ref="viaf:121409411">Beöthy László (1826-1857)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">29473</measure>
            <measure unit="pages">70</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Két leány és egy legény : Regény</title>
               <date>2014-11-04</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/13400/13445"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Maczelka Árpád</name>
                  <name>Molnár Éva</name>
                  <name>Borcsiczky Krisztina</name>
               </respStmt>
             
                  <bibl type="digitalSource">
                     <title>Két leány és egy legény : Regény</title>
                     <date>2014-11-04</date>
                     <ref target="http://mek.oszk.hu/13400/13445"/>
                  </bibl>
               
        
               <bibl type="printSource"><ref target="http://mek.oszk.hu/13400/13445/pdf/"/>
                  <title>Két leány és egy legény</title>
                     <author>Beöthy László</author>
                     <pubPlace>Budapest</pubPlace>
                     <publisher>Singer-Wolfner</publisher>
                     <date>1905</date>
                  </bibl>
               
            </bibl>
            <bibl type="firstEdition">
               <title>Két leány és egy legény : Regény</title>
               <author>Beöthy László</author>
               <date>1895</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2020-07-28"/>
      </revisionDesc>
   </teiHeader>
  <text>
      <body>
         <div type="chapter">
            <head>
               I. Béla elindul Szodoma felé
            </head>
            <p>A fölkelő nap első aranyos-vörös csíkja éppen akkor bukkant ki a kukoricás mögül,
               mikor Margit kinyitotta a zöld salugátert és az álomtól piros arccal, nedves
               szemekkel nézett ki a fölébredt világba.</p>
            <p>- Hopp, majdnem elkéstem, - mondá magában és sietve vette föl azt a kis kék babos
               fehér batisztruhát, a melyet már este az ágyba mellé készített. Azután kiszólt az
               ablakon a vén kocsisnak, aki teljes, parádés díszben, tollas kalappal a fején, két
               veder vizet vitt a kútról a lovaknak:</p>
            <p>- János, öreg János, keltse föl a szakácsnét, mert majd elkésik.</p>
            <p>A kocsis tisztelettudóan megsodorta a bajuszához ragasztott csepükócot.</p>
            <p>- Deiszen kisasszonykám, fölkelt a’ már. Még a tekintetes asszony is a konyhában van.
               Úgy főzik a kávét az ifjurnak, hogy csakúgy sustorog.</p>
            <p>Margit hirtelen betette az ablakot. Nyilván restelkedett, hogy egy ilyen nagy napon
               álmos tudott lenni. A nap ragyogó fényessége már elöntötte az egész pusztát. A
               fehérre meszelt nagy udvarház egész eleje ragyogott a napban, az ambitus előtt
               kifeszített vöröscsíkos vászon pedig, melyet az éjjeli nedvesség megáztatott,
               pattogott, a mint a juniusi meleg sugarak szárogatták. A tornácról pompásan be
               lehetett látni az egész szaádi pusztát, a zöld buzavetést, a sárgulni kezdő rozsot, a
               messze elkigyózó csalamádéföldet, amelynek sürüjében szikrázott a harmat a hajnali
               fényességtől. Nem messzebb két puskalövésnél idelátszott a falu, amely elég közel
               volt a tanyához arra, hogy a harangszó elhallassék idáig, de elég messze ahhoz, hogy
               a parasztok ne kellemetlenkedjenek a puszta lakóinak.</p>
            <p>Együtt egészben csinos kis uri gazdaság volt ez a szaádi puszta, amelynek egyedüli
               úrnője Szenttornyai Klára kisasszony. Rendben tartott, tiszta, ragyogó gazdaság,
               olyan, mint egy vén kisasszony szobája. Nem volt nagy az egész, a háromszáz holdat
               alig ütötte meg, de Klára kisasszony kezében minden rög, minden fűszál kamatozott és
               igy, fekete, de egészséges kenyéren megélt rajta egypár jó ember: Klára kisasszony,
               az öcscse: Szenttornyai Béla, meg a huga, a kis Heveér Margit. Azután lassan-lassan
               gyarapodtak is. Egy esztendő előtt, amikor a falu fölosztotta a közlegelőt, valami
               tiz holdon nem tudtak a parasztok megegyezni, senkinek sem vágott a tagjához. Akkor a
               bíró eljött Klári kisasszonyhoz, fölkinálta a vitás részt, ugyis az ő részének a
               végében van. A kisasszony éppen akkor adta el a buzáját és készpénzzel fizette ki a
               parasztokat. Büszkén mondta a gyerekeinek:</p>
            <p>- Várjatok, gyerekek, ha az Isten éltet, kikerekítem én ezt a jószágot akkorára, mint
               valaha volt.</p>
            <p>Azonban Klára kisasszony, ha az isten még száz esztendeig élteti is, (éppen
               százhatvan esztendős lenne akkor) sohasem fogja kikerekíteni a szaádi pusztát
               akkorára, mint a milyen az az ő boldogult kisasszony-korában volt. Háromezer hold
               volt akkor a szaádi puszta egy tagban, s ez a barátságos udvarház csak az ispán
               lakásául szolgált. Klára kisasszony a szüleivel ott lakott nyarankint abban a
               vöröstetejü, forgós-kakasos kastélyban, a hová most valami Schönhausen báró nevü
               bécsi német jár nyaralni. Amikor ő huszesztendős volt, ott tartotta az udvarát a
               szaádi kastély fenyüs, tölgyes parkjában. Ott bomlott az ő rózsaszín-pillangós
               ruhája, fűzős, fölkötött topánka nyomában a megye fiatalsága. Hej, micsoda bálok,
               istvánnapi mulatságok estek meg a kastély nagytermében, ahol a Szenttornyai-ősök és
               ősasszonyok néztek le büszkén az unokákra.</p>
            <p>- Mulassatok fiaim, mi is így csináltuk.</p>
            <p>És a Szenttornyai-unokák mulattak is. Ugy látszik egyebet sem csináltak, mint
               mulattak. Nyáron egymást érte a hajcihő a kastélyban, télen meg a városban.
               Cserépházán, a Dunántúl urainak székén, vitték előkelő házukat a fiatalságnak nagy
               örömére. Csak egy pár komoly öreg úr a megyén, csóválta a fejét s szólt oda
               néhanapján az öreg Szenttornyainak:</p>
            <p>- Hej, Pista te, nem jó vége lesz ennek. Húzzátok egy kicsit össze magatokat, nem
               bírja el a terhet a szaádi puszta.</p>
            <p>Amire a vén sas, még a bécsi testőrségnél tanúlt jóízléssel, vonogatta a vállát:</p>
            <p>- Húzza össze a zsidó, aki kuporgat. Egy Szenttornyai nem élhet úgy, mint valami
               pálinkafőző. Aztán meg a Klári kedvéért is csináljuk, eladó lány már, vagy mi, nem
               lehet véka alá dugni. A szaádi tagot pedig ne féltsétek, bírja az még.</p>
            <p>Klárika azonban csakhamar keresztet húzott az öreg úr számításain, még pedig azzal,
               hogy nem szeretett bele egyikbe se a körülötte tolongó fiatalok közül, hanem egy
               egészen közönséges komédiásnak adta oda kicsiny, féltékenyen őrzött szívét.</p>
            <p>Ugy történt a dolog, hogy a Cserépházán működő nemzeti színjátszó társaság tagjai
               közt volt egy magas, fekete, fiatal histrió, akit a színlap Fellegi Elemérnek
               mondott. Hogy az igazi neve mi volt, azt bizony Klárika se nem kutatta, se nem tudta,
               meg sohasem. Bizonyos az, hogy ez a rossznevü úr igen szép érzéssel tudta játszani a
               szerelmes lovagokat. Bizonyos továbbá az, hogy Szenttornyaiék, csupa hazafiságból ott
               voltak minden előadáson abban a fából rótt komédiaházban, mely fölött egy lant és egy
               nemzeti címer mutatta, hogy ott magyar szinészek mimelnek. Az első páholyban ültek
               jobbra, ott jelent meg esténkint a Klárika hamvas, fiatal arca, aranyosszőke haja s
               figyelt buzgó áhitattal az előadásra. Egyszer aztán vette észre, hogy Fellegi Elemér
               úr az ő páholyuk felé fordulva mondja el a leghevesebb szerelmi vallomásokat,
               folyton csak ő rá néz, folyton csak arra játszik. Érthetett belőle, aki érteni akart
               és Klárika akart. Gyönyörü fekete szeme és szép baritonhangja volt a szinésznek és
               Klárika napról-napra korábban akart a színházba menni. Amikor pedig Fellegi
               jutalomjátékát hirdette a színlap, Klárika a maga rózsaszín kezével, a saját kis
               kertjéből learatott egy csomó lángvörös georginát (nagy ritkaság akkor!), bokrétába
               kötötte s a félkegyelmü kertészlegénynyel elküldötte Felleginek. Lelkére kötötte a
               postásnak, hogy meg ne mondja, kitől van a virág, annak tehát első dolga volt avval
               állítani be a szinészhez, hogy:</p>
            <p>- A Szenttornyai tekintetes úr kisasszonya küldi ezt a bukrétát.</p>
            <p>Aznap este a Fellegi Zrinyi-dolmányán két akkora georgina virított, mint egy-egy
               kisebbfajta ágyúgolyó s Klárika olyan vörös arccal hallgatta végig az előadást, mint
               sajátkezüleg levagdalt georginái. Fellegi, ezután a nyilatkozat után, igen hamar és
               igen sokszor talált alkalmat, hogy találkozzék a leánynyal. A találkák, ugyancsak a
               kertészlegény közvetítésével, a park alsó végén voltak. Ott jelent meg mindennap
               estefelé Fellegi is, Klárika is. Közöttük volt az öles-magas rácskerítés, közelükben
               a kertészlegény, de mindez nem akadályozta meg őket abban, hogy egymásnak a
               legédesebb dolgokat el ne mondják, hogy két hét leforgása alatt meg ne esküdjenek,
               hogy vagy egymáséi lesznek, vagy senkié a világon. Fellegi praktikus ember volt és
               tudta, hogy tervük előtt igen-igen nagy akadályok vannak s azért a legegyszerübb
               módot, a szökést ajánlotta.</p>
            <p>Klárika egyenes lelke azonban megborzadt ettől a gondolattól. Ő máskép gondolta el a
               dolgot, tisztességes esküvő, lakodalom, amint az egy úri leánynak illik. Egy
               Szenttornyai kisasszony, és megszökni, ki hallott ilyet...</p>
            <p>- Nem, édes, - mondta a kerítésen kívül álldogáló lovagjának, - megmondom a papának,
               meglátja, hogy ő örülni fog neki. Ha pedig nem egyezik bele, én soha másnak a
               felesége nem leszek.</p>
            <p>Az öreg Szenttornyai első dühében, mikor lánya piruló arccal megvallotta neki titkát,
               a legdrágább tajtékpipáját törte össze.</p>
            <p>- Kiveretem a városból az egész truppot, - kiabálta. - Hajdukkal kisértetem ki a
               férfiakat, az asszonyokat meg seprűn dobatom ki. Nyomorult komédiáshada, hova nem
               szemtelenkedik. Kicsikém, erről ne beszéljünk többet, felejtsd el te is, majd én is
               elfelejtem.</p>
            <p>A Klári arca még pirosabb lett, ő benne is fölforrt a jó Szenttornyai-vér. Tudta,
               hogy a mit az apja kimond, az szentírás, de ő is asszonya maradt annak, a mit
               fölfogadott.</p>
            <p>- Édes apám, - felelt neki vissza merészen, - te azt fogod mondani, hogy én bolondos
               kis lány vagyok, de meglátod, hogyan tartom meg a szavam. Fölfogadtam, hogy másnak a
               felesége nem leszek, mint Fellegié. No hát nem is leszek, isten engem úgy segéljen. Ő
               arra biztatott, hogy szökjünk meg, de egy Szenttornyai-leány nem szökik az apjától.
               Itt maradok veled, meg a pártámmal.</p>
            <p>Azzal sarkonfordult és otthagyta az öreget. Felleginek megírta levélben a
               történteket. Kérte, hogy legyen olyan hű hozzá, mint a milyen ő lesz, várjon, hátha
               megváltozik minden s akkor jöjjön el érte. A levél alá azt írta, hogy „örökké szerető
               Klárikád.”</p>
            <p>Másnap Szenttornyaiék kimentek a pusztára, ott hagyták a várost, a truppot,
               mindenkit. Klárika pedig várt türelmesen. Kapott vagy két-három levelet Fellegitől,
               az ország különböző helyeiről, a többit vagy elfogták előle, vagy meg sem írta a
               szerelmes lovag.</p>
            <p>Az az állapot, amit Klárika levelében jelzett - bár ő maga távolról sem gondolt arra
               - igen rövid időn bekövetkezett: minden megváltozott. A városban már Szenttornyaiék
               visszavonúlását arra magyarázták, hogy rászakadt a birtokra az adósságok tömege,
               pedig az igazi katasztrófa még csak később következett be. Először barátságos
               egyezkedések, egy-egy rész eladása, majd foglalás és végül a vörösfedelü kastély
               előtt megütött dobszó fejezték be a szaádi birtok tragédiáját.</p>
            <p>Az öreg úr nem tudta hallgatni a dobszót s a kastélyban járó-kelő idegenek elől
               elmenekült a másvilágra. Klárika egy német guvernanttal magára maradt. A rokonok és
               jó ismerősök megmentették neki a kastélyhoz közel fekvő ispánlakot s azt a háromszáz
               holdat, ami e körül elterült és a min valamivel enyhébb adósság volt, mint a nagy
               birtoktesten. Klárika ekkor már nem viselte szép szőke haját a legutolsó divat
               szerint, ruháit is kevésbbé válogatta meg. Első, kislányos, romantikus szerelmében
               szerencsétlenül járt lelke az utolsó évek alatt megérde­sedett: a csalódás, ami
               szívét érte, éppen elég volt arra, hogy az örökké becsukódjék, az apai ház
               szükséglátása, anyagi vonaglása pedig megtanították az élet vigasztaló, komoly
               fel­adataira. Szóval, Klárikából Klára kezdett lenni és akik tudták, hogy
               férjhezmenni sohasem akar, bátran beosztották a vén kisasszonyok közé. Lehetett akkor
               vagy harminc éves.</p>
            <p>A gazdálkodást azzal kezdte, hogy elbocsátotta maga mellől a guvernantot:</p>
            <p>- Két vén kisasszony sok egy házban, - mondotta neki egy kissé csipősen, amiért a
               német hölgy rögtön megapprehendált és annál könnyebb szívvel távozott.</p>
            <p>Azután hozzálátott ahhoz a soha nem lankadó, fárasztó, önmegtagadó munkához, hogy
               kicsiny örökségét kitisztázza az adósságból. Fekete kenyéren élt és gyalog járt, de
               kibírta, sőt a munkában egyre erősebb lett. Ahol az ő vörös napernyője megjelent,
               vigyázott magára béres és kocsis s a gazda oly tisztelettel számolt vele
               szombatonkint, mintha a vármegye széke előtt állna.</p>
            <p>Nyolc esztendőt töltött így keserü magánosságban, dolgos nélkülözésben, amikor a kis
               Béla hozzákerült félig aggságnak, félig örömnek az egyedüllétben. Az alig
               másfélesztendős fiucska egy jóformán elzüllött Szenttornyainak volt a fia. Az apja
               Pestre került, ott élt családjától egészen elfelejtve s mielőtt a végét érezte,
               levelet írt a kuzinjának, Klárának, a miben arra kérte, hogy gondoskodjék az
               árvájáról. Három-négy esztendővel később, amikor Béla már az öregbéres hátán
               lovagolt, történt, hogy Heveérék - az asszony Szenttornyai-atyafi volt - kijöttek
               Cserépházáról a pusztára, kihozták a kis Margitot, s egy kis vendégszeretetet kértek
               a számára, mert ők hosszabb útra indúlnak. A vendégszeretet már tizenhét éve tart,
               azóta nem jöttek vissza Heveérék hosszabb útjukról, amelyet a legkülönbözőbb módon
               beszéltek meg Cserépházán. Némelyek szerint az út már Monte-Carlóban megrekedt, ahol
               vagyonuk marad­ványa is elveszett, mások azt beszélték, hogy Braziliában kávét kapál
               Heveérné, az ura meg San-Franciscóban aranyat ás, megint mások Ausztráliát
               emlegették. Bizonyos annyi, hogy New-Yorkból írtak utoljára levelet Klára
               kisasszonynak. A levélen könyek nyoma látszott.</p>
            <p>Azóta boldog háromságban éltek a pusztán. Klára kisasszony a jó isten ajándékának
               tekintette a két gyereket s részesítette őket minden jóban, szeretetben,
               szigorúságban, ami csak tőle kitelt. A lelke érdessége elsimult, mikor az ő két kis
               vadvirágára nézett s parancsoló hangjaiba lágy, anyai szelídség ömlött, amikor a két
               szívéhez nőtt gyerekhez beszélt. A kis Béla kedvéért tette meg életének
               legheroikusabb lépését is, átment egyszer a szomszéd Schönhauser báróékhoz, a
               gyűlölt új földesúrhoz. A kis Bélának tudniillik egy délután forrósága volt, estére
               meg kirázta a hideg s a gyerek félrebeszélt. Klára kisasszony rögtön fogatott és
               orvosért küldött, de az éjfél előtt nem érkezhetett meg. A fiu pedig egyre rosszabbúl
               lett. A gazda ekkor meg merte kockáztatni a kétségbeesett Klára előtt, hogy:</p>
            <p>- A német bárónak van ám otthon patikája. Multkor a fiamat is ő kurálta ki.</p>
            <p>Klára egy szót sem szólt, hanem fölvette a nagykendőjét, kezébe az elmaradhatatlan
               vörös en-tout-cas-t és a cselédek bámészkodó népe között gyalog sietett át a
               negyedórányira fekvő kastélyba. Ott megjelent az éppen vacsoránál ülő társaság előtt,
               orvosságot kért az ellenségtől s azzal sietett haza a betegéhez. Sem azelőtt, sem
               azóta nem volt egyszer sem a kastélyban. A segítséget is levélben köszönte meg.</p>
            <p>A kis Margitnak sohasem volt semmi baja. Nőtt szabadon, egészségesen, virulón a buza
               és rozs között, mint a pipacs. Nénjük először összefogta őket s együtt tanította
               arra, amit ő a bonnjaitól és guvernántjaitól tanult. Mikor aztán Béla fölcseperedett,
               iskolázni elküldte Cserép­házára, ahol gimnázium is volt. Mikor már a felsőbb
               osztályok következtek el, Béla sokszor kérte a nénjét, hogy hadd menjen ő Budapestre.
               Az eleveneszü, fényes szemü gyerek vágyainak Mekkája a főváros, annak minden
               mozgalma, élénksége, veszedelme és ragyogása volt. Csak ki innen a provinciából, ez
               volt a jelszava, amelyre még az apja kalandos vére tanította. A Klára kisasszony
               védőszárnyai azonban nemcsak a kosztpénz küldéséig terjedtek, ő látni is akarta
               gyámfiát, a maga szemével kisérni fejlődését, és sajátkezüleg megoltalmazni minden
               veszedelemtől. A gimnázium előtt minden szombaton délben megállt a szaádi kocsi és
               belőle Klára kisasszony és Margitka szálltak ki, hogy megvárják a lurkót.</p>
            <p>Tisztára ünnep volt a szombat a szaádiaknak, akik úgy szerették egymást. És Béla is,
               a világbavágyó Béla is, mindig nagyon boldog volt, ha a Klára néni csontos keze
               megsimogatta az arcát. Margit pedig csupa jó kedv volt szombatonkint, kicsiny kezével
               maga segített be­fogni a lovakat az öreg Jánosnak az indulás előtt. S Klára
               kisasszony sohasem hagyta volna otthon a kis leányt.</p>
            <p>- Hadd szokjanak egymáshoz a gyerekek, - mondotta bölcs előrelátással.</p>
            <p>Hiszen az volt az ő öregedő szívének legédesebb terve, hogy ez a két gyermek
               megszereti egymást, tartanak majd egy csöndes esküvőt. Béla tovább gazdálkodik az ő
               kis birtokán s ő boldog aggságában örül majd az unokáinak. A gimnázium után Bélát
               jeles érettségijével valamelyik gazdasági intézetbe küldte el, hogy ott tanulja meg a
               földet túrni.</p>
            <p>Az intézetből Béla kész emberként jött haza. Sugár, magas termetü, erős és izmos
               falusi legény volt, csak villogó barna szeme, finom formáju arca mutatták benne a
               race-t. A bizo­nyítványai mind igen jók voltak, de az igazgatója írt Klára
               kisasszonynak egy magánlevelet is s abban ezzel a kommentárral kisérte a hivatalos
               testimoniumot:</p>
            <p>„...mindamellett én nem hiszem, hogy a mi Béla barátunkból valaha gazda-ember válnék.
               Poétás legény ő ahhoz.”</p>
            <p>Az az egy esztendő, amit Béla még otthon, a boldogság tűzhelyén töltött, nem volt már
               hasonlatos azokhoz a csendes, nyájas, barátságos évekhez, amikhez a szaádi puszta
               lakói hozzászoktak. Az elhidegülés esztendejének lehetne nevezni, ha nem bántanánk
               meg vele egy olyan jó szivet, mint a Klára nénié, amely nem ismeri ezt a szót:
               elhidegülés. De Béla egyre tűrhetetlenebbnek látta a maga helyzetét. Unatkozott és
               lobogó vére vágyva kivánta az ismeretlent, amelyet a soha nem látott nagyváros
               nyújthat neki. Mindenféle munkába kezdett, verseket írt, amelyeket aztán összetépett,
               regényekbe és drámákba fogott bele, fölépítette tervüket képtelen fantáziával, aztán
               megírt belőlük két lapot. Nem tudott semmire sem menni elégületlen lelkével, amelyből
               hiányzott valami, maga sem tudta mi. Az élet kellett neki, a sustorgó, forrongó élet,
               amelynek összeütközései, izgalmai, de szenvedései is kivülmaradtak a Klára néni fehér
               udvarházának kerítésén. Munkája sikertelenségeért okolt mindenkit, elsősorban Klára
               nénit, aki gazdálkodni kényszeríti őt, aztán a jószágot, a béreseket, a birkákat,
               mindent, még a sorsot is. Csak Margitkával tett kivételt, akinek szabad volt magas
               színe elé bármikor is járulni, akinek szabad volt meghallgatni az ő terveit, vágyait
               (a kis lány édeskeveset értett belőlük), akinek kipanaszkodhatta magát s aki mindig
               meg tudta őt vigasztalni, ha mással nem, egy csókkal.</p>
            <p>Egy szombaton nagyon összetorlódott a dolog a gazdaságban. Bélának egész nap dolga
               volt, künn az aratókkal, benn a birkanyíró asszonyokkal s amikor este leszállt a
               lováról, elkeseredetten vetette oda Margitkának:</p>
            <p>- Meglátod, Margit, rövid időn megölnek engem ezek a kétségbeejtő parasztok. Aratókat
               szidni a melegben, piszkos birkanyíró asszonyokkal számolni, ez lesz az én
               halálom.</p>
            <p>Margitka komolyan vette a tragikus kijelentést és mint egy megrebbent madárka sietett
               Klára kisasszonyhoz:</p>
            <p>- Klára néni, a Béla meg fog halni, azt mondta. Megölik a birkanyíró asszonyok.</p>
            <p>Ez pattantotta ki végre a válságot. A vacsora után, kiküldvén Margitot, Klára néni
               egyenesen szemben támadta meg Bélát:</p>
            <p>- Ugy hallom és látom, hogy te nagyon elégületlen vagy itt mi közöttünk.</p>
            <p>Béla elpirult s kissé akadozva tudott csak felelni:</p>
            <p>- Nem nekem való ez az élet, néném. Tudja, hogy gyermekkoromtól kezdve mindig
               elkiván­koztam egy kissé világot látni.</p>
            <p>Látva a Klára néni szomoru arcát, sietve hozzátette:</p>
            <p>- Nem örökre ám, csak egy-két esztendőre.</p>
            <p>Klára kisasszony erősen ránézett a fiura.</p>
            <p>- Látod, Béla, sehol a világon úgy szeretni nem fognak, mint itt. Aztán miből élsz
               meg? Én nem adhatok neked semmit...</p>
            <p>Béla hirtelen a szavába vágott:</p>
            <p>- Éppen ez az. Meguntam már kegyelemkenyéren élni. Megmutatom, hogy én is érek
               valamit.</p>
            <p>- Hát kegyelemkenyér volt ez, amit velünk együtt ettél? - mondá majdnem sírva Klára
               kisasszony.</p>
            <p>Hanem ez volt az utolsó érzékenykedés. Az utolsó kisérlet arra, hogy a fiút
               megingassa. Az pedig csak nézett maga elé s nem szólt egy szót sem. Klára
               kisasszonyban egyszerre föl­pezsdült a Szenttornyai-vér. Olyan lett egyszerre, mint
               hajdan, mikor az apjával állt szemben.</p>
            <p>- Jól van, fiam, - mondá szigoruan - hát te meguntad a Kánaánt és mindenáron Sodomába
               akarsz menni. Ám legyen a te akaratod szerint. De bizonyomra mondom neked, amilyen
               igaz, hogy mindig úgy foglak szeretni, mint az édes fiamat, olyan igaz az is, hogy én
               soha utánad nem megyek. Érhetnek veszedelem, nyavalya, csapások, én a kezemet
               levettem rólad, amint ez a kapu becsukódott mögötted. Kevés fogadást tettem
               életemben, de ha tettem, annak asszonya voltam, mint igazi Szenttornyai-leány.
               Egyszer szegtem meg az akaratomat kicsi korodban, mikor betegen feküdtél. Azt is
               teérted tettem; többet nem teszem, úgy vigyázz. De ha elfáradsz az útban, itthon
               mindig megtalálsz. Ha hazajösz, az leszek, aki voltam, a te hűséges Klára nénéd.</p>
            <p>Béla szorongó szívvel, sápadtan hallgatta. Egy percben már a nyakába akart borúlni és
               visszavonni minden kimondott nagy szót, de azután föltünt előtte Budapest csillogó
               képe, a nagy város, vágyai, melyekhez közelebb volt, mint valaha és hallgatott
               konokul. Klára kis­asszony odalépett a nagy diófa-szekrényhez s a levendulaszagu
               almáriumból egy takarékpénztári könyvet vett ki.</p>
            <p>- Ebben a könyvben 216 forint van. Az apád butorainak az ára, amelyet ezelőtt
               huszonegy évvel, amikor meghalt, eladtam. Lehet most már a duplája. Ez a tied: ezt
               odaadom neked.</p>
            <p>S három napi mosás, vasalás, főzés és sütés után (mert Klára kisasszony megtartotta
               igéretét: amíg Béla otthon volt, csak a régi szeretettel vette körül) jött el az a
               hajnal, amikor Margitka a nappal együtt ébredt föl és sietett ki a tornácra, ahol
               Béla és Klára néni olyan csendes hallgatásban ültek együtt, hogy még ő is
               megnémúlt.</p>
            <p>Mikor az öreg János a kocsival előállott, röviden búcsúztak. Sok apró csókkal
               Margitka, egy hosszu csókkal Klára néne:</p>
            <p>- Az isten áldjon meg, fiam és vezéreljen ide vissza.</p>
            <p>Aztán a kitárt kapun keresztül megindúlt a könnyü cséza. Klára kisasszony hosszan,
               sokáig nézett utána a porba.</p>
            <p>Margit a meghatottság e pillanatait fölhasználva, hirtelen leosont a kertbe. Ott
               fölfogta a ruháját s azzal nekiiramodott a harmatos fűnek. Keresztül, torony iránt
               füvön, bokron, utakon át egyenesen a kert túlsó végébe, ahol a kerítésnek egy
               deszkája kijárt. Amint azon kibújt, pihegve; kipirúlt arccal, szőke hajában egypár
               szederindával, nedves cipellőivel, igazán olyan szép volt, mint a fakadó hajnal.</p>
            <p>Ijedten nézett körül. Hála isten, még jókor érkezett. A kocsi akkor fordult be a
               kanyarodón, amely a kert vége mellett vitt el. Odaállt az út szélére s a János
               megállította a kocsit a kisasszony láttára.</p>
            <p>- Csak azért jöttem, - mondá Bélának, odafutva a kocsihoz, - hogy mégegyszer
               elbúcsúzzam és megkérjelek, hogy gyere vissza. Tudod, mi nagyon szeretünk és nagyon
               várunk. Aztán - szólt és levett a nyakából egy fekete zsinóron függő szentpénzt és
               hozzá még jobban elpirult - az anyámtól maradt rám ez az amulet. Ha viselnéd ott fönn
               Pesten...</p>
            <p>Béla kiszállt, megölelte a leányt és megcsókolta piros két ajakát.</p>
            <p>- Édes szivem, visszajövök. Hamar visszajövök hozzátok... hozzád...</p>
            <p>Margit akkor is ott bámúlt a kocsi után, mikor az már a vasút felé járt. S az út
               felszálló pora, mintha egy könycseppet vert volna szomoru, kék szemébe.</p>
            <p> </p>
         </div>
         <div type="chapter">
            <head>
              II. Fülemüle-utca 35. sz.
            </head>
            <p>Önök, akik ezeket a sorokat olvassák, valószinüleg sohasem jártak még a
               Fülemüle-utcában és így nem ismerik a 35. számu házat sem ugyanott. Pedig, higyjék
               el, sokat vesztettek vele. A világvárossá fejlődött Budapesten, amely hídjaival,
               körutaival, szobraival, palotáival, kávé­házaival, porával, sarával, minden
               fényességével és nyomorúságával elkábítja az embert, ezek, az isten háta, vagy
               legalább is a józsefvárosi templom mögé szorult utcák, igazán kedves, eredeti és
               mulatságos fészek.</p>
            <p>A civilizált Budapest forgatagában élők, ha jutnak is erre a tájra, csak a fiakkeros
               tudomá­nyá­ból jutnak, mert maguk éppen olyan ritkán kerülnek ide, mint az igazi
               józsefvárosi benn­szülött a Váci-utca kirakatai elé. Egy egész idegen világrész ezek
               az utcák, más levegővel, más földdel és vízzel és más emberekkel, mint például a
               belváros levegője, földje, vize és emberei. Csupa földszintes háza abban versenyez
               egymással, hogy melyiket meszelik husvétkor szebb színüre.</p>
            <p>A csokoládénak és a citromnak leglehetetlenebb árnyalatai kerülnek a házak falára,
               hogy a szomszédot bosszantsák, s a csodálatos szinü házak ablakai fölül végtelen
               egyformaságban kacsingat le az a turbános török fej, amelylyel valamelyik kiváló
               pallér izlése az ötvenes években végigdíszítette a fél várost. Most már a sok
               mészréteg alól a töröknek csak megkopott orra és kócsagja látszik ki. Ezek a sárga,
               barna, szürke és vörös orrok kisérik végig utcahosszat az arra vetődött
               fölfedezőt.</p>
            <p>Az ablakok - keskeny, szűkmellü ablakok - nyáron muskátlival és szegfüvel, télen
               fürész­porral vannak tele. Csak az arisztokrácia engedi meg magának azt a fényűzést,
               hogy ablak­ván­kosokat is rakjon ki. A pincelakások ablakai - mert itt a pincelakások
               még javában virágzanak - gondosan be vannak akasztva mindenfajta szövettel, hogy se a
               járókelők, se a nap soha egy pillantást ne vethessen a szegénységnek ebbe a nedves és
               fojtott szagu hajlékaiba. Emeletes ház az egész utcában csak három van: annak mind a
               háromnak külön nevet adott az utca, amelynek ezek a diszei és látványosságai. Az
               egyik a Kéményseprő-ház (arról a nagy kéményseprőről, amelyet hálából hasonló
               foglalkozásu gazdája az első emeletre állított), a másik a Doktor-ház, a harmadik a
               Dutyi, amelyet a benne lévő rendőrőrszobáról neveztek el így.</p>
            <p>Általában, ha ide nem látszanék a gellérthegyi citadella és a lipótvárosi bazilika
               tornya, bízvást azt hihetné az ember, hogy vidéken van. A főváros vidékijei laknak
               ezekben az utcákban. Azaz, hogy mégsem: minden vidéki kicsinység dacára, telivér
               fővárosi nép lakik itt. Az ősfővárosiak, akiket a jövevények mindig jobban
               kiszorítanak a helyükből. Akik még azt a jó pesti dialektust beszélik, amely már-már
               kiveszőben van. Az öregje közül sokan nem tudnak magyarul, a fiatalja közül senki
               németül. Hanem van valami közös idiómájuk, amelyet megértenek. Valami német
               műszavakkal kevert magyar beszéd ez, amelyet már csak itt lehet hallani.</p>
            <p>Legtöbbjük évenkint alig egyszer-kétszer kerül ki a maga kis zugából, de azért mind
               úgy ismeri Pestet, mintha a térkép a kis újjában volna. Egy vágyuk, céljuk és
               reményük van, az, hogy vasárnaponkint kimehessenek a városligetbe, megihassanak sok
               pohár söröket, hallgat­hassák a budakeszi bandát, végigringlispilezhessék az összes
               ördögszekereket s a poshadt kis tavon belecsónakázhassanak az éjszakába. Erre való
               készüléssel és erről való beszélgetéssel telik el a munkás hét. Hanem ha gyakorlott
               orruk valami hecc szagát érzi a levegőben: tolvajkergetés, népgyülés, tüntetés vagy
               egyéb kravall esik még a városban, azért ezeknek a józsefvárosi kis zúgoknak a
               benszülöttjei vannak ott először. Ideges, fővárosi vérük - asszonyé, emberé egyformán
               - hajtja őket oda, hol valami izgalom van, s minden budapesti csetepatétól kihallani
               a jóizü józsefvárosi jelszót:</p>
            <p>- Holcimanf! Holcimanf!</p>
            <p>Amely rejtelmes csatakiáltásnak mibenlétével a nyelvtudósok még most sincsenek
               tisztában.</p>
            <p>Az utcán mindig van egy csomó piszkos kis gyerek, akik az évad szerint más-más
               játékot kultiválnak a porban: csigáznak, golyóznak, pinckáznak, vagy elmennek
               hadjáratra a szomszéd utca gyerekei ellen, amint az idő magával hozza. A házak eleje
               pedig - különösen naplemente után - tele van asszonynéppel. Gyerekkel a karjukon,
               kötéssel a kezükben, itt hányják-vetik meg a nap eseményeit, pletykáit s a holnap
               tennivalóit. A pincelakások szerencsés tulajdonosnőinek ülőhelyük is van, a maguk
               ablakaikba telepedve hámozzák a vacsorához való krumplit s bizonyos áhítattal
               hallgatják, amit a ténsasszonyok egymás közt végeznek.</p>
            <p>A kapu alja lejtősen visz lefelé. Az udvari lakások ajtaja, ablaka tárva nyitva, az
               embereknek nincs mit félteniök. Az udvaron nagy zöldre mázolt kút van, amely még a
               vízvezeték előtti időből maradt meg. A lakók ma is esküsznek rá, hogy jobb a vize,
               mint a vízvezetéké. (És eddig senki sem adta föl őket hamis eskü miatt.) Az udvar
               végén három ákác nyilik egy szintén zöld filagória előtt, amelyet szaletli-nek vagy
               lusztháznak hívnak az udvari népek. A három ákác magas kerítéssel van elválasztva a
               háztól, oda csak a kiválasztottak, a háziúr vagy a házmester barátai juthatnak be,
               mert az a kert. (Bocsánatot kérünk ezért az általános leírásért, mikor nekünk csak a
               harmincötödik számhoz van közünk. De éppen annak a képét akartuk adni, arról nem
               tehetvén, hogy az utca házai csak színükben különböznek egymástól. Különben olyan
               egyformák, mint a tojás.)</p>
            <p>Annak a forró nyári napnak alkonyatán, a melyen Szenttornyai Bélát két fájó szív
               el­búcsúztatta a szaádi pusztától, a Fülemüle-utca 35. számu háza előtt folyt a
               rendes terefere. Éppen a házbeli aranyművesnek (az első számu partáj: igen előkelő
               lakó, két ablakkal az utcára!) az inasa panaszkodott az ott álldogáló három
               asszonynak:</p>
            <p>- Pofonütött, Mari néni, istenbizony pofonütött. Azért, mert azt mondtam, hogy a bab
               rossz volt...</p>
            <p>- Pedig igaza van az Árpinak, - sugta oda a szomszédba Mári néni, - az isten se
               látott soha úgy babot főzni, ahogy az aranyművesek.</p>
            <p>- És ha a gazdám tette volna, de az asszony. Mintha a kutyája volnék...</p>
            <p>A bádogosné, a könyvkötőné és Mári néni, a kifőző asszony ezzel áttértek a
               napirendre, azaz az aranyművesékre. Hja, fiatal az asszony, mit tud az hozzá, a férje
               meg szereti a kocsmát, az előtt a lányokat is. Ki tudja, talán most is még. Időközben
               elintézték ott a kapu alatt a bádogosék Gyurijának betört orrát, melyet a
               szomszédutcából hozott haza, amikor hirtelen félbeszakadt a diskurzus.</p>
            <p>A szemköztös sarkon karcsu, magas, gömbölyüvállu leány fordult be. Kontyba csavart
               kékes-fekete haján könnyü kis szalmakalap volt, két égő piros
               csináltvirág-pipacscsal. Kissé sápadt, városi szinü arca volt, de piros ajka,
               világos-kék, nevető szeme, és könnyelműen fitos orra csudálatosan vidámmá és széppé
               tette. A járása is olyan lágy és ritmikus volt, mintha minden pillanatban készen
               volna táncolni. Egyik kezében a Musik-táskával, a másikban
               fehér nap­ernyőjével, tiszta fehér ruhájában úgy ment végig a Fülemüle-utca göröngyös
               kövezetén, mintha minden lépéséhez maga dudolná a dallamot. Könnyen meghajtotta a
               fejét a kapu előtt állóknak, aztán eltünt a házban.</p>
            <p>- De büszke megint az Irmuska, - szólalt meg utána először Mári néni, a hangadó.</p>
            <p>- Pedig hát, édes istenem, kicsodák, micsodák? - vágott bele a bádogosné. - Szegény
               emberek, mint mink.</p>
            <p>A könyvkötőné meg hozzátette:</p>
            <p>- Még csodálom, hogy nem kocsi jött, mint a multkor. Hogy az öreg Viola megengedi
               neki.</p>
            <p>- Ahol jön a kocsija, ni, utána, - és azzal a kifőzőné a sarokra mutatott, ahol akkor
               fordúlt be egy fiakker.</p>
            <p>A kocsis lefogta a lovakat és megállt az asszonyok előtt. A kocsiból egy fiatalember
               szállt ki és bement a házba.</p>
            <p>- Mégsem az Irmuska kocsija lesz. Nézze csak ténsasszony, koffer van a bakon.</p>
            <p>Azzal egymásután bementek a házba az idegen után, aki érdekesebb témának igérkezett
               Irmuskánál.</p>
            <p>Szenttornyai Béla - ő jött a kocsin - egyenesen az iránt az ajtó iránt ment, amely
               fölött fehér betűkkel ragyogott a fölírás: Házmester. A
               nyitott konyhában senki sem volt, a szomszéd szobából zongoraszó hallatszott ki. A
               kopogtatásra senki sem válaszolt, Béla tehát egyszerűen benyitott.</p>
            <p>A zongora előtt ülő lány fölugrott. Abbahagyta a dudolást s két lépést tett a belépő
               felé. Irmuska még a kalapját sem tette le, mióta hazaérkezett. Keztyüje, napernyője,
               táskája ott hevertek az asztalon, amely kettejük között volt. Egy percnyi hallgatás
               után, amely alatt Béla csodálkozó szemei pipacsos kalapjától le egészen fekete
               harisnyájáig háromszor is végig­mérték a zongorás kisasszonyt, a lány törte meg a
               csendet:</p>
            <p>- Bizonyosan Török urat tetszik keresni?</p>
            <p>- Igen, kisasszony. Török Elemért, a Nemzetőr munkatársát.</p>
            <p>- Tudom. Török úr szólt délben, mikor elment hazulról. Azt mondta, hogy egy barátja
               jön a vasúttal, vezessük csak a lakásába. Egyenesen engem kért meg. Azt mondta:
               Legyen olyan jó Irmuska... Irmuska én vagyok, - tette hozzá bájos meghajlással.</p>
            <p>Béla még mindig azokat a kicsiny, feketeharisnyás lábakat nézte, s zavartan
               motyogta:</p>
            <p>- Én Béla vagyok... Szenttornyai Béla, a Török úr barátja...</p>
            <p>A lány egy fejbólintással vette tudomásul á bemutatkozást.</p>
            <p>- Ha parancsolja mehetünk. Kérem a karját.</p>
            <p>S azzal a házmester-kisasszony, mint egy kis macska, vagy mint egy operett-hercegnő,
               bele­csimpeszkedett gavallérjába és ment az ajtó felé Béla, akit a karjába kapaszkodó
               puha és meleg kar, átcsillámló a battiszt fehérségén, nem kis mértékben megzavart,
               szótlanul indúlt meg vele. A leány óvatosan fölfogta a szoknyáját.</p>
            <p>- Nagyon piszkos ez az udvar. Utálatos hely. A Skrobákék minden szemetjüket ide
               öntik. Csak innen szabadúlhatnék meg. Erre kérem, erre. Itt a második szám alatt. Ez
               a Török úr lakása. De a butorok a mieink.</p>
            <p>Az ajtó válláról levette a kulcsot ós előre bocsátotta Bélát.</p>
            <p>- Tessék, ez itt a rezidencia. Nem valami különös, de el lehet benne lakni. A Török
               úr nagyon szereti: Azt mondta, hogy olyan házban, ahol én vagyok, a pincében is
               szívesen laknék. És most bocsánatot kérek, de holnap próbám lesz és még tanulnom
               kell.</p>
            <p>Béla egyedül maradt a lefüggönyözött, elsötétített lakásban. Amint megfordúlt, látta,
               hogy az egyik ablakfüggönyt kivülről fölemelték s a nyíláson pajkos, kék leányszem
               néz be. Irmuska kiváncsi volt az új vendégre. Amint azonban Török úr barátja
               észrevette a csinyt, a leány elnevette magát és dudolva elszaladt. Ezüstös hangja
               behallatszott a szobába.</p>
            <p>Béla utána nézett, amíg el nem tünt a Házmester-fölirással
               diszített ajtón.</p>
            <p>A kocsis behozta a koffert. Béla kifizette. Ugy látszik, sokat talált neki adni, mert
               a fiakkeros igen alázatosan köszönte meg.</p>
            <p>- Kezét csókolom, nagyságos úr. Ha máskor is tetszik, itt van közel a standom. Csak a
               154-est tessék keresni.</p>
            <p>...A gránátos szép ember volt</p>
            <p> És Nürnbergből jött lovon.</p>
            <p>Az asztalon hevert Béla távirata, melyben bejelentette érkezését, a telegramm mellett
               egy papirlap, melyre siető ceruzavonásokkal egy Bélának szóló üzenet volt
               fölírva.</p>
            <p>„Isten hozott, Béla!” - volt a papirlapon, - „nekem el kellett hazulról mennem s csak
               éjfél után kerülök vissza. Feküdj bele az ágyamba, majd holnap látlak. Cigarettet
               találsz a szekrény tetején. Elemér.”</p>
            <p>A szoba egész butorzata egy fényezett ágyból, egy kihasadt kanapéból, egy
               diófa-asztalból, egy vas mosdóból, egy háromlábu konyhaszékből és egy teafőző
               kazánból állott. Igen ez a kazán is bátran elmehetett butorszámba, sőt ez volt a
               legpompásabb az egész kicsiny szobá­ban. A nagy rézedény háromlábu vasasztalon
               állott, a melybe kis ezüst szalagra ezek a szavak voltak vésve: „Török Elemérnek - a dob-utcai gyilkosságért - A Nemzetőr szerkesz­tősége.”
               Török úrnak valamelyik riporteri remekléseért adták ajándékba.</p>
            <p>A háromlábu szék segítségével Béla megtalálta a cigaretteket, rágyujtott és ledőlve a
               divánra behunyta a szemét.</p>
            <p>Hát itt volt végre, ahová vágyott. Álmainak, reményeinek célján: Budapesten. Érezte
               maga körül a fővárosi levegőt, amelynek poros, szénfüstös és virágillatos árja
               behatott a tüdejébe, kipirította arcát és boldog izgatottságba ejtette egész valóját.
               Olyan volt, mint a versenyparipa, amikor a mázsáló harangja megszólal. Nem tudja még,
               hogy mi vár rá, de vére vibrál, erei lüktetnek, kapál a lábával, mert már érzi a
               jövendő percek küzdelmeit.</p>
            <p>Béla sem tudta, hogy mit fog tenni, de érezte, hogy tenni fog valamit itt, ahol annyi
               százezrek tesznek, futnak, küzködnek folytonos munkában és harcban.</p>
            <p>Ebben az álmodozó állapotban telt el az este. Egy közeli kis kocsmában megvacsorált.
               Aztán hazament és lefeküdt. Egyedül nem akart tenni semmit. Meg akarta várni Török
               Elemért, mentorát, aki nála egy-két esztendővel lehetett csak öregebb, de akit már
               nyolc esztendőn keresztül - a cserépházi gimnáziumban - mindig védelmezőjének
               tartott. Török fölötte járt két osztálylyal, de egy házban voltak koszton s az
               öregebbet megillető tiszteleten kivül Béla a kis gimnazisták bámulatával nézte
               barátja jeles bizonyítványait. A gimnázista évek alatt nagyon megszerették egymást. A
               könnyenhevülő, fogékony, kicsiny Szenttornyai volt egyedüli társa a magába vonúlt,
               sokszor keserü és gyerekesen cinikus Török Elemérnek, aki nem sokat tudott a
               családjáról s akit jóformán kegyelemből tartottak el. Ő megtalálta az érdes külső
               alatt a szegény senkifiának jó szívét s mert mindakettejük ambiciója, vágya
               hasonlatos volt, csak szorosabbá vált köztük a barátság.</p>
            <p>Török Elemérnek azonban - amint Béla erre sokszor irigykedve gondolt - hamarább
               beteltek reményei, ő a maga ura volt. A gimnáziumból egyenesen Budapestre ment föl s
               rövid hányódás-vetődés után egy előkelő lapnál kapott állást. Béla most hát megint
               csak egykori mentorára bízta magát.</p>
            <p>Még félálomban hallotta a zongorát, amelyen a délutáni kuplé csendült meg. Azután,
               falusi szokás szerint, a gerendákat akarta megszámlálni, de ehhez sem a kellő
               ébersége, sem a szük­séges gerendák nem voltak meg. Elaludt, s egy pillanat alatt
               megjárta az utat, amelyet megtett és az utat, amelyet megteendő volt.</p>
            <p>Hajnal felé, amikor odakünn világosodni kezdett, fölébredt.</p>
            <p>Még jóformán annak a tudatára sem jött, hogy hol van; amikor egy fátyolozott, mély
               hang meg­szólitotta:</p>
            <p>- Hozott isten, Béla, csak maradj nyugton, aludj tovább.</p>
            <p>Az ismerős hangra Béla fölugrott, egyszeriben fölébredt:</p>
            <p>- Te vagy az, Elemér? - mondá kitörő vidámsággal. Majd lassabban tette hozzá: - Csak
               nem vagy beteg?</p>
            <p>Amint a félhomályban Elemér ott ült a diván sarkában, csakugyan betegnek látszott.
               Igen sápadt volt és mintha megöregedett volna husz esztendővel. Sohasem volt valami
               erős gyerek, de most, meghajlott nyakával, cvikkeres szemével, sápadt ajkával, mely
               lázasan szitta a cigarettet, igazán nagyon betegnek látszott. Ha beszélt, közben
               mindig köhécselt.</p>
            <p>- Egy kicsit, fiam, - felelte a kérdésre csendesen. Azután egy sóhajtás s megint nagy
               hallgatás következett.</p>
            <p>Ledobta a mellényét és inget váltott. Nagyon sovány volt a szegény. Aztán oda ült az
               ágy szélére és megsimogatta Béla fejét:</p>
            <p>- Megvénültem, fiú, tudod, megvénültem. Hanem jó az isten, nem hagyja el az embert.
               Késő aggságomra ide küldött téged hozzám, hogy vigasztalj. Hát vigasztalj meg, hogy
               ha tudsz.</p>
            <p>Nevetett, keserü, köhögős nevetéssel:</p>
            <p>- Jobb volt ám Cserépházán. Fiatalabb voltam, bár ott sem voltam soha igazán fiatal.
               Hanem itt, ebben az utálatos sokadalomban, tolongásban, porban elfáradtam és
               kimerültem. Eleintén ennem se volt mit, mióta meg van kenyerem, a kenyerem esz meg
               engem. Nem nekem való élet ez, tanárnak kellett volna mennem vidékre valahol, hanem
               most már késő.</p>
            <p>Béla fölemelte a fejét, Török Elemér ezt tiltakozásnak vette.</p>
            <p>- Hiába integetsz, már késő, tudom én ezt és érzem. Voltam a kórházban is, hónapokig.
               A doktorok azt mondták meggyógyultam, hanem keressek valami nyugodtabb pályát. Mintha
               az olyan könnyü volna. Nem kerestem: élem azt az életet, amit azelőtt. Minden napra
               egy szenzáció, ez az én föladatom. A közönség lesi, várja az érdekességet, éhes a
               szenzációra s azt föl kell neki hajszolnom. És így telik el az éjjel és nappal, a
               munka láza aztán átragad az ember életére, keressük az érdekeset, excentrikusat
               italban, asszonyban, életben, mert a mi izgalomhoz szokott idegeinket a közönséges, a
               mindennapi nem elégíti ki. A mi privát életünk is megkívánja mindennapra a maga
               szenzációját. Aki aztán nem elég erős hozzá, az odajut, ahol én vagyok.</p>
            <p>Béla megfogta a kezét, amely hideg volt és nedves. Török hirtelen hozzátette:</p>
            <p>- Nono, nem kell egészen komolyan venni, amit mondtam. Beszéljünk másról, beszéljünk
               terólad. Mit tudsz, miért jöttél, mit hoztál?</p>
            <p>Béla fölkönyökölt az ágyban.</p>
            <p>- Magam sem tudom még, - mondá. - De úgy érzem, hogy itt van a helyem. Szeretnék
               bejutni valahová, írni, mint te. Hoztam föl egy kötetre való verset. Talán te
               ajánlhatnál.</p>
            <p>- Verset, egy egész kötetre valót. Szép... majd elolvassuk. Különben, ha szereted a
               verseket, itt az asztalfiókban nekem is van egész csomó ilyen fajta dolgom. Az a baj,
               hogy nem adnak rá egy krajcárt sem. Mai nap már mindenki jó verseket ír. Hanem majd
               meglátjuk, - tette hozzá, miközben a kanapén ágyat vetett magának, - hátha föl tudlak
               fedeztetni valamelyik ambiciózus tudóssal. Ez ma a fiatal poéták útja.</p>
            <p>Szenttornyai fölkelt és fölhúzta a függönyt. A koránkelő józsefvárosi nap besütött a
               szobába. Török Elemér eldobta a cigarettjét és ásított egyet.</p>
            <p>- Reggel van, feküdjünk le. Fáradt vagyok, az éjjel megint sok dolgom volt. Nem
               értem, minek építik Kőbányán rakásra azt a sok gyárat, mikor mind leég.</p>
            <p>A zsebéből kis kék üveget, az asztalfiókból egy darab cukrot vett ki. Nehány cseppet
               ejtett az üvegből a cukorra, aztán megette.</p>
            <p>- Ez az orvosságom, látod, a morfiumnak nevezett földi üdvösség. Valamikor nagy
               fejszagga­tásaim voltak, a receptje még abból az időből való. No, jóéjszakát</p>
            <p>Béla kibámúlt az ablakon keresztül a napfényes, üres udvarra. Viola úr, a házmester
               akkor nyitotta ki a kaput. Hirtelen visszament Törökhöz:</p>
            <p>- Te, Elemér, kicsoda az a feketehaju lány a házmesteréknél?</p>
            <p>- Ahá, az Irmuska. Hát a házmester lánya. Hanem előkelő rokonsága van. A nagynénje
               nyu­galmazott ballerina az operánál. Az protegálja, és gondot visel a nevelésére.
               Igen kedves és okos lány. Nagyon sok esze van. Hogy szép is, azt láttad. Most
               Judicnek készül. Valamelyik szinésziskolába jár és föl akar lépni. De most már hagyj
               aludni. Délben elmegyek hazulról, hanem estére küldök neked jegyet a szinházba. Ott
               majd találkozunk.</p>
            <p>Azzal befordúlt s nemsokára hallatszott szabálytalan, hörgő lélekzése a divánról.</p>
            <p> </p>
         </div>
         <div type="chapter">
            <head>
             III. Török ur utolsó szenzációja.
            </head>
            <p>Nem telt bele egy hét sem, Béla tökéletesen belejött abba az életbe, amelyet ő
               tanulmányo­zásnak, Török Elemér kenyérkeresetnek, a házbeliek pedig lumpolásnak
               neveztek. Ő is délben kelt föl, mind vendéglátó gazdája, együtt reggeliztek ebéd
               idején, aztán ujságot olvastak, billiárdoztak és szidták a napot, hogy milyen
               istentelen hosszu.</p>
            <p>Öt óra felé Elemér elment a szerkesztőségbe, ahová olykor Bélát is elvitte. Bemutatta
               ott mint tehetséges fiatal költőt, aki volontérkodni akar egy kicsit. A bemutatás
               folytán Bélának megengedték, hogy a hivatalos lapból a rendes kivonatokat
               megcsinálja. Legtöbbször azonban Béla hat órakor hazament. Magában morfondirozott
               addig, amig a szemköztös lakásban meg nem szólalt a zongora. Mintha jeladás lett
               volna, az unatkozó ifju úr a zongora hangjára kikönyökölt az ablakon, és fújta nagy
               igyekezettel cigarettje füstjét ki az udvarra. Azon­közben olyan állhatatosan nézett
               be a virágok között a házmesterék szobájába, bár csak két zongorázó kezecskét
               láthatott, hogy végre a kezek bájos tulajdonosnője is az ablakhoz fáradt.</p>
            <p>Akkor aztán, ha Bélában volt elég bátorság, megszólította a leányt, legtöbbször
               azonban Irmuska kezdte a diskurzust, amely mindig vontatva ment. Bélának igen kevés
               témája volt, amelyet megpendíthetett, azonkivül sokkal jobban rajtafelejtkezett a
               szeme az Irma fekete haján és kék szemén, hogy sem beszélgetni tudott volna. Így hát
               jóformán csak nézték egy­mást a házbeliek nagy bosszúságára, akik szerettek volna
               több anyagot a pletykára.</p>
            <p>Így könyököltek szemben egymással este hétig, amikor mindakettőjüknek dolga akadt.
               Violáékhoz akkor szokott jönni Nina néni, a kiérdemesült ballerina, hogy
               gyönyörködjék a család szemefényének haladásában, s az öreg Violának kifejtse, mi
               minden várhat az ő lányára; Béla pedig ma az egyik, holnap a másik szinházba
               ment.</p>
            <p>Közös vacsorázó helyükön, egy csomó szinész, ujságíró és festő közt mindig
               összetalálkozott megint Elemérrel s aztán nem hagyták el egymást egész éjjel. Ha
               Török szabad volt, végig­járták az orfeumokat, benéztek egy csomó kávéházba, s hajnal
               előtt sohasem vetődtek haza. A sarki kávéház volt rendesen az utolsó állomás. Török
               ott itta meg abszintjét, amely befejezője volt az éjszakázásnak. Ha Töröknek dolga
               volt, Béla vele volt a szerkesztőségben s akkor még későbben végződött az éjjel.
               Bélán rövid időn meg is látszott ez az életmód. Elvesztette azt a barnapiros színt,
               amelyet annyian vesztenek el itt Budapesten, anélkül, hogy valaki meg­talál­ná. Arca
               megkapta azt a fővárosi zománcot, amely a sápadt arcra piros ajkat és kékkarikás
               szemet varázsol.</p>
            <p>Amikor egyszer fakadó hajnalban mentek haza, Török észrevette ezt a változást.</p>
            <p>- Te, Béla, - szólt hozzá, - ha én komolyan venném apai föladatomat melletted,
               tulajdon­képpen haza kellene téged innen kergetnem.</p>
            <p>Rögtön rá azonban egykedvűen vállatvont:</p>
            <p>- De ki vesz mai napság valamit komolyan?</p>
            <p>És másnap és harmadnap megint hajnalban nyitott nekik kaput Viola bácsi.</p>
            <p>Hanem egyszer végeszakadt ennek az erőfogyasztó életmódnak. Egy pénteki napon
               történt, hogy Törököt egész nap borzongatta a hideg. Szeretett volna hazamenni, de
               inspekciós volt és a szerkesztőségben kellett maradnia. Oda hozatott magának három
               pohár abszintet, azt mondván, hogy ez jó a hideglelés ellen. Hajnalban lement Bélával
               friss ujságért a dübörgő rotációsmasinákhoz. Ott érte utól a roham. A gép mellett
               esett össze. Sovány kiaszott testét görcs rángatta meg, szájából habos vér ömlött.
               Béla halálsápadtan kiáltott segítségért. A megrémült gépmester a kezében lévő olajos
               rongygyal törülgette szegény Török úrról a vért s a gépészlegények papirfoszladékos
               zsákokból vetettek neki ágyat, amelyen aztán elalélt. Béla fölvert a közelben egy
               doktort s az komoly arccal vizsgálta meg a beteget:</p>
            <p>- Biz ez nagy baj, - mondá Török mellét kopogtatva, - öröklött baj, meg szerzett
               nyavalya együtt. Ha vigyáz magára, talán egy-két esztendőre meggyógyul még.</p>
            <p>Béla, a jó emberek segítségével, kocsira tette a beteget s elvitte haza. Viola bácsi,
               meg ő ketten föltámogatták s ágyba fektették. Török félig aludt, félig hallucinált.
               Folyton Irmuskát emlegette, sírva, kérve, hizelegve. Aztán rákiáltott Bélára, hogy
               állíttassa meg a gépet, mert ő nem tud aludni. Végül valami leckét mondott föl s
               dicsekedett a bizonyítványával, amely tiszta jeles.</p>
            <p>Béla gyöngyöző verítékkel ápolta, amíg maga is el nem szunnyadt. Keveset alhatott s
               amikor fölébredt, Török is ébren volt s rászögezte a szemét. Magánál volt, de csak
               suttogva tudott beszélni:</p>
            <p>- Mit mondott a doktor? - kérdezte.</p>
            <p>- Vigyázzunk rád és nem lesz semmi baj, - felelte Béla.</p>
            <p>Török ingerülten ütött száraz kezével a takarójára s föl akart emelkedni.</p>
            <p>- Nekem ne hazudj, kölyök! Mit mondott, akarom tudni, mennyi időt adott?</p>
            <p>Béla ijedten felelte rá:</p>
            <p>- Egy-két évet.</p>
            <p>- Egy-két év még? Sok, nagyon sok. Gyere közelebb Béla, nem tudok hangosan beszélni.
               Tegnap tudod, amikor rám jött, majdnem boldog voltam, azt hittem, ez az utolsó
               jeladás. Mikor elszürkült a világ, valami hálával gondoltam rá, hogy végem van... És
               még egy-két év ezzel a testtel, így összetörve...</p>
            <p>Megint közelebb intette Bélát:</p>
            <p>- Ha meg találnék halni... Béla belevágott:</p>
            <p>- Ej, eredj. Elemér. Hiszen hallottad, hogy a doktor...</p>
            <p>- Mindenki tévedhet. A doktorok meg éppen a tévedéseikből élnek. Ha meghalok,
               rádhagyom az állásom, meg a bútorom... Egyebem sincs, de ezzel meglehet élni. Hanem
               légy jobb, mint én voltam. De a teafőzőt az Irmuskának hagyom, tudod, a Viola
               Irmának, hiszen ismered, vagy nem...</p>
            <p>Megint elkezdett félrebeszélni, a láza visszajött.</p>
            <p>- Mondd meg neki, hogy nagyon szerettem, jobban, mint egy házmester-kisasszony
               meg­érdemli... Nem, mégse mondd meg neki... Hiszen úgyis tudja... későn, nagyon későn
               találtam rá, amikor már végem volt... Az enyém volt... egyszer...</p>
            <p>Béla megtörülte a beteg izzadt homlokát, aki tovább beszélt.</p>
            <p>- Akkor megakartam kérni, de nem lehetett. Harmadnapra rosszul lettem... Így, mint
               most... Láttam, hogy az életem nem ér egy hajítófát... Az övé még ezután nyitja meg
               virágát... Haljunk meg... Nem lehetett... De most már igen... Őt is rádhagyom
               örökségül... De vigyázz rá... ne vedd el... nem feleségnek való. Ha elveszed, én
               elszeretem tőled, én leszek a szeretője a szép asszonynak: sírból hazajáró
               lélek...</p>
            <p>Megint rájött a roham, amint az orvos megmondta. Béla könyezve törülhette szegény
               barátja vérét és valami csillapítót adott neki. A roham után úgy látszott, mintha
               elaludt volna Török. Béla kiment a kutra vízért. Az ajtónyitás zajára széthuzták a
               házmesterék ablakán a függönyt.</p>
            <p>- Szegény Török úr, - szólt ki Irmuska, - hogy’ van?</p>
            <p>- Rosszul, kisasszony, rosszul. Ámbár a doktor még biztat.</p>
            <p>Irma kisietett az udvarra s ott halkan mondta Bélának.</p>
            <p>- Csak arra vigyázzon, Szenttornyai úr, hogy kárt ne tegyen magában, amíg beteg. Már
               egy­szer megpróbálta. Amikor először volt ilyen rohama. Megmérgezte magát itthon.
               Emlékszem, én is ápoltam. Alig tudtuk megmenteni. Aztán elvitték a kórházba.</p>
            <p>- Óh, ne féljen, kisasszony, vigyázok rá. Aztán meg most nem is tudná mivel. Nincs a
               keze­ügyében semmi.</p>
            <p>Belülről hítták Irmát. Béla meg vitte föl a kancsó vizet a beteghez. Az akkor is
               aludt. Béla ott ült mellette s le nem vette szemét a neki olyan kedves, megtört
               arcról.</p>
            <p>Késő délutánig tartott a beteg álma. Akkor fölkeltette őt Béla, hogy orvosságot adjon
               neki.</p>
            <p>- Köszönöm, - suttogá Török, aztán föltámaszkodott a párnájára. - Nagyon jó vagy,
               Béla, nem is igen szolgáltam rá. Hanem meghálálom, neked adom az íróasztalomat. Adj
               egy kis papirost és ceruzát.</p>
            <p>Sovány, remegő kezével kusza vonásokat írt a papirlapra, aztán odaadta Bélának. A
               papiroson ez volt:</p>
            <p>„Szerkesztő úr, én nem viszem már soká. Az íróasztalomat adják oda Szenttornyai
               Bélának. Okos és hasznavehető gyerek. Adtam is neki témát, amivel megkezdheti a
               működését.</p>
            <p>
               T. E.”</p>
            <p>- Vidd el ezt a papirost a szerkesztőségbe, - folytatta a beszédet. - Addig én
               megpróbálok újra elaludni. Mondd meg, hogy egy kissé beteg vagyok, nem mehetek be.
               Azt is megmondhatod, hogy meg fogok halni. Aztán gyere vissza.</p>
            <p>Béla majdnem futvást ment a Nemzetőr szerkesztőségéig. A
               szolgának átadta a levelet és az izenetet, aztán sietett vissza. Török a fal felé
               fordulva aludt, Béla meggyújtotta a lámpát és egy darabig még bírta a virrasztást.
               Aztán lecsukódott a szeme s ott a diván sarkában elfogta az elmulasztott, elhanyagolt
               álom.</p>
            <p>Nyomasztó és nehéz volt az álom, tele küszködéssel láthatatlan rémek ellen, melyek
               ott keringenek a fojtó levegőben és pusztulással fenyegettek mindeneket. Mintha a
               torkát szoron­gatta volna valaki, úgy érezte Béla s ő hiába iparkodott megszabadulni
               a rettenetes ellenség keze közül. Hajnal felé álmában feldöntötte a háromlábu
               konyhaszéket s az esés zajára fölébredt.</p>
            <p>A szobában rossz, betegszagu levegő és piszkos félhomály volt. A szekrény tetején
               füstölögve égett a kicsiny diáklámpa. Kanócán izzó gomba gőzölt, a petróleum
               elfogyott belőle, csak a bél tartotta még benne a lángot. Az ablak leeresztett
               függönyén áttetszett a hajnal világossága. A párkányon levő cserépvirágot élesen,
               feketén rajzolta rá a firhang vásznára a reggeli sugár.</p>
            <p>Béla fölhuzta a függönyt és kinyitotta az ablakot. A nehéz éjszaka után a betegszoba
               levegőjétől szabadulva, teli tüdővel szitta a nyári hajnal üde, hűs lehelletét. Az
               udvar már megmozdult. Skrobákné, a bádogosné a szemetesládát hozta ki s meglátta
               Bélát az ablakban.</p>
            <p>- Hogy van a herr von Török? - kérdezte résztvevően.</p>
            <p>- Köszönöm, - mondá Béla halkan, hogy a beteget föl ne ébreszsze, - úgylátszik
               jobban. Egész éjjel aludt s most is alszik.</p>
            <p>- Csak vigyázni tessék. Mikor a Skrobák leesett a...</p>
            <p>Skrobákné nem fejezhette be annak elmondását, hogyan esett le a férje egy kétemeletes
               ház tetejéről s hogyan gyógyította ő aztán meg, mert Béla eltünt az ablakból.</p>
            <p>A szoba sarkából, a beteg ágya felől hörgés hallatszott. Béla ijedten ugrott oda.
               Török Elemér hasonfeküdt az ágyban s testét rángatódzás futotta át. Béla reszkető
               kézzel fordította meg a beteget, aki lehunyt szemét nem nyitotta ki s mintha
               elnyugodott volna.</p>
            <p>Béla megrázta és szólította. Török nem ébredt és nem felelt. A következő pillanatban
               megint kitátotta a száját s levegőt próbált venni, de e helyütt csak görcs futott
               végig minden tagján, megrázva elsárgult arcát is. A megrémült fiu majdnem rikoltva
               szólította Törököt a nevén. Ebben a percben a takaró redői közt kicsiny, kék üveget
               vett észre. Fölkapta, üres volt, dugó sem volt benne. Sötét, fekete betükkel volt
               rajta a fölírás: Morfium s mellette a patikárus halálfejes,
               intő cédulája: Méreg!!
            </p>
            <p>Béla eszét vesztve rohant a nyitott ablakhoz és kikiáltott rajta:</p>
            <p>- Doktort! Doktort, hamar az istenért!</p>
            <p>Az udvar hamar tele lett. Egymásután nyiltak ki az ajtók s a kiváncsi, félig
               öltözött, kócos asszonyok és emberek, odatolongtak az ablakhoz, ahol Béla kiáltott. A
               Skrobákné befutott a szobába.</p>
            <p>- Meghalt?</p>
            <p>- Még nem, de minden percben meghalhat, hol van itt közel doktor?</p>
            <p>- Majd én elhozom. Tessék csak itt maradni.</p>
            <p>Azzal Skrobákné loholt a Doktor-ház felé, Béla pedig letérdelt az ágy fejéhez. Nem
               tudott mit csinálni, sejtette a valóságot, de megzavarodva, tehetetlenül állott a
               halállal szemben, amely már besurrant az ajtón s nesztelen lépéssel közeledett a
               haldokló felé.</p>
            <p>Az egész ház együtt volt az ablak alatt. Az Árpi inas fölmászott a párkányon s
               benézett a szobába. Akik lenn álltak, egyre huzogatták az ingét:</p>
            <p>- No, mi van benn? Meghalt?</p>
            <p>Az Árpi vállatvont.</p>
            <p>- Tudom is én. Fekszik, mint egy darab fa. A másik meg térdel előtte és fogja a
               kezét... Most eleresztette.</p>
            <p>Béla csakugyan eleresztette a Török lelógó kezét. A vörös-kanócos lámpa ebben a
               percben, kilobbant s az üvegje fölött fehér füstfelhő szállt el. A halálos percek
               bizonytalanságában a virrasztó valami ideges rémülettel tekintett föl oda, ahol a
               világosság megszünt. A kialudt láng csudálatos tüneménynek látszott ebben a
               pillanatban s az oszladozó füst mintha a Török lelkét vinné magával. És ezzel
               egyszerre hidegség futotta be a szobát. Az ajtó nyilt ki, vagy az ablakon csapódott
               be a reggeli levegőnek egy hulláma, de Béla megérezte. Fölállt és az ágy lábához
               ment. A halál, a biztos lassusággal érkező halál kiszorította helyéből a virrasztó
               jóbarátot s a haldokló fejére tette a kezét. Mintha azt mondta volna:</p>
            <p>- Jobb barátja vagyok én neki, mint te.</p>
            <p>Török Elemér izgatott lelke megnyugodott egészen, kiszállt a nyitott ablakon a kék
               juliusi égbe, egy darabig ott lebegett a nagyváros ébredő utcái fölött, ahol az élet,
               más emberek élete, most kezdte újra mindennapi tusáját, aztán röpült följebb az ürbe,
               a semmiségbe, talán arra a másik csillagra, amely utolsónak fényeskedett még
               nyugaton. Elfakult arca nem formálódott el. Csak a szine vált hamvassá a méregtől.
               Sötét homlokán egy izzadságcsepp futott alá.</p>
            <p>Béla alig vette észre a doktort, amikor bejött a szobába. Pedig utána tódult az egész
               ház. Ott szorongtak az ajtóban, onnan néztek befelé. A Skrobákné be is jött vele. Az
               orvos lehajtotta a fejét a halottra.</p>
            <p>- Biz itt elkéstünk, - mondá lassan. - Van valami hozátartozója?</p>
            <p>- Az az úr ott, - felelte Skrobákné halkan, Bélára mutatva.</p>
            <p>Az orvos oda ment hozzá.</p>
            <p>- A halott arca egy kissé gyanús nekem. Mi baja volt a betegnek?</p>
            <p>Béla szótlanúl mutatott az asztalon álló morfiumos üvegre. Az orvos a világosság felé
               fordította.</p>
            <p>- Üres. Legyen olyan szíves, hívja be a sarki rendőrt, - mondta Skrobáknénak.</p>
            <p>Skrobákné kellemes ijedtséggel engedelmeskedett. A várakozó házbeliek közt suttogás
               futott végig. Rendőr a házban, hohó, ez nem közönséges dolog. Egypáran a kapu elé
               szaladtak. Az utcáról is sokan jöttek be a csődületre, a rendőr meg éppen egész
               sokadalmat hozott be magával. Az udvaron izgatott, várakozó csoportok tereferéltek. A
               halotti csendes szobába, ahol csak az orvos járt föl s alá, behallatszott a hangjuk.
               A ház béliek magyarázták az esetet a szomszédoknak:</p>
            <p>- Igen jó ember volt... Egy kicsit lump... de jó ember... Tegnapelőtt lett rosszul...
               és ma már... hanem különös dolog... ilyen hirtelen... de majd a 29-es elmondja, hogy
               mi volt... jól ismerem.</p>
            <p>Ez a 29-es a rendőr volt, Budapest tragédiáinak mindenütt jelenlevő tanuja. Elővette
               kis könyvét és jegyezte bele, amit az orvos és Béla mondtak neki. Aztán szalutált és
               kifelé indult. Vele ment az orvos is, aki odaszólt Bélához.</p>
            <p>- Tessék megvárni a rendőrfogalmazót, hogy kellemetlensége ne legyen.</p>
            <p>Béla egyedül maradt a halottjával. Becsukta az ajtót úgy, hogy a házbeliek
               kiszorúltak az udvarra. Egy pár órára fönnakadt a házban minden foglalkozás, a lakók
               az udvaron itták bögréből a reggeli kávéjukat s mindig több és több részletet tudtak
               mesélni az elhúnyt életéből a kiváncsiaknak. Az udvar már egészen tele volt velük.
               Viola bácsi végre megsokalta a dolgot s becsukta a kaput. A nagy faalkotmány hangos
               dörrenéssel csapódott be. Béla lehajtotta a fejét és szeretett volna sírni egy
               kicsit. De nem tudott, csak a szíve kalapált őrült izgatott­sággal. Egyszerre
               fölkelt, az ablak alatt egy elfojtott leányhang a nevén szólította:</p>
            <p>- Szenttornyai úr... Béla úr...</p>
            <p>Odasietett az ablakhoz, Irmuska állt lenn kimenőre öltözve. Egy kissé sápadt volt, de
               ez annál jobban illett fekete hajához.</p>
            <p>- Nem mertem bemenni, - szólt a leány, - félek a halottaktól. Mondja, Szenttornyai
               úr, nagyon csúnya?</p>
            <p>- Nem változott meg semmit, - felelte Béla, akinek megnedvesedett a szeme a lány
               láttára.</p>
            <p>Ott fekszik benn a kihülő halott, s itt áll előtte az eleven élet, akire az a szegény
               elpusztult ember utoljára gondolt. Majdnem kérve biztatta Irmát:</p>
            <p>- Jöjjön be, nézze meg utoljára...</p>
            <p>- Nem, nem, nem tehetem, félek, - felelte a leány és könnyen megrázkódott. - Pedig
               higyje el, hogy nagyon szerettem, nagyon sajnálom...</p>
            <p>Egy kicsit hallgatott, aztán hozzátette:</p>
            <p>- Milyen kár... Megigérte, hogy ő fog írni rólam, ha föllépek a szinkörben. A jövő
               héten fogok föllépni... egy jó baráttal kevesebb.</p>
            <p>A leány nem úgy mondta és a fiú nem úgy értette, hogy ezekből a szavakból kiérezzék a
               mondás kegyetlensége. Egyszerűen egy szomoru tényt konstatáltak. Még Béla ismételte
               is a szavakat:</p>
            <p>- Milyen kár...</p>
            <p>Aztán megjött a rendőrfogalmazó, a rendőrorvos és a hivatalos asszisztencia. A
               házbeliek feszült kiváncsisága kielégítetlen maradt. Bélára nem raktak bilincseket,
               sőt a vörös bársony galléros fogalmazó kezet nyújtott neki, amikor elmentek.</p>
            <p>- Egy óra mulva itt lesznek a halottszállítók, - mondta a tiszt az ajtóban. - A
               hullát kivitetem a bonctani intézetbe.</p>
            <p>Bélának csak most jutott eszébe, hogy a Nemzetőr-höz is el
               kell mennie, bejelentenie a halált. Viola bácsit megkérte, hogy maradjon a halott
               mellett, ő maga meg sietett a szerkesztőségbe.</p>
            <p>Természetesen, igen sajnálták a szegény Törököt.</p>
            <p>- Jó munkaerő volt, lelkiismeretes ember, csakhogy egy kicsit elzüllött az utóbbi
               időben. Hanem ezt mégsem hittem volna róla. Kár érte, szegény gyerek, - azzal a
               felelős szerkesztő megint visszabujt a kézirathalmazba.</p>
            <p>A munkatársak lassankint mind odagyülekeztek Béla köré, hogy Törökről beszéljen
               nekik. És Béla fáradtan mondta el minden kérdezősködőnek:</p>
            <p>- A roham tegnapelőtt volt... tegnap jobban lett... elküldött hazulról... az
               asztalfiókban volt a méreg... valószinüleg, mialatt otthon nem voltam...</p>
            <p>A fiúk mind megsiratták Törököt, hanem a maguk módja szerint. Nem értek rá sokáig
               foglalkozni a halottal, mert jött a mettőr és kéziratot kért. Mind siettek szét az
               íróasztalukhoz. Útközben az egyik egy ív papiroson koszorura kezdett gyüjteni. A
               szerkesztő fölnézett.</p>
            <p>- Maga az a barátja Töröknek, akit tegnap nekünk ajánlott?</p>
            <p>- Én vagyok, szerkesztő úr.</p>
            <p>- Megpróbáljuk, fiatal ember. Török még témát is adott. Ön fogja megírni az esetet.
               Az esti lapra csak keveset, a reggeli lapra bőven, jól megdicsérni a szegény fiút.
               Más lapoknak is adhat részleteket.</p>
            <p>- Igenis, szerkesztő úr.</p>
            <p>És Béla kábult fejjel ült le egy íróasztalhoz, hogy megírja az „esetet”. Nem tudott
               nyugodtan egy helyben maradni, fölállt és járkálni kezdett. Közben mindig jöttek
               emberek, akik még nem tudták a halálhírt és ijedten hallgatták:</p>
            <p>- Ne mondja... szegény Török... és hogy történt...</p>
            <p>- Tessék Szenttornyai úrhoz fordulni...</p>
            <p>És Szenttornyai úr, mint valami gép mondotta el:</p>
            <p>- A roham tegnapelőtt volt... Tegnap jobban lett... az asztalfiókban volt a
               méreg...</p>
            <p>Közben egyre látta szegény Török halálos izzadtságtól borított arcát, hallotta utolsó
               suttogó szavait egy leányról, akit szeretett.</p>
            <p>Aztán elterjedt a hír. A telefon folyton csengett. Jóbarátok, ujságírók, szinésznők
               csengették.</p>
            <p>- Szenttornyai úr, tessék a telefonhoz menni, - hangzott untalan.</p>
            <p>És ő mindig ujra és ujra elmondta a masinának:</p>
            <p>- A roham tegnapelőtt volt... Tegnap jobban lett... Elküldött hazulról...</p>
            <p>Majd azon tünődött, milyen lehet a bonctani intézet, ahová Elemért vitték. Valami
               jeges, hideg pince bizonyosan. A temetésre is gondolt. Vajjon milyen lesz? És eljön-e
               Irma, kikiséri-e halott barátját és vesz-e föl fekete ruhát...</p>
            <p>Aztán leült írni. Nehezen ment, mintha ólomból lett volna kezében a toll, alig tudta
               vonszolni. Néha beleütött a szívébe a fájás, mikor az imént átélt keserves perceket
               tette papirra. Néha meg, minden ok nélkül és átmenet hijján, csak Irmára tért a
               gondolata. Vajjon merre járhat most? Talán éppen hazaért. Abban a fehér ruhában van,
               amiben elment. És olyan közel látta maga előtt, hogy meg akarta szólítani. Egyszer
               bele is írta a riportba a nevét, de hamar kitörülte.</p>
            <p>A szerkesztő, mikor átolvasta a kész tudósítást, megelégedve bólintott:</p>
            <p>- Jól van, barátom. Ez jól sikerült. Mától fogva elfoglalhatja Török íróasztalát. Ön
               fogja az ő dolgait végezni. Először ötven forintot kap, hanem majd emelik. Ma még
               menjen haza.</p>
            <p>Béla indulni akart. Az ajtóból visszaszólították:</p>
            <p>- Igaz, kérem, hogyan hítták a rendőrfogalmazót, aki a helyszínen megjelent?</p>
            <p>- Nem tudom, kérem, elfelejtettem megkérdezni, - felelte zavartan Béla.</p>
            <p>- Azt ne tegye, fiatal ember. Mindig tudja meg a rendőrfogalmazó nevét, aki az
               esetnél megjelenik. A rendőrségnek ez jól esik s nekünk semmibe se kerül.</p>
            <p>Béla sietett haza, üres, halottas szobájába. A Fülemüle-utca sarkán találkozott
               Irmával, aki szintén hazafelé ment.</p>
            <p>- Irma kisasszony, - sietett hozzá Béla, - én fogok írni magáról, ha föllép a jövő
               héten a szinkörben.</p>
            <p>Irma rámosolygott:</p>
            <p>- Igazán, maga fog írni? Oh, milyen öröm... köszönöm szépen.</p>
            <p>És megszorította melegen a Béla kezét.</p>
            <p>Ezzel elvégződött a szegény Török Elemér változatos életének utolsó szenzációja
               is.</p>
            <p> </p>
         </div>
         <div type="chapter">
            <head>
              IV. „Légy üdvöz, boldog szerelem!”
            </head>
            <p>Bizony szegényes temetése volt Török Elemérnek. Protekcióból a kerepesi-temetőben
               kapott ingyen sírhelyet, oda vitték ki egyszerü, fekete gyászszekéren a temető
               halottasházából. Kocsi se kellett azoknak, akik kikisérték, pedig egy jókora
               fiakkeren mind elfértek volna.</p>
            <p>Úgy ballagtak gyalogosan a koporsó után Béla, még két ujságíró és két asszony:
               Irmuska és a Nina néni. Irmán könyü fekete ruha volt. Nina nénin pedig nehéz, fekete
               habos selyemtoalett, amely valószinüleg még a régi gazdája parfümjétől volt illatos,
               de ezután Nina néninek fog igen jó szolgálatokat tenni abban, hogy Irmuskát az
               előkelő világba bevezesse.</p>
            <p>A leendő diva szeme vörös volt, mintha ki lett volna sírva, nagyon illett az
               alkalomhoz. Nina néni hiába próbálta beráncosodott szeméhez nyomkodni a zsebkendőt,
               nem fogott rajta. Még csak pirosabb sem lett tőle festéknyűtte bőre. Végre fölhagyott
               a hiábavaló kísérletekkel és zsebre tette a kendőt.</p>
            <p>- Végre is kín volt nekem ez az ember, - gondolta magában.</p>
            <p>Béla csöndesen ment a leány mellett. Egypárszor megpróbálta, Elemért szóbahozni, de
               Irma csak a szekér kerekét nézte, amely nagyokat zökkent az úton. A fiút bántotta a
               hallgatás, amely még keservesebbé tette az utolsó utat s mindenféle haszontalanságról
               beszélgetett, ami eszébe jutott. Irma csak igennel és nemmel felelgetett. Már majdnem
               megérkeztek a sírhoz, amikor azt kérdezte Béla, hogy:</p>
            <p>- Mikor fog föllépni a szinkörben, Irma kisasszony?</p>
            <p>- Nem fogok föllépni, - felelte kurtán a lány és egyszeriben elfogta a sírás.</p>
            <p>A jelenlevők megilletődve nézték a zokogó leányt. A két sírásó, meg a kocsis, mialatt
               kötelet tettek a koporsó alá, tanakodtak, hogy vajjon kije lehetett ez a sírdogáló
               leány az elhunytnak.</p>
            <p>Béla, bár szerette volna tudni az elmaradás okát, várt addig, amíg a koporsót
               behantolták. Mikor a kétlábnyi homok már rajta feküdt a koporsón s a sírásók halomba
               rakták rajta a földet, beleszúrván az egyszerű fakeresztet (...élt 25 évet) és
               rátették a sírra egyetlen díszét, a nagy, gyászba vont nemzetiszín-szalagos
               babérkoszorút, amelyet a Nemzetőr adott, egyszóval, mikor
               Török Elemér utolsó szereplése véget ért, karonfogta a leányt s Nina néni kiséretében
               kivezette a kocsiig.</p>
            <p>A kocsiban Nina néniből tört ki először a szó:</p>
            <p>- Igen, a szegény leány nem léphet föl, mert nincsen ruhája. Az a szemtelen igazgató
               mindent igért és most, amikor adni kellene a ruhákat, nem ad semmit. Három rongyos
               kosztüm kellene az előadásra, de honnan vegyük? Kétszáz forint kellene rá, de kinek
               van kétszáz forintja. Igen, hajdan, egy szót kellett volna szólnom, és kétezer
               forintot is adtak volna szivesen bizonyos urak, akik most már meg sem ismernek. De
               ma... nekem nincs... az öreg Violának pedig csak a Háromfülü
                  perecnél hiteleznek... ott se sokat.</p>
            <p>Irma ujra kezdte a sírást, emlegette, hogy ő milyen szerencsétlen, egyetlen
               reményének is vége... Béla vigasztalni próbálta, hogy majd megsegíti az isten és más
               ilyen sablonokkal. Hiszen, ha merte volna... ha látta volna, hogy Nina néni milyen
               megátalkodottsággal néz rá, miközben a művészet barátainak kihalását emlegeti. De hát
               ő még igen tapasztalatlan volt ehhez, így hát bús vigasztalanságban ért véget az út,
               amelytől pedig Nina néni sokat várt.</p>
            <p>Hanem otthon, amikor magára maradt Béla, a nagy elhatározás könnyebben ment. Egy
               névjegyéről levakarta a nevét és ráírta ezt a naiv frázist:</p>
            <p>„A művészet barátai nem haltak ki.”</p>
            <p>Beletett a boritékba kétszáz forintot és mikor Irmuska elment hazulról, átküldte az
               egészet Violáéknak. Eszébe sem jutott, hogy ezzel éppen végére járt az apai butorok
               árának.</p>
            <p>Mikor este hazajött, az asztalán egy sárga rózsát talált, mellette pedig egy kis
               papirost. „Egyelőre kamatul.” - s odaátról vidáman hangzott a leány nótázó hangja.
               Másnap délelőtt Nina néni jött át deputációba megköszönni a pénzt. Kijelentette, hogy
               a művészet barátai csakugyan nem haltak ki, élő példa rá Szenttornyai úr. Hogy ők
               igen jól tudják, kitől jött a nagylelkü kölcsön, kinek tartoznak érte soha el nem
               feledhető hálával. Hogy ők az összeget csakis kölcsönnek hajlandók tekinteni, melyet
               Irma tehetsége hamar képes lesz visszafizetni. Hogy a zsugori direktorral
               rendbehozzák a dolgot, szerdán lesz a föllépés. Egyben meghívta Bélát a holnap délben
               tartandó ruhaszemlére.</p>
            <p>- Különben - fejezte be mondókáját granddame-i méltósággal - a Viola-ház, mindig
               nyitva van ön előtt, Szenttornyai úr és jóbarátként fogadja önt.</p>
            <p>Másnap az Irma csengő, kacagó hangja szólította nevén:</p>
            <p>- Béla, jöjjön csak, nézzen meg.</p>
            <p>És maga nyitotta ki az ajtót. Francia katona-köpönyegben volt. A fején képi, sötét,
               vastag haja hanyagul föltüzve alá. A lábán vakítón feszült meg a fehér selyem-trikó.
               A kék blúz még összegombolatlan volt, sietve kapcsolta össze alúl, hogy a fűzője ne
               lássék, de nem elég jókor, hogy Béla meg ne lásson egy csipetet a keble rózsaszínü
               húsából. A mámoros fiú megcsókolta a leány kezét, de az kitólta őt a konyhába és
               magára zárta az ajtót.</p>
            <p>- Várjon, most jön a többi.</p>
            <p>Béla úgy ült az ajtó előtt, mint akit a paradicsomból zártak ki. Dobogó szívvel,
               feszült figye­lemmel hallgatta, hogyan suhognak odabenn a szövetek, hogyan pattog a
               derék, amelyet a Nina néni szakértő keze kapcsolt be. Aztán megint látta a leányt.
               Először utcai toalettben, olyan előkelőnek, mint valami hercegnő, aztán egy fátyolos,
               fantasztikus ruhában, olyan csábí­tónak, mint egy indus-bajadér. A Nina néni még
               figyelmeztette is a toalett titkosabb szép­sé­geire. Aztán sejtelmesen csettintett a
               nyelvével a vénasszony:</p>
            <p>- Ez aztán valami, ugy-e? A kaszinó meg fog bolondulni.</p>
            <p>Ilyen ártatlan kedvtelésekkel multak el a napok szerdáig, miközben Béla néha úgy
               érezte magát, mintha ő lenne a Nina néni által olyan műértő csettintéssel
               aposztrofált kaszinó. Szerdáig, amikor az egész városban hirdették a plakátok, hogy
               ma a színkörben a Szevillai gránátos című háromfelvonásos
               operettet adják Viola Irma kisasszony első szinpadi
               kisérletéül.</p>
            <p>Béla este hat órakor már nem találta a helyét a szerkesztőségben. Elkérezkedett és
               kiment a szinkörhöz, amelynek nagy deszkaalkotmányát a lenyugvó nap festette
               vörösre.</p>
            <p>Komoly csend volt odakünn. Nem annyira ünnepies, mint hétköznapi csend, amelyet nem
               zavart a vasárnapi publikum lármája, a labdázó suhancok rikoltozása, a
               fagylaltos-gyerek kiabálása, szabadságukat élvező bakák döngő léptei, a vizes leányok
               elnyújtott, vékony hangja, komoly csend, mint amilyen a nagy pillanatokat meg szokta
               előzni. Egy csomó platánfa barátságosan simult rá a szinkörre, amelyben Irmuska
               valószinüleg már öltözködött.</p>
            <p>Béla leült egy árnyékos padra és igazán úgy érezte magát, mintha életének valami nagy
               pillanata előtt állana. És az idő oly végtelenül lassan múlt. Egy-egy szinész,
               szinésznő jött, meg muzsikus és jegyszedő, s Béla majdnem kopogtatott már a szinkör
               ajtaján, amikor végre kinyitották és ő egyesegyedül az egész nagy pajtában,
               leülhetett a Nemzetőr helyire.</p>
            <p>Még azután is sokáig ásítoztak rá az üres páholyok és karszékek. A szinház nem igen
               akart megtelni. Este hét óra felé végre már akadt egy kis közönség. Igaz, hogy nem
               nagy, de még egyre jöttek. A páholyokban és az első sorokban már szép számmal voltak:
               többnyire kopasz urak, akik minden szinházi gurmandériát szeretnek élvezni. És
               mialatt a zenekarban meg­zendült az uvertür, a türelmetlen Bélát már egészen
               körülfogták.</p>
            <p>Végre fölment a függöny a kopott utcadiszlet elől, amely a színlap magyarázata
               szerint Szevillát ábrázolta. Egy csomó induló, kórus és keringő hangzott már el, Béla
               nem sokat értett az egészből, aminek az is lehetett az oka, hogy igazán nem sok
               értelme volt, az is, hogy az első sorban három úriember igen hangosan tréfált a
               virágárus lánynyal. De meg türelmetlen is volt egy kissé.</p>
            <p>A zenekar egy indulóba kezdett, a színpad hirtelen megüresedett. Az első sorokon
               valami kellemes morgás futott végig, a karzaton egypár tenyér tapsolni kezdett: Irma
               jött be szín­padra.</p>
            <p>Ő volt, az utcai toalettben. A kezdet merészségével jött előre a lámpákig, hosszu
               nap­ernyő­jével toppantott és megkezdte az áriáját. Arca a festék alatt is fehér volt
               a félelemtől s a nap­ernyő reszketett a kezében. Az induló azért elég jól elment, egy
               kissé tremolázott a hangja, de mikor egy csengő magas c-vel elvégezte, tapsolt neki
               mindenki. Elől az urak lanyhán ugyan, de a karzat kierőszakolta az ismétlést.</p>
            <p>- Csinos hang, igazán csinos, hanem fél a kicsike! - mondotta valaki az első sorban
               olyan hangosan, hogy a bókoló Irmának is meg kellett hallania. Béla egyszerüen
               szerette volna megbotozni a barbárt, de Irmának mintha bátorságot öntött volna az
               ereibe ez a kritika.</p>
            <p>Meg akarta mutatni, hogy nem fél ő a deszkákon, hogy odavaló, hogy arra született,
               hogy jussa van a tapshoz. És elkezdett beszélgetni, játszani ügyesen, természetesen,
               gyávasága eltünt, énekelt bátran, úgy, hogy a fölvonás végén erős tapsok hívták
               ki.</p>
            <p>Bélának, mintha kő esett volna le a szívéről; rohant föl a színpadra, amely most még
               üres volt. A csukott öltöző ajtaján kopogtatott.</p>
            <p>- Nem szabad, - hangzott belülről.</p>
            <p>- Csak a kezét adja ki, Irmácska, hogy megcsókoljam!</p>
            <p>- Hát tetszettem?</p>
            <p>- Nagyszerű volt, kábító, elragadó, - szavalta lelkesedéssel Béla.</p>
            <p>- Meg is fogja ezt írni?</p>
            <p>- Hogy megírom-e? Sokkal többet fogok írni. Olvassa csak el holnap a Nemzetőrt.</p>
            <p>A borzas, gyalulatlan faajtó megnyilt, s a nyíláson Irma kidugta a karját. Az egész,
               hosszu, puha, fehér karját, amelyet Béla lázban csókolt meg. Belül Nina néni szólalt
               meg:</p>
            <p>- Szenttornyai úr... egy szivességet...</p>
            <p>- Parancsoljanak.</p>
            <p>- Irmának kiszáradt a torka az énektől... Ilyenkor csak pezsgőt jó inni... Tudom
               magamról...</p>
            <p>Bélának nem ötlött eszébe az, hogy a kiérdemesült ballerinának hogyan száradhatott ki
               az énektől a torka.</p>
            <p>- Rohanok, - kiáltotta.</p>
            <p>- Csak kis üveggel, Szenttornyai úr, hanem franciát...</p>
            <p>Két dekorátornak és egy tűzoltónak földöntésével a kis üveg francia föl szállítódott,
               Béla pedig elfoglalta helyét a nézőtéren. A proszcénium páholyok alatt egy kis
               gyűlést tartottak a habitüék. Irmáról beszélgettek.</p>
            <p>- Jó formában van, - mondta az egyik.</p>
            <p>- Csinos hang, - toldotta a másik.</p>
            <p>- És csinos lábak, - egészítette ki a harmadik.</p>
            <p>- Viheti még valamire, - ez volt az általános vélemény.</p>
            <p>A direktor úr törölgette izzadt arcát a csoport közepén.</p>
            <p>- Ne méltóztassanak előre itélni, - szuszogta, - most jön a sláger.</p>
            <p>Azzal intett a karmesternek, kezdhetik a második fölvonást.</p>
            <p>Valami pálmafás egzotikus vidéken játszott a második fölvonás. A szevillai gránátos
               ide szöktette meg a kedvesét. A színpadon sötét volt, csak a holdvilágot imitáló
               villamos reflektor működött. A gránátos elment nyugvóhelyet keresni éjszakára és
               kókuszdiókat vacsorára. A szélső páholyban éppen azon mulattak, hogy a
               kókuszdiókereső gránátos milyen hideg nyugalommal hajt föl az első kulissza mellett
               egy korsó habos sört, mikor bejött Irma.</p>
            <p>Tündéri szép volt abban a fátyolos bajadérruhában. A rávetett elektromos láng
               plasztikus testének minden idomát megvilágította, lepattant duzzadó selyem-trikóiról,
               körülcsókolta gömbölyü karjait és egész fényességében megpihent hullámzó keblén. A
               leány fekete haja, amely szabadon verte derekát, mintha kékes szikrákat vetett volna
               a fényözönben, a ruháját átölelő, körülfutó selymes, habos fátyol, amely
               sejtelmességében még ingerlőbbé tette a formákat, olyan volt, mintha rózsaszínü
               ködből szőtték volna.</p>
            <p>A földszint izgatottan mozgolódott a bűbájos látvány varázsa alatt. A nézők suttogva
               figyel­meztették egymást arra, amit minden épszemü ember észrevett. A gukkerek sötét
               üvegje mind Irma felé fordult. Egy úr a hátulsó sorokban elejtette a botját. A
               zörejre általános pisszegés következett, pedig sem a zenekar, sem az énekesnő nem
               adott még egy hangot sem. De a látvány harmóniáját zavarta a zaj.</p>
            <p>Béla nem vette föl a gukkerjét. Mintha a villamos áram két pólusa ő benne találkozott
               volna, nem tudott megmozdulni a helyéről. Két szeme odatapadt a leányra, akit ő soha
               ilyennek nem látott még. Ugyanaz az Irmuska volt, aki ott lakott a
               házmester-lakásban, ugyanabban a ruhában, amelyet előtte próbált föl, és mégis,
               mintha egészen más lett volna. A szinpad fénye, a festék, a rátapadó szemek, az egész
               hely tették-e, mintha megnőtt volna a leány, formái eddig nem látott teltséget kaptak
               volna, mintha sokkal gyönyörűbb lenne, mint eddig volt. Eddig valami húzta őt ehhez a
               leányhoz, valami sejtelmes vonzódás, de most egyszerre hatal­masan érezte, hogy ez a
               szerelem. Megcsattant benne az érzés és egész lelkével, ösztönével, reszkető szívével
               együtt odavonta a leányhoz, aki dalolni kezdett.</p>
            <p>A kontár muzsikus, aki a Szevillai gránátos zenéjét
               összeütötte, ebben a dalban elvétette a dolgát. Egy egyszerü keringő volt, de tele
               bájjal, fordulattal, frisseséggel, melódiával, egészen más, mint a többi unalmas
               zeneszám. Lehet, hogy összelopta, de azzal senki sem törődött most a nézőtéren,
               amelyet a lány szépsége megigézett. És Irma, lehet a pezsgőtől, lehet a perzselő
               szemek tüzétől, vidám, bátor és kacér lett, játszott és énekelt egyszerre, kokettált
               az urakkal az első sorban és a páholyokban, s amikor a végén, csak a vonósok lágy
               kiséretével, egyenesen Bélának fordulva és neki énekelve eldalolta a refrént:</p>
            <p>...Légy üdvöz, boldog szerelem...</p>
            <p>Az egész nézőtér viharos tapsban tört ki. Az urak fölugráltak és úgy tapsoltak.
               Egyiknek eszébe jutott, hogy a gomblyukában levő szegfűt földobja a művésznőnek. A
               többiek utánoz­ták és csakhamar mindenünnen hullott a virág Irmára.</p>
            <p>Béla is, akit a refrén megbűvölt, odadobott egy nagy piros szegfüt. A virág
               félreesett a többitől. Irma odament, fölvette, a keblére tűzte és aztán ezzel a
               szegfüvel énekelte el másodszor és harmadszor azt, hogy:</p>
            <p>... Légy üdvöz, boldog szerelem...</p>
            <p>Aztán kiment a színpadról. A nézőtér eleje fölkelt és tolongott a kijárás felé, ahol
               a direktor állt egy sápadt fiatalemberrel, aki hevesen magyarázott neki valamit:</p>
            <p>- Ugy-e, direktor úr... ez a hatás... az én muzsikám... ó, az én muzsikám...</p>
            <p>Az igazgató egészen hangosan kiabált a tolongókra:</p>
            <p>- Ugy-e mondtam... ez a sláger!</p>
            <p>Azok megfogták és vitték föl.</p>
            <p>- Mutasson be, igazgató úr... mutasson be...</p>
            <p>Mire Béla fölért, az öltöző már tele volt. Ott tisztelegtek Irmánál és Nina néninél
               Budapest szinházi gurmandjai, akik Ó-Budát és Kőbányát is megostromolják egy kis
               pikanteriáért, akik szenvedélyesen kutatják a fitos-orru és formás tehetségeket; Irma
               másodpercek alatt bele­találta magát a szokatlan bókokba, a viharvert nagynéni pedig,
               bár az urak nem sok figye­lemmel voltak iránta, láthatólag iparkodott előtérbe tolni
               temetésekre és premiérekre vásárolt fekete ruháját. Béla egyszerre öt-hat emberrel
               ismerkedett meg.</p>
            <p>Ott volt az öltözőben a vén miniszteri tanácsos, aki minden fiatal művésznőnek
               fölajánlja befolyását és pártfogását. A befolyás azonban, mióta tavaly egy
               kóristáné-ügy miatt nyug­dijazták, nem érdemes egy mosolygásra sem, a pártfogása
               pedig csak egy-egy vacsoráig terjed ki (korsóba öntött magyar pezsgővel).</p>
            <p>A segédfogalmazó, aki egy újságíró barátja révén került bele a habitüé-világba, Nina
               nénit mulattatta iszonyu szójátékokkal, amelyeket esti használatra a hivatalban
               szokott délelőtt készíteni. Neki az az elve, hogy a szinházi mamáknál van a művésznők
               legmegközelíthetőbb oldala,.</p>
            <p>- Nagyságos asszony szintén a szinpadon van?</p>
            <p>- Ott voltam. Az operánál... - feleli Nina néni sokatsejtető sóhajtással.</p>
            <p>A kaszinó is ott van. Az a fürge, kicsiny uriember Irma előtt, aki úgy ágál, mintha a
               közelálló tanácsost akarná pofon ütni, a kaszinót képviseli.</p>
            <p>- Judici mozdulatok voltak, - kiabálja sebesen törve az r-et, - Irma nagysád, egypár
               momen­tuma fényesen sikerült, például a refrén. A refrén az pokoli volt... Voltak
               ugyan helyek, ahol több melegséget kivántam volna, de majd belejön... Szavamra
               mondom, belejön... és az operett királynője lesz. Én mondom, és a kaszinó nevében
               mondom...</p>
            <p>A többiek alig hallgatják. Minek is, ez az úr nem vetélytárs. Ő az egyetlen az egész
               nagy társaságban, aki önzetlenül lelkesedik a művészetért. Minden esztendőben
               fölfedez egy talentumot. Csakis egyet, azt portálja, szolgálja, ha kell,
               erőszakoskodik érte, és rendesen révbe is viszi a hajóját. Most már odakünn a
               karhölgyeknek és a kurizáló újságíróknak magyarázza a dalt. Behallatszik a
               hangja:</p>
            <p>- A refrén az pokoli volt... kissé több melegséget kivántam volna...</p>
            <p>A miniszteri tanácsos fölhasználta az alkalmat.</p>
            <p>- Nagysád bizonyosan fáradt. Ha kegyeskednék elfogadni a kiséretemet. Együtt
               vacsoráz­hatnánk, éjfélig elbeszélgetnénk, aztán hazavinném a kocsimon.</p>
            <p>Irmában egyszerre megszólal valami bolondos ördög. Amint itt így ünnepelték ezek a
               komoly urak, fény és ragyogás közben, egyszerre a csengő jutott eszébe, amely az apja
               ágya fölött függ és néha, különösen szombaton éjjel, annyit szól. Dévaj kedvvel vágta
               oda a méltóságos úrnak:</p>
            <p>- Nem lehet, kedves barátom, mit szólna a mama, aki éjfél után szivességből a
               házmester helyett nyitogatja a kaput.</p>
            <p>A méltóságos meghökkent, és zavartalan hebegte:</p>
            <p>- Hát nem szükséges éjfélig maradni. Majd sietünk a vacsorával.</p>
            <p>- Nem lehet így sem, méltóságos uram. Éjfél előtt a papa látná meg, aki szivességből
               a házmesterné helyett nyitogatja a kaput.</p>
            <p>Aztán elöntötték az öltözőt az újságírók, ezek a jó fiúk, akiknek ambiciója csak egy
               kis virágra terjed ki, amelyet az ünnepelt diva maga tüz a kabátjukra s akik ezért a
               bérért harsonákat igérnek a holnapi lapokban.</p>
            <p>- A nap eseménye, - kiáltja az egyik.</p>
            <p>- Szenzáció a szinkörben, ezt adom címül, - mondja a másik.</p>
            <p>- Nem jó, - hadarnak össze-vissza, - ő nagysága nevének benne kell lenni a címben,
               vastag, kompakt betükkel. „Viola Irma diadala”, ez a helyes...</p>
            <p>A kifelé tolongók között furakodott be egy úr: a keselyü. Magas, vállas ember, a
               legutolsó fashionable divat szerint öltözve. Koponyája sima kopaszságán ragyognak az
               öltöző gáz­lángjai, fekete szakállába már ősz szálak vegyülnek, de a járása ruganyos
               és előkelő. Csak a szempillája jár olyan álmosan, mintha most kelt volna föl az
               ágyból és sárga arcán, a szája körül két gúnyos, keserü ránc ad valami kellemetlen
               külsőt neki. Az öltözőben mindenki ismeri, de senkisem köszönti, vagy fogadja a
               köszöntését. Pedig a neve is előkelő és folyton nagyuri társaságokban látják. Igaz,
               hogy csak éjjel és urakkal. Ma ezt a grófot kiséri, holnap az a báró van vele, de
               nappal és nyilvános helyen még azok is elnéztek a feje fölött és nem veszik észre. Az
               éjjeli szolgálatait annál jobban megbecsülik.</p>
            <p>Az urak egymásután távoznak, csak Nina néni, Irma, Béla és a keselyü maradnak az
               öltözőben. Teörtely úr - így hivják - bemutatkozik. Irmának melegen gratulál, aztán,
               mint a ki tudja a járást, egyenesen Nina nénihez fordul:</p>
            <p>- Nagyságos asszonyom, Zánkay barátom megbizásából jöttem. A gróf úr óhajtaná
               tiszteletét tenni a művésznőnél s kérdi, mikor lehet olyan szerencsés?</p>
            <p>Nina néni, mint a vén csataló a puskaporszagra, idegesen emeli föl a fejét:</p>
            <p>- Holnap nem, holnapután sem, a hugom játszik, de szombaton örülni fogunk.</p>
            <p>- Csókolom a kezüket, - szól Teörtely úr és szeme rávillan Nina nénire.</p>
            <p>A pillantásnak sok értelme van, a keselyünek semmiféle tagja nem mozdul meg hiába és
               főleg ingyen. A savószínü, beesett szemek azt kérdik:</p>
            <p>- Drága?</p>
            <p>Nina néni szeliden ingadozó feje mintha azt felelné:</p>
            <p>- Nem tudom... majd meglátjuk... majd megbeszéljük...</p>
            <p>Teörtely úr elegáns meghajlással távozik, ő egyelőre elvégzi a dolgát. Béla, aki
               eddig a sarokban ült, fölkelt. Őt sokkal jobban elfoglalta a saját szive, semhogy
               valamit észrevett volna. És hát mi rossz is van abban, hogy Zánkay gróf tiszteletét
               akarja tenni a művésznőnél. A szemek beszédét pedig sem a szaádi pusztán, sem a
               cserépházi gimnáziumban nem tanítják.</p>
            <p>Irma is menni készül. Jelenése van. Béla szerelmes szívvel, mintha egy kicsit ittas
               volna, búcsuzik tőle:</p>
            <p>- Ez, a keblén, az én szegfűm, úgy-e?</p>
            <p>- A magáé, Béla, - szól a leány és lehajlik, hogy megszagolja. Talán meg is
               csókolta.</p>
            <p>Odakünn a zenekar a fináléba kezd. És megcsendül megint az a bódító sor:</p>
            <p>... Légy üdvöz, boldog szerelem...</p>
            <p>Valami kis ajtón kijut a fiu a szabadba a csillagos, meleg nyári ég alá. A sötétlombu
               fák alatt sietve szítt cigarettek piroslanak. Valamelyik jófülü színházlátogató már
               fütyörészi a nótát:</p>
            <p>... Légy üdvöz, boldog szerelem...</p>
            <p>És Béla, a gázlángtól forró redakcióban, a míg papirra veti az Irma diadalát, a gépek
               berre­gésében s végre szobája csendjében mindig csak ezt hallja:</p>
            <p>... Légy üdvöz, boldog szerelem...</p>
            <p> </p>
         </div>
         <div type="chapter">
            <head>
             V. Két vallomás, egy felelet.
            </head>
            <p>A következő napok alatt Béla csaknem félálomban élt. Minden gondolata, fiatal
               lelkének minden ereje, forró vérének lüktetése, mind ahhoz a lányhoz kapcsolódott,
               aki az ő szívével együtt sok más szívet megbabonázott az este. Dolgait elvégezte
               ugyan rendesen, de rabságnak tetszett neki minden perc, amelyet Irmától távol kellett
               töltenie. Pedig ezek egyre gyara­pod­tak. A leány későn kelt, el volt foglalva, a
               feje fájt, délután kikocsizott s a nagy művésznők sok egyéb apró művészkedésével
               iparkodott élni. Annál inkább ott volt aztán Béla a szín­körben, ahol szabadon
               élvezhette Irmát. A színház utáni percek meg éppen a boldogság percei voltak. Nina
               néni, aki a színházi erkölcsöket betéve tudta, sohasem engedte hazakisérni idegennek
               a leányt. Béla maradt csak mellettük szolgálattevő lovagnak.</p>
            <p>A második estén már zsúfolt nézőtér előtt adták a Szevillai
                  gránátost. Az ujságírók és a kaszinó becsületesen beváltották a szavukat, a
               színkör fabódéjába becsődítették fél Buda­pestet. Aznap Béla kevesebb mosolygást
               kapott Irmától. A primadonna hiressé váló dalát az első jobb proszcénium páholy felé
               énekelte el, ahol egy szőke, nyurga fiatalember ült és tapsolt lelkesen. Mögötte a
               sötétben Teörtely tar-koponyája villogott.</p>
            <p>Az első fölvonás után a fiu egy kövér, mosolygó, jóképü urat talált az Irma
               öltözőjében. Az asszonyok állva hallgatták az idegen bókjait.</p>
            <p>- Nagyon jól csináltad, édes fiam, - mondotta Irmának és megcsippentette az állát és
               apai csókot lehelt a hajára, - nagyon jól csináltad. Hiszen benned race van. No, majd
               meglátjuk... majd meglátjuk...</p>
            <p>Azzal fütyülve kiment.</p>
            <p>- Ki volt ez az úr? - kérdé Béla.</p>
            <p>- Nem ismeri? - felelte Irma, - igazán nem ismeri? Pedig ez ő volt maga, a
               Muzsa-színház igazgatója.</p>
            <p>E nagy jelentőségű látogatás után más látogatások is következtek a fiatal
               művésznőnél, amelyekről azonban Béla már nem tudott.</p>
            <p>Az első ilyenfajta vizitet Nina néni kapta otthon. Teörtely látogatta meg, elhozván
               neki a gróf figyelmének jeleit, egy arany karperecet Nina néni számára és két villogó
               butont a leánynak.</p>
            <p>A vén keselyü és a kopott ballerina igen sokáig súgtak-búgtak együtt. Nina néni
               sajnálta, hogy a fekete selyemruha nincs rajta, de Teörtely biztosította, hogy az
               semmit sem tesz. Azután elkezdtek üzleti ügyekről beszélgetni. Ha okosan csinálja
               Nina néni a dolgot, kap havonkint száz forintot, de ott kell laknia a leánynál. Végül
               megegyeztek, éppen mikor az öreg Viola hangja hallatszott a konyhából:</p>
            <p>- Nina, mosogasd el az edényt.</p>
            <p>Nina néni ráncos arca elpirult. Teörtely el sem mosolyodott:</p>
            <p>- A munka nem szégyen, nagyságos asszonyom... különben aztán majd nem lesz ilyen
               dolga.</p>
            <p>Mikor Irma hazajött, Nina néni beszámolt neki:</p>
            <p>- Itt volt az a végigkopasz úr. A gróf ezt küldi neked.</p>
            <p>Irma kezébe vette a butonokat, a szeme mohón nézte a gyémántok villogó tüzet. Kezében
               volt a minden nagyvárosi lányok ideálja, egy pár igazi, ragyogó, gyémánt-fülbevaló.
               Beleakasz­totta átlátszó, rózsaszinü fülecimpájába és megnézte magát a tükörben.
               Onnan kérdezte vissza:</p>
            <p>- Hát mit akar a gróf?</p>
            <p>- Mit akar? Hát téged akar. Nagy dolgokat igér. Vagyon, fogat, toalettek, fürdő egy
               kis gyöngédségért. Holnap maga jön el.</p>
            <p>Irmán végigfutott a hideg.</p>
            <p>- Most mindjárt? Ilyen hamar? Nem lehet.</p>
            <p>- Nem lehet, szeretném tudni, miért ne lehetne? Ez az út, leány, a magasságba. Így
               lesz belőled, mindnyájunkból valami.</p>
            <p>Az udvaron Szenttornyai ment keresztül és beköszönt az asszonyoknak. Irma az ablakhoz
               sietett, félrehuzta a függönyt, és utána bámult, két szeme megnedvesedett. Hosszu
               szünet állt be a kicsiny szobában.</p>
            <p>- Nem lehet, - suttogta végre a leány inkább magának, - most nem lehet. Nina néni...
               hisz tudod, látod, én nem bántam volna. Ezelőtt egypár hónappal, de most...</p>
            <p>- E miatt a tejfölösszáju gyerek miatt, úgy-e? Aki idejön és bolond fejjel
               fölforgatja a tervün­ket.</p>
            <p>Irma kipirult arccal kiáltott közbe:</p>
            <p>- Hát e miatt, igenis e miatt. Szeretem, tudod jól, hogy szeretem. És ő is... és
               olyan jó, olyan hű.</p>
            <p>Nina közelebb jött és lassan beszélt:</p>
            <p>- Hát majd küldök én neki orvosságot a hűségére. Egy keresztlevelet a Józsefvárosi
               plébániá­ról... Egy kicsi kis babának a keresztlevelét... Igaz, hogy meghalt, de hát
               az semmit sem tesz.</p>
            <p>Irma zokogva borult az asztalra. Az első botlás emléke - az első botlásé, amelynek
               élő, síró kis tanuját Nina néni bujtatta el valami olyan helyre, amely még a
               Fülemüle-utcánál is messzebb esik - ez a keserves emlékezés keményen sujtotta le
               most, amikor a szíve igazán kezdett dobogni. Most már a kicsi ott van, ahová Nina
               néni el akarta dugni: a temetőben, alig két hete, hogy az apja is kiment utána, de a
               szégyen emléke még fáj és fenyeget. Hajából kiesett a tü, kezén, amelyre fejét
               nyugtatta, nagy könnycsepp csurgott végig.</p>
            <p>Nina néni élvezte a hatást. Aztán, mint az amputáló orvos műtét után a betegnek,
               lassu, rábeszélő hangon adogatta be a vigasztalást:</p>
            <p>- Ej, ugyan, érdemes is sírni. Látod, jók az újságírók egy bizonyos ideig, de aztán
               jönnek az urak. Elpusztulnál az adósságban a gróf nélkül, vele meg minden, ami
               kellemes vár rád. Aztán fiatalember, csinos ember és finom ember. Nem lesz ám ez
               nyilvános dolog. Titokban fog menni, nem tudja meg senki, Szenttornyai sem...</p>
            <p>Irma fölemelte a fejét. Nina néni meg, mintha valami eszébe jutott volna,
               hozzátette:</p>
            <p>- Amiatt Szenttornyai még el is vehet feleségül.</p>
            <p>Úgylátszik, ez a mondás hatott. Irma fölállt, föltüzte a haját. A szemköztös tükörből
               rá­villogott a fülbevalók fénye. Megtörülte a szemét:</p>
            <p>- Hát jól van. Jőjjön a gróf. Nem bánom.</p>
            <p>- Kérlek, mondd neki, hogy már régebben ismered. Lóversenyről, a Stefánia-útról,
               szinházból, vagy akárhonnan.</p>
            <p>- Ahogy parancsolod.</p>
            <p>Magában pedig azt gondolta:</p>
            <p>- Hátha Béla megszólal, mielőtt a gróf követelne. Hátha csakugyan elvenne...</p>
            <p>És a szíve remegett a gondolatra. Aztán leült a zongorához, de csak éppen hogy
               megütötte. Megint fölkelt, megnézte magát a tükörben és átment Szenttornyai
               ablakához.</p>
            <p>Soha Béla olyan kedvesnek nem látta Irmát, mint ebben a félórában, és soha magamagát
               olyan gyávának és ügyefogyottnak nem érezte, mint ez alatt az idő alatt. Irma
               elvágott kedvvel, szomoruan ment haza.</p>
            <p>Másnap délután a Zánkay Sándor gróf kocsija állt meg a Fülemüle-utca 35. számu háza
               előtt. A gróf kiszállt a számozatlan fiakkerből, és egyenesen - úgy látszik,
               utasitásai voltak - a házmester-lakás felé indult.</p>
            <p>Irma egyedül fogadta. Nina néni - úgylátszik utasitásai voltak - nem jelent meg a
               helyszinén. A gróf bemutatkozott és kijelentette, hogy a tisztelet adóját akarja
               leróni a főváros legújabb nagy művésznője előtt. Aztán szegényesnek találta a
               lakást</p>
            <p>- Kisasszony, azon a polcon, amelyen most van, nem maradhat ebben az oduban, -
               mondotta fönnhangon.</p>
            <p>Azután halkabban, de habozás nélkül áttért a tárgyra.</p>
            <p>- Végtelenül boldog volnék, ha én vezethetném ki innen a világba. Megboszorkányozott
               a multkor. Csupa láng voltam, amikor láttam, s azóta abban a toalettben látom
               folyton. Szeretem, kisasszony, szeretem.</p>
            <p>Egy lépést közeledett Irmához és megfogta a kezét. A lány nem vonta vissza:</p>
            <p>- Imádom, Irma. Mindenem a magáé, ha egy kissé jó lenne hozzám. Ó, tudna-e az lenni,
               mondja?</p>
            <p>Irma vontatottan felelt:</p>
            <p>- Talán... lehet...</p>
            <p>A gróf keze égette, mint a tűz. Nem mert ránézni. Az udvarló kezdett szemtelen
               lenni.</p>
            <p>- Egy csókot, csak egy kicsiny csókot adjon...</p>
            <p>Irmának Béla jutott eszébe. Hátha az isten jó lesz hozzá és a fiut ma
               megszólaltatja.</p>
            <p>- Még nem, gróf úr, egy kis türelem...</p>
            <p>- Mikor hát? Mikor? Ne kínozzon.</p>
            <p>Aztán egy kicsit elcsüggedt:</p>
            <p>- Különben alig ismer.</p>
            <p>- Ó, dehogy nem, gróf úr, - felelte a lány.</p>
            <p>- Ismer régebben és talán szeretni is tudna? – sugta melegen a gróf.</p>
            <p>A lány kacéran mosolygott:</p>
            <p>- Sokszor láttam lóversenyen, színházban meg másutt. Mutogatták is, az a sugár,
               fiatalember ott: Zánkay gróf. Nem csoda, ha rajta felejtettem a szemeimet, - szólt és
               lesütötte a szemét.</p>
            <p>A fiatalember már egészen Irma mellett volt, a kezét szorongatta.</p>
            <p>- És nem játszik velem most komédiát? - kérdé hevesen.</p>
            <p>A leány fölkelt:</p>
            <p>- Nem vagyok még eléggé szinésznő ehhez, - mondá.</p>
            <p>- De hát mikor... mikor tudom meg, hogy az enyém lesz-e?</p>
            <p>- Holnapután, talán holnap... még gondolkoznom kell rajta...</p>
            <p>- Édes, nézze, az irtózatos terminus. Mondjunk ma estét.</p>
            <p>Irma még egyszer a szemköztös lakóra gondolt. Ejh, ha szólni akar, ma is szólhat.</p>
            <p>- Jó, legyen ma este, - felelte. - Ha piros szegfü lesz a színpadon a keblemen, akkor
               meg­hódoltam önnek.</p>
            <p>Zánkay gróf úr, aki diadalmasnak érezte magát az egész vonalon, alig talált ki az
               ajtón. A kocsisának megparancsolta, hogy hajtson, maga pedig, mialatt lábát az angol
               takaróba bepólyázta, a fölkelő csillagon gondolkozott.</p>
            <p>- Nem adta meg magát mindjárt. Jobban is szeretem. Azért föltétlenül az enyém. Első
               látásra így is elég kezes volt.</p>
            <p>Szinház előtt Szenttornyai eljött Irmáért, hogy kikisérje. (Megkérték rá, mert Nina
               néninek fájt a feje, nem mehetett szinházba.) Hozott neki egy pompás virító, piros
               szegfűt is. A leány pirulva köszönte meg. Aztán elindultak, de a diskurzus nehezen
               ment. Béla, valahányszor magán érezte a leány forró, kérő, váró pillantását, boldog
               sejtéssel gondolta mindig:</p>
            <p>- Szeret... szeret...</p>
            <p>És ezzel a sejtéssel megelégedett. Nem szólt egy szót sem, hiányzott a szikra, amely
               meg­gyújtsa a szívében összehordott robbanószereket. Irma nem merte kezdeni, ő meg
               határo­zottan ügyetlen volt. Fele útjukon eszébe jutott valami:</p>
            <p>- Tudja-e, - szólt Irmához, - ma két hete halt meg szegény Elemér.</p>
            <p>Ez a bús emlék olyan volt, mint valami metsző, hideg szél, egyszerre lehervasztotta a
               lánynak kicsiny hajtásu reményét is. Némán mentek egymásmellett, mindegyiknek a maga
               gyásza járt az eszében.</p>
            <p>A szinkör ajtajánál gyorsan búcsúzott a primadonna.</p>
            <p>- Egész este a maga szegfűje lesz a keblemen, - szólt. - Ez csak szép tőlem, - tette
               hozzá erőltetett nevetéssel.</p>
            <p>- Nagyon szép - mondá Béla és olyan boldognak érezte magát, mint alig valaha.</p>
            <p>Az előadás legnagyobb részét Szenttornyai Béla egy kősziklán, a szinpadon töltötte.
               Afféle kasirozott kősziklán, amelynek vászon és papiros alkotmányát a díszítő keze
               ütötte össze. Hallgatta a kardalosnők locsogását egy új ruháról, a primadonnáról, a
               papáról-mamáról, az udvarlókról, a vacsoráról, az egyiknek a kisbabájáról, mely igen
               rossz volt az éjjel, mert az anyja későn került haza és nem szoptathatta meg jókor,
               és más mindenféle kóristáné-bolondságról. Odakünn zuhogott az eső, semmi kedve sem
               volt lemenni a nézőtérre. Be-benézett olykor Irmuska öltözőjébe, de az mindig úgy
               tele volt emberekkel, hogy nem volt kedve bemenni, amíg egyszer Irma maga be nem
               hívta.</p>
            <p>- Béla, Béla, itt a szerződés. Szeptembertől kezdve a Muzsa-szinház tagja vagyok
               primadonna szerepekre. Ez az úr hozta.</p>
            <p>És egy magas, kövér, borotváltarcu, őszes és kopasz uriemberre mutatott.</p>
            <p>- Reéz Fülöp, a Muzsa-szinház tagja - Szenttornyai Béla, - mutatta be őket
               egymásnak.</p>
            <p>Ő, az öreg Reéz, ki ne ismerné az öreg Reézt, a komikus öreg urak fölülmúlhatatlan
               alakítóját, aki, amilyen száraz és keserü az életben, olyan mulatságos a szinpadon.
               Béla örült a szeren­csének. A szinész izgatottan harapdálta az ajkát.</p>
            <p>- Szenttornyai úr a somogyi Szenttornyaiék közül való? Talán éppen Cserépházáról, -
               kérdezte végre hirtelen.</p>
            <p>- Nem onnan, de közel oda. Különben Pesten születtem, - felelte Béla és csodálkozva
               nézett a kérdezősködőre.</p>
            <p>A szinész nem tudta elrejteni érdeklődését. Meleg hangon faggatta tovább:</p>
            <p>- Nem rokona önnek Szenttornyai Klára?</p>
            <p>- A nevelő-anyám.</p>
            <p>- A nevelő-anyja, - szólt kipirult arccal, - megengedi, hogy meglátogassam,
               Szenttornyai úr?</p>
            <p>- Legyen szerencsém, - mondta egykedvűen Béla, akinek fogalma sem volt róla, hogy
               miért érdeklődik irántuk az öreg Reéz.</p>
            <p>Még egy látogatója volt Irmának az este: Teörtely, aki sunyi mosolygással állított
               be. Hanem ennél már nem hívta be a primadonna Bélát tanunak.</p>
            <p>A vén keselyü mélyen meghajtotta magát és a bezárt öklét mutatta Irmának.</p>
            <p>- Zánkay a kezét csókoltatja, nagysád és ezt küldi. Találja ki, mi van benne?</p>
            <p>Azzal szétnyitotta a tenyerét. Apró aluminium-kulcs feküdt benne.</p>
            <p>- A nagy-köruton béreltem lakást, - folytatta bizalmas szemtelenséggel. - Nem nagy az
               egész, hogy ne legyen igen feltünő. De kedves, csinos fészek az első emeleten. Be is
               van butorozva, holnap el lehet foglalni.</p>
            <p>Irma elvörösödve hallgatta a beszédet. Lehajtotta a fejét és a keblén levő
               szegfüvirágot szagolgatta. Majd dacos mosolygással nézte a vén keselyüt. Az eszében
               olyanforma gondo­latok jártak:</p>
            <p>- A bamba! Az ő hibája! Legyünk rosszak hát, ha az isten is rossz.</p>
            <p>Teörtely búcsúzott. Azzal a finom udvariassággal, amely a legszennyesebb akció közben
               sem hagyta el soha.</p>
            <p>- És most, - mondá - ha a magam számára szabad egy kegyet kérnem: adja nekem ezt a
               piros szegfűt, amely annyi jövendő boldogság postája.</p>
            <p>Ó, a vén keselyü nemcsak a mások érdekében tud gáláns és udvarias lenni. Ohó,
               Teörtely úr számít. Végre neki is vannak sanszai. Jobb másodiknak vagy harmadiknak
               lenni nagyúri barátai után, mint semennyediknek sem.</p>
            <p>Irmát elhagyta a mosolygása. Ingerült mozdulattal tépte le melléről a szegfűt s adta
               oda a lovagnak. A drót fölsértette az ujját s egy vércsepp ottmaradt a
               patyolat-szöveten.</p>
            <p>- Tessék. Holnap beköltözöm és otthon leszek este a gróf úrnak.</p>
            <p>...Eladta magát, megtörtént, visszavonhatatlanul. De most már takarodjék előle ez a
               szemtelen fráter.</p>
            <p>De mivel Teörtely úr nem akart kimenni, otthagyta őt a púderes, festékes iskátutyák
               között az öltözőben. Pirosítsa ki a kopasz fejebúbját, ha akarja.</p>
            <p>Az eső még egyre dobolt a szinkör tetején. Dobolt akkor is, amikor az előadásnak vége
               volt és Irma, meg Béla egy esernyő alatt hiába várták, hogy kitisztuljon az ég.</p>
            <p>- Igy nem mehetünk haza, - szólt a leány, összerázkódva a villámtól, mely éppen az
               arcukba világított, - hozzon egy kocsit, kérem.</p>
            <p>Béla az esernyővel egy kocsi után ment, Irma az eresz alá húzódva várta. Végre
               megjött a járómű, nagy, éjjeli fiákker, amely lump-társaságoktól él. Béla kiugrott és
               fölsegítette a leányt, aztán maga is föllépett a kocsiba. Ebben a pillanatban
               megindúltak a lovak s a fiákker hirtelen zökkenésén Irma elvesztette az egyensúlyt és
               a fiúra esett.</p>
            <p>Csak egy másodpercig tartott. Béla az ölében érezte azt az édes, meleg testet,
               amelyért vert szívének minden dobbanása. A sötét hajjal szegett, álmában annyit
               látott fej, éppen a vállán nyugodott. A fölszálló parfüm megbódította. És megcsókolta
               a leányt a nyakán, ahol leg­köze­lebb érte, megcsókolta a haját, a száját,
               megcsókolta sokszor egymásután, magáról, mindenről megfeledkezve, boldog
               részegségben.</p>
            <p>A leány tűrte, meg sem mozdúlt. A kocsis egy csöppet sem zavarodott meg. Nem az első,
               és nem is az utolsó pár ez, amelyet a kocsiján visz. A fölhajtott ernyő alatt csak a
               kalapját dugta be:</p>
            <p>- Euer Gnaden, hova hajtsak?</p>
            <p>Béla magához tért. Hova hajtsanak, hova menjenek? Akárhova, csak haza nem. Hisz oly
               rövid az út s neki annyi mondanivalója van, hogy arra az örökkévalóság sem elég
               hosszú. A kocsis előtt azonban röstelte a dolgot. Zavartan szólalt meg.</p>
            <p>- Ejnye elfelejtettem a címet. Valami növényneve van annak az utcának. Keresse csak
               így. Ha ott leszünk, majd kiszólok, a házat ismerem.</p>
            <p>A kocsisnak tetszett az utasítás, pattantott az ostorával és elindúltak. Legelőször a
               Nefelejts-utcán végig.</p>
            <p>Magukra maradtak, a fiatal ember és a leány. Béla az Irma kezét csókolta folyton s
               mint a láva, áradt belőle a szó.</p>
            <p>- Szeretem... Szeretem... Szeretlek, amióta megláttalak, amióta a világon vagyok. Nem
               tudom, midet szeretem, a hajadat-e, a szemedet-e, vagy a piros ajkadat, de szeretlek
               úgy, a hogy még soha senki sem szerethetett. Téged kerestelek, mielőtt ismertelek,
               téged kivántalak, mielőtt tudtam, hogy vagy, te voltál az a homályos vágyakozás,
               amely elszakított hazulról. És amióta ismerlek, amióta látlak, amióta egy levegőben
               vagyok veled, kisérlek, mint az árnyék némán és hűségesen. Nem tudtam szólni, úgy
               imádtalak. Irigykedve néztem másokat, akiknek beszé­desebb az ajkuk, mint az enyém és
               arra gondoltam, vajjon jut-e neked eszedbe, hogy miért vagyok én néma, hogy én nem
               kérkedem a szívemmel, amely tele van, mint ők az övékkel, amely üres. Bántott a
               kétség, nem hallgatsz-e te előbb az ő csábításaikra, mielőtt az én szívem kitör és a
               maga igazát kéri. Búsultam és vádoltam a sorsot, amely előtted megnémít; de most az
               átkom áldásra fordúlt. Ime, megelőztem a kufárokat, akik terád alkudoztak. Egy
               isten­áldotta véletlen kipattantotta belőlem a titkot, amelyet neked látnod
               kellett...</p>
            <p>A leány komoran nézett maga elé. Keze az óraláncán lógó kis aluminium-kulcsot
               szorongatta. Béla még hevesebben folytatta:</p>
            <p>- Felelj! Miért nem szólsz egy szót sem? Szeretsz, ugy-e szeretsz? Egyetlenem,
               drágám... Hiszen nem tűrnéd a beszédem, ha nem így volna... Szeretsz, ugy-e és az
               enyém fogsz lenni... Enyémnek kell lenned, minden áron, mert szeretlek.</p>
            <p>A leány, mintha álmodnék, suttogta rá a visszhangot:</p>
            <p>- Szeretlek...</p>
            <p>Béla szíve elkábúlt az örömtől:</p>
            <p>- Szeretsz... Tudtam... Szeress is...</p>
            <p>És csókolta, ahol érte. Egyszerre a leány fölkapta a kezét.</p>
            <p>- Jaj...</p>
            <p>Béla a sebes ujját találta megszorítani. A szegfű drótjának karmolása most, mintha
               égette volna. Egyszerre eszébe jutott a fájdalomról a szegfű, a jeladás, Zánkay gróf,
               a vén keselyü, Nina néni és az a kis halott pólyásbaba, amelynek a keresztlevele
               olyan könnyen kivehető a józsefvárosi plébánián. És ez a sok megszégyenítő, keserves
               emlék valami lobogó dacot öntött egész mivoltába. Csak azért is, mindegy, ha el is
               pusztul bele. Magához húzta a Béla fejét:</p>
            <p>- Hát szeretlek én is, - susogta forrón. - Szeretlek, amióta láttalak. Szeretlek,
               mert jó vagy, hű vagy, szép vagy. Szerettelek azelőtt is, mert tudtam, hogy el kell
               jönnöd. Vártalak bizonyosra, mert még sohasem szerettem... És a tied is leszek, mert
               szeretlek... szeretlek..</p>
            <p>Megcsókolták egymást. Tűz és láng volt az ajkukon, melyek egymást érték. Aztán
               hátradőltek a kocsi két-két sarkába, mintha elfáradtak volna, elmondván, a mivel
               egymásnak tartoztak.</p>
            <p>Az idő kiderült, a felhőket hűvös éjszakai szél kergette szét, a kocsi lebocsátott
               fedele alá be­pislogott egy-egy kiváncsi csillag. A leány fázva húzta össze a
               ruháját. Megborzongatta a hideg, és józan gondolatokat küldött fölforralt
               agyvelejébe. A kitörések után valami hirtelen reakció kerítette hatalmába változó
               lelkét. Az előbbi dac egészen eltűnt. Gondolkozni és okoskodni kezdett. Béla mellette
               még tele volt az elmúlt percek boldogságával, s napok fognak betelni, amíg másra is
               tud gondolni, a leány azonban számított. Szerelmes volt pedig nagyon, igazán. Hanem a
               leányoknak van egy fajtája, amely a legnagyobb szerelemben is meg tud őrizni egy kis
               előrelátást. A házmester-kisasszonyok, akik zongorázni tudnak, jórészt ebbe a fajtába
               tartoznak.</p>
            <p>...El fog venni, el fog venni... ez járt folyton az eszében.</p>
            <p>...Szeret nagyon - gondolkozott tovább - és el fog venni, mert becsületesnek hisz. De
               ha megtudja... ha Nina néni képes lesz neki elküldeni a keresztlevelet... pedig meg
               fogja tenni... Nina néni kegyetlen is tud lenni... És akkor vége volna, örökre
               vége... Béla úgy elszaladna tőlem, talán sohasem látnám. Ha pedig Nina néni kedvére
               teszek, Béla nem tud meg semmit a multból, tisztának és ártatlannak fog hinni ezután
               is. A gróf uri ember és nem árúl el semmit. Nemsokára... rövid időn kiadom neki az
               utat... és becsületes, igazán becsületes leszek... és Béla nem fogja megtudni.</p>
            <p>Hosszan és mélyen föllélegzett, mint a ki rendbejött a lelkiismeretével.</p>
            <p>- Szeretlek... - mondta mégegyszer Bélának.</p>
            <p>- Igazán? - kérdezte az és a hangja remegett - és nem csalsz meg és nem
               komédiázol?</p>
            <p>A leány elnevette magát az aggódásra:</p>
            <p>- Nem vagyok még eléggé színésznő ahhoz, - mondá kacéran.</p>
            <p>Magában pedig, amint a Béla kérő, vágyó, vibráló hangját hallotta, bizonyos
               megelégedéssel gondolta:</p>
            <p>- Elvesz, bizonyosan elvesz feleségül. Csak becsületesnek tudjon.</p>
            <p>És ettől a perctől kezdve az Irma parázs ajkai, amely előbb oly tüzesen osztotta a
               csókot, csupa okosságból elzáratott a szerelmes Béla elől.</p>
            <p>A hold is kibújt s világát egy kertes, kerítéses utcára ontotta. Fogalmuk sem volt
               róla, hogy hol vannak. Mialatt fölöttük röpült az idő, a kocsis lassu kocogásban
               végighajtotta lovait a főváros összes növénynevü utcáin. Voltak a Nefelejts-utcában,
               a Liliom-utcában, a Rózsa-utcában, bejárták az Akácfa-utcát, eltünt mellettük
               észrevétlenűl a Viola-utca, a Retek-utca és Béla seholsem állította meg a kocsit,
               seholsem ismert rá arra a házra, ahol ki akart szállani.</p>
            <p>A kocsis hátraszólt a bennülőknek:</p>
            <p>- Kérem, nagyságos úr, már végigmentünk minden virág-nevü utcán. A Rottenbiller volt
               az utolsó növény. Most itt állunk a Rottenbiller-utca végén.</p>
            <p>Csakugyan, előttünk volt a kerepesi-út torkolatának pompás háznégyszöge. Balra a
               keleti pályaudvar íves csarnokán a megvilágított óra mutatta az időt: fél kettőt
               éjfél után. Szemben a kőbányai-úton a hold a temető fehér sírkövein ragyogott.</p>
            <p>A leánynak eszébe jutott a szomorúság, amely elkisérte őket ma délután a színházba.
               És vakmerő lett.</p>
            <p>- Béla, - mondá gyöngéden, - ma két hete halt meg Török Elemér. Nézzük meg a
               sírját.</p>
            <p>Béla kapott az eszmén.</p>
            <p>- Nézzük meg, - mondá. - A kisértetek órája úgyis elmúlt, - tette hozzá félig búsan,
               félig tréfásan.</p>
            <p>A temető kapujánál kifizette a kocsist és becsöngetett a kapun. Az álmosan előbaktató
               temető-őrnek egy forintot nyomott a markába és megmagyarázta, hogy ők vidékiek,
               holnap korán reggel elutaznak s még ma meg akarnak nézni egy sírt. A bakter értett a
               szóból és beeresztette őket.</p>
            <p>Hamar odataláltak a Török Elemér csupasz sírjához. A mai zápor sokat rontott rajta. A
               féloldala le volt süppedve s a Nemzetőr babérkoszorúja is
               nagyon cafatosan hevert rajta.</p>
            <p>Szótlanul álltak ott egy darabig. Az idő határozottan rosszul volt megválasztva a
               sír­látogatáshoz. Mindaketten többet gondoltak a jövőre, mint az alig két hetes
               multra, többet a maguk fiatal forró életére, mint annak a szegény sírbanfekvő beteg
               embernek a halálára. Végre is Irma szólalt meg először:</p>
            <p>- Szegény Török!</p>
            <p>- Szegény fiu! - folytatta Béla, - tudja, hogy magára gondolt, mielőtt meghalt? Te
               rád gondolt. Nagyon, nagyon szeretett és azt mondta, hogy nekem hagy örökségül...</p>
            <p>- Gondoltam, - mondta lassan Irma, és aggódva nézett Bélára, hogy vajjon tud-e
               valamit, - gondoltam, hogy szeretett.</p>
            <p>Az nem tudott semmit, csak azt, hogy nagyon szerelmes.</p>
            <p>- Én édes örökségem, - suttogta a fiu és kitárta a két karját, hogy megölelje a
               leányt.</p>
            <p>De az ügyesen kibújt az ölelés elől, s halk nevetéssel a sír túlsó oldalára futott.
               Béla utána, a leány tovább egy másik sírhoz s azután az úton. Így kergetőztek egy
               kicsinyt. A sírok közt olyan furcsán hangzott a leány föl-fölcsendülő kacagása.</p>
            <p>Végre Béla megállt. A leány, mikor látta, hogy nem kergeti, egy kicsit kifujta magát.
               Nekidőlt egy útszéli fának, úgy pihent. A hold, mint valami óriási villamos reflektor
               világított végig ezen a különös szinpadon s tetőtől-talpig ezüstbe vonta a
               primadonnát.</p>
            <p>Béla messziről nézte és csudálta a leányt, aki egyszerre, csakhogy mélább, lassabb
               tempóban énekelni kezdte az elhíresedő keringőt. És a fiú a sírok fölött boldog volt.
               Elfelejtett mindent, mindent a világon, csak Irmát nem és a messzehangzó keringő
               bűbájos refrénjét:</p>
            <p>...Légy üdvöz, boldog szerelem!</p>
            <p>Hanem csókot ezután sem adott Bélának a leány, csak szépen, tisztességesen
               hazakisértette magát.</p>
            <p> </p>
         </div>
         <div type="chapter">
            <head>
              VI. Klára néni hireket kap.
            </head>
            <p>A szaádi pusztán azalatt már learattak, be is hordták, ki is csépelték a termést
               rendén. A nap fölkelt hajnalban és leáldozott este. Klára kisasszony valamivel
               szigorúbb lett és egy új napernyővel járt, Margitka virágos jó kedve pedig ritkábban
               verte föl a házat, mint eddig. Ez volt az összes változás, különben maradt minden a
               régiben.</p>
            <p>Eleinte sokszor szóba került Béla, aki ott hagyta őket. Valahányszor ebédnél,
               vacsoránál kettecskén üldögéltek, mindig a távollevőre fordult a beszélgetés. Igaz,
               hogy Klára néni sohasem kezdte, mindig Margitnak jutott eszébe:</p>
            <p>- Szegény Béla, vajjon mit csinál most...</p>
            <p>- Éli világát és nem gondol velünk, - volt legtöbbször Klára néni szigoru
               felelete.</p>
            <p>Amikor aztán Margitka látta, hogy a nénje nem szereti ezt a témát, mint valami félénk
               kis csigabiga, behúzta a szarvát. Azontúl csak magában mert Bélára gondolni. Este és
               reggel kicsiny szobájában egyedül mindig a fiu járt eszében, és az imádságát azzal
               végezte:</p>
            <p>...és vezesd hozzánk vissza Bélát!</p>
            <p>Az ebédlőben volt egy képe a világjárónak. Afféle suhanckép, amelyet gimnázista
               korában csinált róla a cserépházi fotográfus. A kép előtt álló pohárba mindennap
               friss vizet, s a friss vízbe egy szál virágot tett egy kicsiny kéz, amelynek bájos
               tulajdonosa folyton attól rettegett, hogy mit fog szólni Klára néni, ha észreveszi a
               gyöngédséget.</p>
            <p>De hiába remegett. A Klára néni szíve csak kívülről mutatta a haragot, mert
               ráparancsolt magára, hogy haragudnia kell. Igen jól látta ő a tékozló fiunak ezt a
               kultuszát, de belül neki is jól esett. Igaz, hogy Béla elveszett számukra addig, amíg
               távol volt, de vajjon van-e olyan öreg szív, amely húsz esztendeig szeretettel
               csüngött valakin, s amely húsz esztendő múlva ezt a valakit megtagadja. Vált légyen a
               fiu rosszá, tévelyedjen el, hozzon szégyent az otthon­valók fejére, egy sejtelem,
               soha ki nem haló reménye az öreg embereknek azt súgja, hogy majd megfordúl minden,
               megtér az útjavesztett, megjavúl a tékozló, s boldogok lesznek, mint azelőtt voltak.
               Ó, Klára néni bizonyosnak hitte azt a percet, amikor Béla fáradtan, porosan kopogtat
               az ajtón, náluk keres menedéket élet küzdelmei ellen, az ő vén, anyai keblén sírja ki
               magát és a Margit, kék szemében talál vigasztalást. És akkor ő elfelejt, megbocsát
               mindent. Szó se essék arról, ami történt, csak arról, ami történni fog.</p>
            <p>Eleinte Béla írt is egy pár levelet. Törökről, magáról, az Elemér haláláról, arról,
               hogy ujság­íróvá lett és egyéb apróságokról. A levelek nagy boldogságot okoztak a
               szaádi pusztán és az öreg bérest, aki a postáért járt, Margit apró ajándékokkal
               vesztegette meg, hogy jobban siessen. A cseléd azonban nagy ideje érdemetlenűl
               élvezte a kisasszony apró ajándékait: a m. kir. posta (amely amúgy is híres a
               rosszaságáról) nem akart több levelet hozni Pestről. Béla hallgatott. Ideje sem volt
               arra gondolni, hogy haza írjon, de meg nem is írhatta meg azt a lázas szerelmet,
               amely minden gondolatát lefoglalta.</p>
            <p>Egy meleg augusztusi estén Margit a kertben volt, mikor a cseléd jött haza a
               postáról. Szaladt és messziről kiabált a kisasszonynak:</p>
            <p>- Levél! Levél van Pestről, kisasszonyka.</p>
            <p>És egy nagy fehér levelet dobott át a kerítésen. Margit lelkendezve futott oda.
               Fölkapta és csaló­dottan forgatta.</p>
            <p>- Nem a Béla írása, - mondá nehéz szívvel.</p>
            <p>Aztán megint reménykedni kezdett.</p>
            <p>- Hátha belül. Csak a címet írta más valaki.</p>
            <p>Klára néni a szobában volt és a gazdával számolt, keményen leckéztetve, hogy a
               sarjúszéna még ma sincs megforgatva.</p>
            <p>Margit gyertyát gyújtott és a levéllel együtt odatette az asztalra.</p>
            <p>Klára kisasszony megforgatta a levelet és megigazította a pápaszemét.</p>
            <p>- Nem a Béla írása, - mondotta ő is, azután föl törte.</p>
            <p>Nagy, négyszer összehajtott levélpapiros esett ki a borítékból. Erős, markáns,
               férfias betűk voltak rajta.</p>
            <p>- Nincsen aláírva, ez csudálatos, - szólt Klára néni. - De mégis. Senki, ez az aláírás. Így még csudálatosabb!</p>
            <p>Megcsóválta a fejét és fenhangon olvasni kezdte a levelet.</p>
            <p>Amint itt következik:</p>
            <p>„Nagyságos kisasszony!</p>
            <p>Ha levelem aláírását elolvassa és megütődik ezen a szón, hogy Senki, ne dobja el azért ezt a papirost. Csakugyan senki vagyok immár
               nemcsak önre, de az egész világra és elsősorban magamra nézve. Egy nagy Senki, aki a
               fizikai élet kevés hátralevő esz­ten­dejét iparkodik lemorzsolni, nem okozván hasznot
               senkinek, de keserűséget sem, legföllebb magamagának.</p>
            <p>Azokat az éveket, amelyek számomra még hátra vannak, csöndesen, visszavonúlva töltöm
               el. Az életem eléggé viharos volt arra, hogy emlékeimen kérődzzem s ha ebből
               kifogyok, a lótó-futó, szaladgáló, verekedő, szeretkező emberek bolondos rohanása
               elegendő táplálékot nyújt a pesszimista filozofálására, amiben nagyon telik a
               kedvem.</p>
            <p>Nem is hittem, hogy valaha ki fogok bujni odumból és, ha csak tollal is, valamiképpen
               megint részt veszek az életben. Mint a pók befontam magam a sarokban, s örültem, hogy
               az emberek nem bántják a körülöttem egyre-egyre sűrűbbé váló pókhálót, nem, hogy
               magam jöttem volna ki belőle. És ime, amit nem vártam, megtörtént, ott hagytam biztos
               és nyugalmas sarkomat.</p>
            <p>Ismétlem, hogy az utánam jövő emberek küzdelme és a magam emlékei a főmulat­ságom. Ez
               a kettő együtt tette, hogy a vén pók ott hagyta a hálóját. Senkinek az élete, sikere,
               vagy pusztulása nem érdekelt eddig másként, mint egy ember pályája, amelyből
               tanulságot lehet vonni. Most azonban a sors egy olyan valakit kergetett elém, aki
               szoros összefüggésben van emlékeimmel s akivel szemben nem tudtam maradni, aki eddig
               voltam.</p>
            <p>Az ön öcscse ez, nagyságos kisasszony, nevelt fia, Szenttornyai Béla. Ő róla akarok
               önnek írni, feltolván magamat a sors kéretlen eszközének. Tudom, hogy ez háládatlan
               feladat és bocsánatot is kérek érte százszor. De olyan önzetlenül teszem és annyi
               jó­akarattal, hogy még az ön bocsánatára sem szorultam, lelkiismeretem nyugodt és
               tiszta. Azokat a drága emlékeket, melyek önhöz fűznek, nem szentségtelenítem meg
               ezzel a beavatkozással, csak meghálálom önnek. Tudom, hogy ön most visszafelé lapoz
               multjában s engem keres. Azt hiszem, hiába. Nem vagyok és nem voltam én önre nézve
               más, mint a nagy Senki.”</p>
            <p>Klára kisasszony, aki egyre gyorsabban olvasta a levelet, most leeresztette az
               ölébe:</p>
            <p>- Ki lehet, ki lehet, - motyogta. De hiába, nem jutott eszébe semmi.</p>
            <p>Olvasta hát tovább:</p>
            <p>„A véletlen hozott össze vele. Egy szerencsés véletlen, amelyért én igen hálás vagyok
               az istennek, akiben önök ott falun még bizonyosan hisznek. Szenttornyai úr
               valószínüleg igen csodálkozott, amikor én, egy öreg, ősz és kopasz ember, olyan mohó
               érdeklődéssel tudakozódtam a családjáról, anélkül, hogy izgatottságomat
               megmagya­ráztam volna. Keményen végig is nézett, óh, ráismertem a nézésére. Egy kis
               dac, kevélység, keverve valami jószívü sugárral, igazi Szenttornyai-nézés volt.
               Különben a fiu tiszta Szenttornyai-race. Hasonlít is önre, nagyságos kisasszony,
               abból az időből, amelyre emlékezem. Szép és erős gyerek, csak az arcán van
               kellemetlen sápadtság, ami engem megijesztett. Budapesti színnek hívják nálunk. Nem
               tudom, ilyen volt-e a fiu, mikor önöktől elment?</p>
            <p>Izgatottságom első zavarában azt mondtam neki, hogy meg fogom látogatni. Ő udvariasan
               válaszolt. Azonban aludtam rá egyet és meggondoltam a dolgot. Mit keresnék én, kopott
               vén ember, Szenttornyai Bélánál. Meg kellene magyaráznom érdek­lődésemet s ez nem
               menne hazugság nélkül. Mit mondanék neki, miért keresem a társaságát? Mivel
               okolhatnám meg, hogy beleavatkozom az ő dolgaiba, mikor az igazat röstellem
               megmondani. Lehet, hogy önnek is, nagyságos kisasszony, kellemetlen vagyok, pedig
               csak egy levéllel háborgatom, mennyivel inkább az volnék ő vele szem­ben, aki ismer.
               Szemtelen, vén tolakodó, semmi más.</p>
            <p>Nem, ezt nem teszem. Azóta ugyan találkoztam vele sokszor, de lebírtam magamban az
               indulatot. Hideg voltam és idegen. De csak, amikor szemtől szembe álltunk. Nem
               szégyellem bevallani, hogy háta mögött, tudtán kívül valóságos kémkedést folytatok. A
               cél szentesíti az eszközöket, ha becsületes. Az enyém pedig az.</p>
            <p>Megtudtam róla mindent, ami megtudható volt. Nem vagyok szorult anyagi viszonyok közt
               és lehetséges volt valamit áldoznom is. És most előttem van az ő fiatal élete, mint
               egy nyitott könyv s nem tehet egy lépést sem, hogy én ne tudnám.</p>
            <p>Megvallom, nagyságos kisasszony, hogy ezek a lépések eléggé bolondok s ha
               Szent­tornyai úr nem volna olyan fiatal, amilyen, komoly aggodalmat érdemelnének.
               Különben hajh, - ez a hajh, nagyságos kisasszony, egy elfojtott sóhajtást jelent -
               talán annál inkább. Mennél fiatalabb az élet, annál könnyebben megtörik s annál
               nagyobb kár érte. Azután, meg itt Budapesten, a fiatalságot nem lehet komolyan
               fiatalnak venni. Ismerek ifju embereket, akik ötvenesztendőseknek születtek s
               másokat, akiket egy hónap vénített meg így.</p>
            <p>Mikor Szenttornyai Béla úr feljött Budapestre, a kis ujja hegyéig tele volt azzal az
               új betegséggel, amelyet fővárosi láznak lehetne nevezni. Csodálatos egy nyavalya ez,
               csak a vidéken járványos és csak ott gyógyítható. Az áldozatait valami láthatatlan
               erő (bacillusoknak és mikrobáknak hívják a doktorok) hajtja föl ide, ahol
               menthetetlen elpusztulnak, mert ritka az, aki megkapja a szükséges orvosságot. Ennek
               az orvosságnak a szerepére vállalkoztam én, az ön segítségével, nagyságos
               kisasszony!</p>
            <p>Bélának - megengedi, ugy-e, hogy így nevezzem? - szüksége van a gyógyításra, mert nem
               olyan környezetben jött föl, amely erre alkalmas. Talán a legelső tapasztalata egy
               haldoklás és egy öngyilkosság volt, amelylyel ugyanennek a láznak egy
               előrehala­dottabb betege elvégezte fiatal életét. Szenttornyai Béla nagyon gyerek még
               ahhoz, hogy tanúljon ebből. Nagyon gyerek és nagyon vak. Egy leány tette vakká.</p>
            <p>Egy leány, akiben megvan minden kellék arra nézve, hogy vesztébe vigyen Bélánál
               sokkal öregebb embereket is. Szép a bolondulásig, okos és ravasz az önáltatásig,
               jónak tudja magát mutatni, mint a Madonna - és a mellett rossz. Hozzá még szerelmes
               is Bélá­ba. Ezt az utóbbit nem akartam elhinni s most sem vagyok még a dologgal
               tisztá­ban. A jelekből azonban kénytelen vagyok így vélekedni, nem tudom, igazán-e,
               hiuságból-e, változatosságból-e, de úgy látszik, szerelmes. Viola Irmának hívják és
               szinésznő.</p>
            <p>Béla pedig, ahogy csak tud szeretni (és a Szenttornyaiak nagyon tudnak), szereti. A
               leány az erkölcs mintaképének mutatja előtte magát, ami tudvalevőleg fiatal s meg nem
               romlott szívekre úgy hat, mint a petróleum a tűzre. Nos hát a Béla lepetróleumozott
               szíve egyre nagyobb lánggal lobog s ebben a vészes világításban elvakulva, nem veszi
               észre, hogy a petróleum hamisított, a mutatott erkölcs hazugság.</p>
            <p>Viola Irma nem jó leány. Bocsásson meg, hogy ön előtt, nagyságos kisasszony, aki maga
               a jóság és tisztesség, ilyen témákat fejtegetek, de aki tüzet olt, az ne féljen a
               koromtól. A Béla imádottjának szeretője van, ki egyszerűen kitartja a leányt. Egy
               gróf, a neve nem tartozik a dologhoz.</p>
            <p>Én már akkor tudtam ezt, amikor még semmi közöm az egészhez nem volt, azaz mikor
               Bélát még nem is ismertem. A leányt ugyanis a Muzsa-szinházhoz szerződtették
               primadonnának. A szerződésnek van egy titkos pontja, amely szerint, a kisasszony
               gázsijá­nak háromnegyed részét a gróf fizeti. Ezt pedig ő nem teszi ingyen. A
               dologról alig tud két ember, s azok nem adják tovább. A világ szája hallgat. Béla,
               akinek a fülébe a kisasszony a maga kis kacsójával dugja bele a gyapotot, nem tud meg
               semmit. Azonkívül pedig Viola Irma semmi feltünőt nem tesz. A gróf bérelte kicsiny
               lakásban lakik, az életmódja nem emelkedik túl a fizetésén, s azt a töméntelen
               ékszert, amivel imádója (megnyugtathatom: nem Béla) elhalmozza, a szekrényében tartja
               zár alatt. Járnak hozzá sokan, de talán a gróf a legkevesebbet. (Én azt is kijártam,
               hogy hol találkoznak.) A társaság - csupa férfi - Budapest jónevü öreg
               fiatalembereikből és fiatal öreguraiból áll. A primadonnának van ízlése, hogy
               megválogassa látogatóit. Béla mindennap ott ül egy-két órát, ami éppen elég arra,
               hogy ne tudjon aludni abban a kevés órában sem, amelyet erre szánt.</p>
            <p>Pedig a fiút nagyon koptatja ez az élet. Ujságíró-mestersége maga is elég arra, hogy
               az erejét egészen lefoglalja, az életmód, amelyet folytat, már egyenesen a véréből
               kér egy-egy apróbb áldozatot. A fiút - jó neve van - befogadták a társaságba,
               amelynek minden őrültségét kétségbeesett lelkiismeretséggel csinálja végig. Nem akar
               elmaradni azoktól, akik vele együtt udvarolnak Irmának, azt hiszi, hogy ha nem tudna
               lépést tartani képzelt vetélytársaival, a leány - aki mellesleg megjegyezve,
               házmesterkisasszonyból lett prima­donnává, - sohasem lenne az övé, aki egyszerü
               ujságíró.</p>
            <p>És az élet vérbe és pénzbe kerül. A vért észre sem veszi Béla, pedig ez a drágább a
               kettő közül. Hogy sápad, roskad, hogy romlik le lassankint, az nem tünik föl neki,
               ellenben igen kényelmetlenek a pénzügyi viszonyai. A fizetése - értesülésem szerint -
               olyan csekély, hogy abból a virág sem telik ki, amely minden este Irma keblén virít.
               Hozzá az életmód, tisztességes kis garçon-lakás (kifizetetlen butorokkal), elegáns
               ruhák, elegáns lumpolások, elegáns fiakker, és nem kevésbé elegáns kis ékszerek,
               amelyeket Irma könnyekkel a szemében köszönt meg, de amelyekért egy rimánkodva kért
               csókot sem adott, mozgásba hozták, a hány uzsorás pénzkalmár a szinház körül
               jár-kel.</p>
            <p>És adtak is a fiúnak. Elég tisztességes összegeket, de nem hiszem, hogy sokáig fog
               tartani a hitel.</p>
            <p>Ime, nagyságos kisasszony, a pusztáról ide tévedt fiúnak ez a sorsa. Híven és
               szépítés nélkül írtam meg a helyzetet. Nem tettem még azt sem hozzá, mert hisz’ azt
               maga is tudja, hogy a fiu lelke ép és becsületes. Éppen azért megy ilyen rohamosan
               ezen a ferde úton, mert ez a betegség olyan, mint a himlő. Akiket kis gyerek korukban
               himlővel be­oltottak, azokat megkiméli, akik tisztán és érintetlenül kapják meg,
               azokat meggyilkolja.</p>
            <p>És ezeken kívül az én vén szemeim, amelyek annyit láttak, tisztán vélik látni a jövőt
               is. A leány nem ok nélkül játszik a fiúval, akit szeret. Sokat forogtam ilyen
               asszonyok körül s ha segítségemre nem jő, nagyságos kisasszony, ne legyen meglepve,
               hogy egy szép napon eljegyzési kártyát visz a szaádi pusztára a posta.</p>
            <p>Én magam semmit sem tehetnék a végzet ellen. Szenttornyai Béla legfölebb megverne, ha
               árulkodnám. Meg is érdemelném, mert úgysem tudnám a szemét fölnyitni. De ön,
               nagyságos kisasszony, most még jókor érkeznék. Az ön szava nem volna kiáltó szó a
               pusztában, mert a mihez a fiu húsz esztendőn keresztül hozzászokott, hogy az ön szíve
               mindig szerette és mindig a javát akarta, azt a primadonna legszebb mosolygása sem
               tudná lerontani. Vigye hát el innen a fiút a békességes pusztai csöndbe, a vérnek ez
               a lángja, amely most úr a Béla minden idegén, hamar megcsillapodnék ott.</p>
            <p>Nekem pedig, fogadatlan prókátornak bocsásson meg ezért a beleavatkozásért az önök
               életébe. És egy másikért is.</p>
            <p>
               Senki”</p>
            <p>A gyertya félig leégett kanóca nagy lobbot vetett, mikor Klára néni lecsapta a
               levelet és izgatottan fölugrott a helyéről:</p>
            <p>- Szemtelen! Árulkodó! Kém! Hazug! - mormogta dühös gyorsasággal.</p>
            <p>Fölkapta a papirost és összegyűrte.</p>
            <p>- Hazugság minden betűje! Névtelen árúlkodás.</p>
            <p>Hanem lassan kisimította megint. A tekintete a levél elejére esett, ahol az
               ismeretlen levélíró komoly és meleg szavakban védelmezi magát. Miért is tenné? Mi
               érdeke lehet? És olyan jót akar. Klára néni leült és sokáig bámulta az összegyűrt és
               kiegyengetett papirost, amíg a rossz világítástól, hosszas olvasástól vagy mitől,
               elkezdett nedvesedni a szeme.</p>
            <p>- Bizonynyal úgy van, - motyogta végre halkan. - Úgyis van és én tudom, hogy így
               lesz.</p>
            <p>Margit csukló zokogása hallatszott az asztal végéről. Klára néni nagy indulatában
               fönhangon olvasta föl az egész levelet, elfeledkezvén arról, hogy Margit is a
               szobában van. De most, hogy a sírását hallotta, nagy elkeseredés vett erőt rajta. Az
               ő tervei, az ő szép álmai hová lettek. Az egyik ott éli a világát, a másik itt zokog.
               És egyszerre keserűség szállt a szívébe a lázadó fiu ellen, aki csak magára és a
               macájára gondol.</p>
            <p>Margit fölemelte a fejét és könnyes, könyörgő szemét Klára kisasszonyra szegezte:</p>
            <p>- Fölmegy a néni Pestre?</p>
            <p>Tele volt együgyü reménységgel, naiv hittel a kérdés. Igen, itt csak a néni
               segíthet.</p>
            <p>Klára néni hangjában dac volt. Azzal felelte:</p>
            <p>- Nem megyek. Megmondtam neki, hogy nem megyek. Megtartom a szavamat. És ha azt
               írnák, hogy rongyokban szakad le róla a ruha, hogy az utcasarkon koldul, akkor sem
               mennék föl. Ha hazajön, az anyja leszek, de ott senkije sem vagyok. Menjen a
               vesztébe, maga akarta. A fejem sem fáj érte.</p>
            <p>Ezt a kegyetlen mondást mindjárt meg is bánta, de nem mutatta. Az akaratánál
               keményebb hangon szólt oda a lánynak:</p>
            <p>- Ne sírj!</p>
            <p>Aztán kinyitotta az ablakot s a Béla képe előtt levő poharat virágostól kidobta a
               kertbe.</p>
            <p>- Nem tudom, ki virágozza ezt a képet. Elég volt a gyerekségből. Holnap a képet is
               kidobom.</p>
            <p>Margit, mint a tetten ért bűnös, reszketve emelkedett föl a helyéről és osont ki a
               szobából.</p>
            <p>Klára néni pedig dohogva ment a magáéba. Hanem ottbenn, az éjjeli csöndben, az
               imádságos könyve mellett eloszlott a haragja. Csak a szíve fájt nagyon, sokáig.</p>
            <p>Az éjjel keveset aludtak mindaketten. Másnap a Béla képe eltűnt az ebédlőből. Margit
               dugta el valahová, hogy a néni meg ne lássa a virágot, amely ezután is ott illatozott
               mindennap a hűtlen, elpártolt gyerek előtt.</p>
            <p>És folytak a napok egymásután, kínosan, csendesen. Még annyit sem beszéltek Béláról,
               mint azelőtt. Pedig többet gondoltak rá, mint akármikor.</p>
            <p>Egypár hét mulva megint levelet hozott a posta. Margit megismerte. Ugyanolyan volt a
               formája, meg az írása, mint a másik bánatos levélé. De sokkal vékonyabb.</p>
            <p>Mint a megriadt madár futott be a szobájába a lány s az ágya vánkosai közé temette a
               fejét. Nem akarta hallani, nem akarta tudni, mi van benne.</p>
            <p>Klára néni lassan bontotta föl és olvasta el:</p>
            <p>„Nagyságos kisasszony!</p>
            <p>A múlt levelemet felelet nélkül hagyta, a melyből azt hiszem, hogy megsértődött. Ne
               haragudjék hát, hogy még egyszer alkalmatlankodom. Nem tudom, miért nem jött föl, de
               nagyon kérem, hogy siessen, mert ma hallottam, hogy Szenttornyai Béla eljegyezte
               Viola Irmát.</p>
            <p>A maga életéről rendelkezhetett, de a fia életéről számolnia kell. Béla lakása a
               Nándor-körut 20. szám alatt van.</p>
            <p>
               Senki.”</p>
            <p>Klára néni darabokra tépte a levelet.</p>
            <p>- Nem megyek. Punktum.</p>
            <p> </p>
         </div>
         <div type="chapter">
            <head>
            VII. Viola Nep. János örömmel tudat valamit.
            </head>
            <p>A titkos jóbarát második levele, amelynek papirosfoszlányait most a szaádi kert
               pázsitján süti a nap, vagy veri az eső, egy borus szeptemberi napon íródott meg.
               Péntek volt és Szenttornyai Béla átkozottúl rossz kedvben ébredt föl.</p>
            <p>Az előttevaló éjjel megint egyike volt a viharos éjjeleknek. Nem emlékezett rá
               tisztán, hogy merre mindenfelé jártak, csak azt tudta, hogy mindenütt vizespohárból
               itták a cognacot s ő végül sírva fakadt, mint egy gyerek. Akkor aztán kocsin
               hazaküldték.</p>
            <p>A feje nagyon fájt. Fölhúzta az ablaka függönyét. Az idő nem volt alkalmas arra, hogy
               eloszlassa a rossz kedvét. Borús, szürke őszi ég fedte be a világot. A kövezet
               lucskos volt, úgylátszik, az eső is esett. Az emberek esőköpenyben, esernyőkkel
               járkáltak s a szemköztös utca fekete torkából, mint valami nagy, fehér szörnyeteg
               kandikált elő a köd.</p>
            <p>Béla lassan öltözködni kezdett. Megivott három pohár vizet és rágyújtott egy
               cigarettre. A cognac eloszlott mámorát valami erkölcsi kaccenjammer is követte s néha
               úgy érezte, hogy legjobb volna kiugrani az ablakon át. Le a második emeletről az
               utcán álldogáló hordár nyakába.</p>
            <p>A cigarettje nem akart égni. Rágyújtott újra, aztán kihajította mind a kettőt az
               ablakon.</p>
            <p>- Gyalázat, - mormogta. - Gyalázatos vagyok.</p>
            <p>Be akarta gombolni a cipőjét, de nem találta a cipőgombolót. Elkezdett kutatni az
               asztalon, de a kis darab acél nem akart előkerülni. Helyette a sok lim-lom közül egy
               kis fehér levél akadt a kezébe. Hátul gyöngyvirág volt rajta: a Margit levele volt.
               Régi, hónapokkal ezelőtt írt sorok, amiben tudósította Bélát Klára néni a buza
               hogylétéről és kérte, hogy szeresse őket.</p>
            <p>- Cudarság tőlem, hogy mióta nem írtam nekik! - mondotta magában.</p>
            <p>És egy percre kiderült a szürke, csúnya őszi nap. Elébe villogott a szaádi puszta, a
               rengő vetések, a fehérfalu tanya, a kert és a gyümölcsfák.</p>
            <p>- Mennyi szilva lehet most otthon, - gondolta magában.</p>
            <p>És hallani vélte egy pillanatra Margit kacagását és a Klára néni kötőtűjeinek halk
               percegését.</p>
            <p>Ledobta az ágyra az ingét, a melybe gombokat akart beletenni és elővette a
               tintatartót, a pennát és a papirost.</p>
            <p>- Rögtön fogok írni nekik.</p>
            <p>És apró betükkel ráírta a levélpapirosra: „Édes Csitrikém!”</p>
            <p>
               Csitrikém, - ez volt a Margit beceneve, jobb időkben,
               gyermekkorukban, boldog enyelgés, játék és hancúzás közt adott név, amelynek édes
               jelentőségét már el is felejtették...</p>
            <p>- Édes csitrikém... - sóhajtotta Béla és letette a tollat.</p>
            <p>Nem ment a levélírás. Mit is írjon haza azoknak, akiknek sejtelmük sincs az ő
               életéről. Megírja, hogy mint küzködik itt fönn ő maga a jobbik lelkével, amely arra
               biztatja, hogy hazamenjen. Megírja, hogy mint győz a rosszabbik lelke, amely itt
               marasztalja Budapesten. Megírja, hogy nem tud elválni innen, nem tud elmenni azokhoz,
               akik szeretik, mert ide láncolja egy leány, akit ő szeret.</p>
            <p>És Irmára gondolt. Sápadt arcába vér szökött, a keze remegett a gondolatra. Óh,
               hányszor átkozta meg ezt a leányt azóta a temetői bűbájos éjszaka óta és hogyan
               kereste mégis, hogy mindig mellette lehessen. Hányszor nevette ki az őt. Most is
               hallja a kacagását.</p>
            <p>- Majd ha a felesége leszek!</p>
            <p>Hányszor kérdezte magától, vajjon nem álom volt-e az az éjszaka, mikor a lány
               háromszor is mondta neki:</p>
            <p>- Szeretlek... szeretlek... szeretlek...</p>
            <p>És eszébe jutott, hogy minden ilyen kételkedésére a leány nyugodt méltósággal
               felelte:</p>
            <p>- Szeretem... de becsületesen.</p>
            <p>Lángos vére mindig jobban és jobban kívánta ezt az észvesztő szépséget, néha úgy
               érezte, hogy megőrül utána és eddig mégsem tudta elhatározni magát arra, hogy
               megkérje feleségül. Isten tudja, mi tartotta vissza. Valami szeméremérzet, egy kis
               megmaradt józanság, egy-egy szerető emlékezés Margitra, az otthonvalókra mindig
               közbelépett és a szeretők legtöbbször haraggal váltak el.</p>
            <p>A tegnapi éjszakának is ilyen előzménye volt. Irma büszkén hivalgott vele, hogy
               milyen jó és becsületes, és mind csak Béla kedvéért. Aztán várta a hatást. Béla
               rosszkedvűen felelt:</p>
            <p>- Az én kedvemért? Egy csókot sem adsz soha!</p>
            <p>A leány élesen felelt vissza:</p>
            <p>- Van jussod hozzá?</p>
            <p>- Van. A szerelem joga.</p>
            <p>A leány nevetni kezdett.</p>
            <p>- Te Béla! Nina néni a balletnél szolgált, kérdezd meg őt, mi az a szerelem joga.</p>
            <p>Béla nem felelt semmit, vette a kalapját és köszöntés nélkül elment.</p>
            <p>Ma egész erejével nehezedett rá ez a jelenet, sok más apró csetepatéval együtt. Néha
               úgy érezte, hogy gyűlöli azt a leányt és szabadulni szeretne tőle. Majd szilárd
               iparkodott lenni és nagy elhatározásokat koncipiált. Soká küzködött, amíg végre
               kimondta:</p>
            <p>- Elmegyek innen. Ne játszék velem. Hazamegyek magam a levél helyett.</p>
            <p>Csöngettek. Kedvetlenül nyitotta ki az ajtót egy fruskának. Az Irma szobalánya volt
               és levelet hozott.</p>
            <p>Amint Béla az apró lilaszínü papirost a kezébe fogta, egyszerre kicserélték. A
               szemébe fény szökött, arca mosolygóssá vált, a hangja vidáman csengett. Jókedvűen
               szólt oda a szoba­lánynak.</p>
            <p>- Várjon egy percet, Milka, rögtön felelek, - azzal feltörte az illatos billet-t.</p>
            <p>Csak egypár szó volt a levélben:</p>
            <p>„Jöjjön el ma ebédre, Béla. Fontos beszélgetésre várja</p>
            <p>
                Irma.”</p>
            <p>- Csókolom a kezét a nagyságának, ott leszek, mondja meg, Milka!</p>
            <p>És hamar megnézte az óráját. Tizenkettőre járt az idő, sietni kellett.</p>
            <p>Mintha mássá lett volna az ég odakünn és mássá az ember idebenn, Béla úgy fogott az
               öltözködéshez. Szürke ruhát húzott, Irma nem szereti a feketét. Egy csöpp imperial
               russe-t a zsebkendőjére, ez az Irma kedves parfümje. Megnézte magát a tükörben, azzal
               hármával ugrotta át a lépcsőket.</p>
            <p>Az Irma kicsiny ebédlőjében csak hármasban ültek együtt Nina nénivel. Nina néni,
               akinek állítólag nehezére esett a járás, különben rendesen a konyhában, a
               cselédszobában, vagy a folyosón volt, s a házbeli összes szolgálók és szakácsnék
               rettegtek tőle. Ebéd és vacsora ideje alatt azonban ő volt a gardedám, s
               kényelmetlenül feszes toalettjében ő ült az asztalfőn. Pedig olyan kevéssé illett
               oda. Legalább e sorok szerény írójára a vén asszonyok olyan gótikus benyomást
               tesznek. Különösen az ilyen kiélt arcok határozottan olyanok, mint egy ezer csipkés,
               ezer csúcsos gót-oszlop, amelyet legkevesebb ötszáz éve koptat az idő. Az Irma kacér
               kis ebédlőjében pedig minden kényelmes, kedves és gömbölyü volt. A rokokónak
               határozott, de nem ízléstelen túlzásával volt bebutorozva ez a kis fészek, és a többi
               helyiségek is.</p>
            <p>A leves után, amikor a szobaleány kiment, Nina néni, a minden makhinációk mesternéje
               szólalt meg.</p>
            <p>- Egy igen komoly ügyben kérette ide a hugom önt, Szenttornyai úr, mint igaz
               barátját. Megkérték a kezét.</p>
            <p>Ha Nina néni kellemetlen, éles hangján azt mondja, hogy őt magát kérte meg valami
               uralkodó herceg, sokkal kevésbbé lepte volna meg Bélát, mint ez a száraz kijelentés.
               Ez váratlan volt és hatott is. Bélának minden idege megfeszült, mint a hajtásban levő
               vadé, arra a gondolatra, hogy Irmát el is vesztheti. Ez még sohasem jutott eszébe.
               Mindig úgy gondolt a lányra, mint a ki az övé, vagy legalább csak egy szót kell
               kimondania, hogy az övé legyen. Egyszerre érezte, hogy milyen gyorsasággal semmisül
               meg minden elhatározása, amit egy rossz délelőtt sugallt, hogy milyen gyerekes,
               milyen nevetséges minden átkozódása és gyűlölete, melylyel ezt a leányt illette, ezt,
               akit mindenekfölött szeret. Elfelejtett mindent, csak Irma maradt meg ködben úszó
               szeme előtt és az a rettenetes gondolat, hogy a másé lehet. Ideges, száraz hangon
               kérdezte:</p>
            <p>- Ki kérte meg?</p>
            <p>- Bozó Endre, a színész, - felelte Nina néni.</p>
            <p>Béla ismert Bozót. Csinos fiatalember volt, eléggé tehetséges is. A szinháznál sokat
               vicceltek rajta, mert mindenki tudta, hogy Irmába szerelmes.</p>
            <p>A lány, Bélával szemben, eddig egy szót sem szólt. Az asztalkendőjével babrált. Béla
               egyene­sen hozzá szólt.</p>
            <p>- És hozzámegy?</p>
            <p>Irma nem felelt mindjárt. Azután is kitérőleg.</p>
            <p>- Csinos ember, tisztességes is. Istenem, nem akarok lány maradni. Ha nem akad
               jobb.</p>
            <p>Majd hirtelen Nina nénihez fordult:</p>
            <p>- Édes Nina néni, soká hozzák a pecsenyét, nézd meg, mi baj odakünn.</p>
            <p>Az engedelmes Nina néni fölkelt és kiment. Béla hátrarúgta a székét és fölállt.</p>
            <p>- Szereted? - kiáltotta a leányra.</p>
            <p>Irma meg sem mozdult, de dacos szemét ráfüggesztette a legényre.</p>
            <p>- Szeretem-e? Te kérdezed azt? Tudod, hogy én csak egyet szeretek, és az te vagy. De
               megkért és elvesz feleségül, ennyi az egész.</p>
            <p>Béla ingerülten járt föl s alá. A szavak csak összeszorult torkából törtek ki.</p>
            <p>- Ennyi az egész? De én is szeretlek és nem hagyom ennyiben. Megesküdtem neked, hogy
               az enyém lész és megtartom a szavamat. Te is megesküdtél, állj hát az esküdnek.</p>
            <p>A vére mindig jobban fölforrt.</p>
            <p>- Az első jöttmentnek, aki a kezedet kéri, odaadod magadat. Én hónapok óta szomjazom
               egy csókodért és engem kinevetsz. Véget fogok vetni ennek a játéknak, amely
               meggyaláz.</p>
            <p>Megállt a lány előtt. A szeme karikákat hányt. Az imperial russe bódító illata a
               fejébe szállt és megzavarta az eszét. Megkapta az Irma kezét.</p>
            <p>- Az enyém lész, ha csak egyszer is. Aztán légy az övé.</p>
            <p>A hangja tompa mormogásnak hangzott és nem is volt már tiszta emberi értelme.
               Egyszerre eloszlott előle minden, elfelejtette, hogy hol van, csak azt érezte, hogy
               Irma a kezében van. Rávetette magát a lányra és megcsókolta fényes fekete haját.</p>
            <p>- Béla, - sikoltotta a leány s mind a két kezével ellökte magától.</p>
            <p>A nagy, erős legény a pamlagra roskadt, és a fejét a tenyerébe temette. Érzéki mámora
               le­csillapult s az előtte álló lángoló arcu, kuszált haju lány valami magasabb,
               tiszta és becsületes teremtésnek tetszett előtte. A nagy fölindulást a meghatottság
               reakciója követte. Odavonta a leányt maga mellé a pamlagra. Az nem ellenkezett. A
               férfi is nagyon csöndes volt, amikor kimondta a nagy elhatározást:</p>
            <p>- Eljönnél-e inkább hozzám feleségül, Irma?</p>
            <p>A lány is suttogva válaszolt:</p>
            <p>- Hogy elmennék-e...</p>
            <p>És hirtelen, erősen odatapasztotta forró, piros ajkát a Béláéra. Aztán pirulva ugrott
               föl és a helyére sietett:</p>
            <p>- Ezt már a menyasszonyod adta.</p>
            <p>Nina néni olyan a tempo érkezett vissza, hogy az elfogulatlan szemlélőben okvetlenül
               gyanu támadt volna a visszaérkezés természetessége iránt. Szerencsére elfogulatlan
               szemlélők távollétéről gondoskodva volt.</p>
            <p>Az ebéd hátralevő része igen vidám hangulatban folyt le. Legalább Irma olyan jókedvű
               volt, hogy alig bírt magával. Csicsergett, tréfált, huncutkodott Bélával, akire
               lassankint ráragadt a derüből valami. Nina néninek elmondták, hogy Bozó úrnak kosarat
               adnak, mert Szenttornyai úr éppen az imént kérte meg az Irma kezét s egy hónap mulva
               meg is esküsznek. Nina néni komoly arccal gratulált.</p>
            <p>- Őszintén tiszta szívemből gratulálok, édes öcsém. (Megengedi, hogy így nevezzem.)
               Higyje el, a szívemből olvasták ki a gondolatot.</p>
            <p>(Akik a Nina néni őszinte szívében nagyon bíznak, azok egy kissé csalatkoznak. Sok
               szép ékszerre, súlyos és nehéz igéretre volt szüksége Irmának, amíg kicsikarta
               beleegyezését és hallgatását.)</p>
            <p>Azután a tennivalókat beszélték meg. Csodálatos egyértelmüséggel ment minden. Béla
               most, hogy túl volt a megkérésen, olyan boldognak érezte magát és könnyünek a szívét,
               amint csak hajdan valaha. Bámult azon, hogy miért nem tette meg eddig is ezt a
               lépést. Semmi, semmi rossz sincs benne, csak csupa boldogság.</p>
            <p>Rózsás hangulatban bucsúzott el. Irma kikísérte a lépcsőig s még utána is
               kiabált:</p>
            <p>- Ne felejtse el... Hogy holnap már szétküldhessük. Fönn a papa neve: Viola Nep.
               János...</p>
            <p>Béla egy kissé mámoros fejjel sietett el. A szerelem és a pezsgő, amelyet az
               eljegyzés örömére ittak, egy kissé a fejébe szállt. Fütyürészve ment az utcán és
               jókedvűen rendelte meg az eljegyzési jelentéseket. Az udvarias kereskedő mindjárt
               gratulált is hozzá.</p>
            <p>Azután eszébe jutott, hogy az öreg Eisbärrel találkozója van.</p>
            <p>- Hopp, az öreg Eisbär... Majd el is felejtettem...</p>
            <p>Azzal nekiindult az Andrássy-út felé, amelynek száz kávéháza közül egyikben tartotta
               tanyáját az öreg Eisbär.</p>
            <p>- Pedig most többet fogok kérni, mint akartam, - mormogta magában.</p>
            <p>A kopasz, vén ember, aki az Eisbär nevet viselte, csakugyan ott ült a kávéház
               sarkában és a pipája szárával mutogatott valamit egy mellette klabriászozó embernek.
               Amint meglátta Bélát, fölkelt:</p>
            <p>- Alásszolgája, Szenttornyai nagyságos úr, - mondá, - mit parancsol?</p>
            <p>- Kedves Eisbär, sietek, - mondá Béla, - hát ne csináljon kellemetlenséget. Ötszáz
               forintra van szükségem.</p>
            <p>Eisbär visszaült a helyére és csak a pipaszár mögül eregette a szót.</p>
            <p>- Nem lehet, nagyságos úr, nem lehet, - szuszogta.</p>
            <p>- Okvetlenül kell, öreg.</p>
            <p>- Könnyü azt mondani, hogy okvetlenűl kell. De honnan vegye az öreg Eisbär. Nekem
               csak bizományban van pénzem. A nagyságos úr tábláján pedig már sok van. Nem lehet,
               kifogyott.</p>
            <p>- Kedves Eisbär, úgy veszem, ahogy akarja. Házasodom, arra kell.</p>
            <p>- A Viola kisasszonyt házasodja, ugy-e? - kérdezte az öreg ravaszul. - Rossz
               házasság, az öreg Eisbär mondja, hogy rossz házasság.</p>
            <p>- Az mindegy, öreg. De pénz nélkül azt sem lehet.</p>
            <p>Az uzsorás kivette a pipát a szájából, és hirtelen más tárgyra tért át:</p>
            <p>- A nagyságos úrnak a mamája a Szenttornyai Klára?</p>
            <p>- Nem az anyám, a néném.</p>
            <p>- Az mindegy. Az övé a szaádi puszta. Hát úgy talán igen.</p>
            <p>- Hogyan öreg?</p>
            <p>- Hát a nagyságos úr ad váltót és ráírja a néni nevét.</p>
            <p>Bélán egy percre hideg borzongás futott át. Eisbär észrevette:</p>
            <p>- Ne tessék úgy érteni. A váltót boritékba tesszük. A nagyságos úr lepecsételi. Senki
               se látja meg. A nagyságos úr fizet, rendben van minden. De érheti a nagyságos urat
               malőr is, akkor az öreg Eisbär pénze nem veszett el. Figyelmeztetjük a nénit és akkor
               se tudja meg más.</p>
            <p>Bélának nagyon melege lett a tanácsra. Mégis csak... A homlokán egy veritékcsepp
               folyt végig. Kivette a zsebkendőjét, hogy letörölje. A zsebkendővel megint feléje
               ömlött az Irma parfümje. És az az átkozott imperial russe olyan kábító, bolond
               tanácsokat ad. Irmát látta maga előtt, amint egyedül maradnak és a mirtuszt leteszi a
               fejéről...</p>
            <p>- Adja ide a váltót, öreg!</p>
            <p>Eisbär kitöltötte a váltót ezer forintról.</p>
            <p>- Tetszik tudni, a kamat. Mához egy hétre az első törlesztés kétszáz forinttal. Akkor
               majd új váltót tetszik adni.</p>
            <p>Béla remegő, ügyetlen kézzel írta rá: Elfogadom, Szenttornyai Klára.</p>
            <p>Mikor lepecsételte a váltó boritékát, egy kissé megnyugodott. Ej, dolgozni fogok,
               mint egy ökör, de megfizetem, - gondolta magában.</p>
            <p>Eisbär alázatos hunyorgás közben számolt le neki öt darab százast, Béla kifelé
               indúlt.</p>
            <p>A kávéház ajtaján akkor lépett be az öreg Reéz Fülöp.</p>
            <p>- Ej, még ezzel a kellemetlen emberrel is kell találkoznom, - mondotta magában, és
               kezet fogott vele.</p>
            <p>- Mi ujság, Szenttornyai úr, - kérdezte a szinész.</p>
            <p>Bélának megint a mai nap nagy ujsága jutott eszébe.</p>
            <p>- Gratuláljon, Reéz úr, - mondotta és az arca kiderült, - ma jegyeztem el Viola
               Irmát.</p>
            <p>Meg sem várta a gratulációt, hanem sietett ki az utcán tolongó emberek közé. Szerette
               volna mindenkinek oda kiáltani, hogy „gratuláljon, ma jegyeztem el Viola Irmát!”,
               olyan boldog volt.</p>
            <p>Az utcán, a szerkesztőségben, a szinházban el is mondta egy csomó embernek úgy, hogy
               mire késő éjjel hazakerült a lakására, az eljegyzést tudta a fél város.</p>
            <p>Otthon az íróasztalon várták az eljegyzési kártyák. Egy csomóban, ahogy a nyomdából
               kikerültek. Legfölül, mutatóba ki volt téve egy aranyos szegélyü vastag papirlap.
               Szép kalligráf-betűkből az írás rajta:</p>
            <p>
               Viola nep. János örömmel tudatja leányának Viola Irmának mai napon
                  történt el­jegyzését Szenttornyai Béla úrral.
            </p>
            <p>Azt észre sem vette Béla, hogy az asztal sok cók-mókja közt egy megkezdett levél is
               hever, amelyen mindössze csak ennyi van:</p>
            <p>
               „Édes csitrikém...”
            </p>
            <p> </p>
         </div>
         <div type="chapter">
            <head>
               VIII. Hazugság.
            </head>
            <p>Zánkay Sándor gróf előadása után izgatottan szaladt föl a szeretőjéhez. A leány több
               volt neki, mint pusztán a szeretője, majdnem komolyan szerelmes volt bele. A
               szinházban hallotta ő is az eljegyzési hírét s az első percben nem akarta elhinni.
               Teörtely, aki az ujságot hozta, hiába csitította, hogy ne tegyen bolondot, majd a
               holnapi találkozón Irma megmagyaráz mindent, a grófnak bizsergett a vére és nem
               hagyta nyugodni. Ott hagyta a szinházat és elment vacsorázni. A vacsorából azonban
               mindössze egypár pohár vörös bort tudott élvezni és majdnem a fejéhez vágta a
               pincérnek az ehetetlen pecsenyét.</p>
            <p>Vacsora után gyalog indúlt ki a Körútnak. A pocsolyás kövezet, a szemetelő eső csak
               fokozta a rossz kedvét. A keze a zsebében izgatottan morzsolta a kis
               alumínium-kulcsot, amely párja volt az Irmáénak.</p>
            <p>A lépcsőket hármasával ugrotta keresztül s Nina nénit, aki az előszobában
               hálóköntösben mutatkozott, egyszerűen félretolván, benyitott az Irma budoárjába.</p>
            <p>A primadonna már az ágyban feküdt s a kezében könyv volt. A váratlan látogatás zajára
               ijedten húzta magára a takarót. Egy pillanatig azt hitte, hogy Béla jött vissza, de
               amikor meglátta a gróf magas, szőke alakját, indulatosan kiáltott rá:</p>
            <p>- Mit akar?</p>
            <p>Zánkay egy kissé megzavarodott. Igaz, hogy neki fölös számmal voltak jogai a leányon,
               de azért sohasem szokott így betörni hozzá. Irma is megzavarta, aki nagyon szép volt.
               A fehér takaró alól átlátszottak a formái s a rózsaszínü függő-lámpa bűbájos
               világítást hintett az ágyra.</p>
            <p>- Csak egy felvilágosítást jöttem kérni, - mondotta végre, - igaz, hogy férjhez
               megy?</p>
            <p>- Kifogása van talán ellene?</p>
            <p>- Ahogy veszszük, - felelte a gróf, akinek most hirtelen eszébe jutott valami. - Ha
               ezzel a mi viszonyunk nem változik...</p>
            <p>- Úgy érti, hogy azután is a szeretője maradnék, - felelte a leány és fölkönyökölt az
               ágyban. A hangja gúnyossá vált: - Azt hiszem, a férjem nem engedné meg.</p>
            <p>Zánkay nem vette észre a gúnyt:</p>
            <p>- Ó, - mondá sietve, - a férjének nem kell megtudnia semmit. Hiszen látja, eddig
               is...</p>
            <p>A leány most már majdnem haragosan felelt:</p>
            <p>- Éppen ez az. Meguntam, ami eddig volt. Becsületes asszony akarok lenni, egy
               tisztességes ember becsületes felesége.</p>
            <p>A gróf egy kissé elálmélkodott:</p>
            <p>- Ez azt jelenti, hogy én ki vagyok dobva, - mondotta végre és elkezdett föl s alá
               járni.</p>
            <p>Azután fölfortyant:</p>
            <p>- Csak meg ne bánja... csak meg ne bánja... - ismétlé idegesen.</p>
            <p>Végre kitört belőle az erőszak.</p>
            <p>- Nem engedem, nem engedem, tudja, - kiáltotta a leányra, - teszek valamit, még nem
               tudom, hogy mit, de teszek valamit...</p>
            <p>A leány egy kicsit megijedt, de aztán hamar megnyugodott. Nem is olyan ember Zánkay,
               hogy tenni tudna valamit. Magára húzta a takarót és onnan szólt ki:</p>
            <p>- Ej, hagyjon már aludni.</p>
            <p>A gróf, aki eddig gondolkozott, fölállt:</p>
            <p>- Jó, csak meg ne bánja majd, ha botrány lesz belőle.</p>
            <p>Az ajtóból még visszafordúlt:</p>
            <p>- Én azonban azután is rendelkezésére állok.</p>
            <p>Amikor az ajtó becsukódott, Irma kiöltötte utána a nyelvét. Azután a fal felé
               fordúlt, azzal a megnyugtató tudattal, hogy az utolsó akadályt is lerázta a
               nyakáról.</p>
            <p>Másnap Nina néninek diktálta a címeket az eljegyzési lapok boritékára, Bélával
               csókolózott, fogadta egypár kollégája vizitjét, akik gratulálni jöttek s más egyéb
               haszontalanságokkal töltötte az időt.</p>
            <p>Este felé a virágárús leány elhozta a gróf rendes bokrétáját, mintha semmi sem
               történt volna. A leány mosolyogva tűzte a keblére:</p>
            <p>- Szegény szamár, - gondolta magában - elfelejtette visszarendelni a bokrétát.</p>
            <p>Azzal elment öltözködni a szinházba. Különös jókedve volt: egész nap csupa kellemes
               dolgot hallott, csupa bókban, mosolygásban volt része. Frissnek, üdének érezte magát,
               mintha ujjá született volna. Elmenetelekor még azt mondta Nina néninek:</p>
            <p>- Meglátod, ma fényes leszek.</p>
            <p>Valami egzotikus operettet adtak, amelyben az egész szinháznak dolga volt. Az első
               fölvonás pompásan is ment. A földszintről fölnevettek rá az emberek és az ismerősök
               félhangosan gratuláltak. A szinpad is tele volt emberrel. Béla ott várta a kulisszák
               mellett, ráadta a köpe­nyegét, hogy meg ne hüljön és boldog rajongással nézte. A
               trikóba bujtatott kóristánék folyton félkörben voltak körülöttük, a sok fekete, kék
               és barna szem valami csudálatos bámulattal függött rajtuk:</p>
            <p>- A Viola kisasszony férjhez megy... és milyen boldogok... - suttogták maguk
               között.</p>
            <p>És mindegyik beleképzelte magát a boldogságba; primadonnának lenni és férjhez menni,
               az álmok álma, amely elérhetetlen rózsaszínü ködben úszik minden leány szeme előtt,
               aki a Múzsa-szinház karfölvételén próbát énekel.</p>
            <p>Az apró emberek, dekoratőrök, tűzoltók, szolgák mind alázatosan sok boldogságot
               kívántak. A szerepkihordó még azt is hozzátette:</p>
            <p>- Ha a nagyságos úrnak akad egy-egy viselt nadrágja. Szegény ember vagyok és a
               gyere­keknek jól esnék...</p>
            <p>A kollégák, szinészek, szinésznők mind elöntötték őket. A súgó a súgólyukból
               gesztikulálva fejezte ki elragadtatását. Csak az öreg Reéz nem jött. Behúzódott a
               társalgó egyik királyi trónusába és nem ment a boldogok felé. Irma egyszer meg is
               szólította:</p>
            <p>- Hát Reéz bácsi nem gratulál?</p>
            <p>- Én már gratuláltam tegnap Szenttornyai úrnak, - felelte az öreg, aki olyan
               ellenállhatatlanul kómikus volt abban az operettkirályi mezben, amelyet ma viselt, -
               különben megismé­telhetem, ha tetszik, - mormogta vontatva.</p>
            <p>- Hagyjuk az öreget, úgylátszik, rosszkedvü.</p>
            <p>A szinész fölemelte a fejét, koronája csak úgy rezgett bele, az arcára mázolt karikák
               is mosolyogni látszottak, amikor megszólalt:</p>
            <p>- Haj öcsém, majd megtanúlja maga is, hogy a világ csak átszűrt ősfene.</p>
            <p>Az első fölvonás soká tartott. Irmának mindent meg kellett ismételnie. Amikor vége
               volt, tolongott föl alúlról a színpadra a feketekabátos, fehérszegfűs urak áradatja.
               Az Irma öltözője úgy tele volt velük, mint valami kaptár. Béla menekült onnan,
               szeretett volna egy kicsit egyedül maradni.</p>
            <p>A színpadon volt egy széke az ügyelő pulpitusa mellett, ott szokta várni az Irma
               jelenéseit. Most is arra felé ment. A szinpadon már gyülekeztek a második felvonás
               szereplői.</p>
            <p>A helye el volt foglalva. Zánkay Sándor gróf ült benne és Teörtelyvel beszélgetett.
               Béla hátat fordított nekik és tovább ment. Sohasem szerette ezeket az embereket, sem
               Zánkayt, sem Teörtelyt. Az utóbbit meg éppen ki nem állhatta. Valami ösztönszerü
               megvetés, vagy gyűlölet tartotta tőlük távol. Az is bántotta, hogy Irmánál kellett
               velük egypárszor találkoznia.</p>
            <p>Hátrament a szinpad mélyébe és egy dekorációra leült. Irmára gondolt, amint a nap
               minden percében csak ő rá. Irmára és arra a boldogságra, amelyet olyan botorúl
               késleltetett eddig.</p>
            <p>Egyszerre a Teörtely éles hangját hallotta közvetlenűl maga mellett. Hogyan? Hiszen
               az előbb még a szinpad elején voltak. Csak nem ő utána jöttek ide. Föl akart kelni és
               továbbmenni, de aztán mégis ülve maradt. Valami veszedelmes kiváncsiság fogta el,
               hogy mit akar vele ez a két ember. A Teörtely racscsolása kezdte meg a
               diskurzust:</p>
            <p>- Hát igazán kidobott?</p>
            <p>- Ki, - felelte a gróf, - tegnap este, ott voltam nála megkérdezni, hogy igaz-e. Azt
               mondta, hogy igaz. Egy hónap mulva esküsznek.</p>
            <p>Bélának minden vére a fejébe szaladt. Ha ő róluk beszélnének!</p>
            <p>Most megint a gróf szólalt meg:</p>
            <p>- És ki az a Szenttornyai?</p>
            <p>- Valami ujságíró, de jó családból való fiu.</p>
            <p>Béla fölkelt. Úgy érezte, mintha fejbeütötték volna. Oda akart rohanni, de a torka
               csak rekedt hangot adott.</p>
            <p>Azok úgy tettek, mintha nem hallották volna. A gróf folytatta:</p>
            <p>- No tisztelem a családját, amely megengedi, hogy uraságoktól levetett szinésznőket
               vegyen feleségűl. És mennyi pénzembe került az a leány!</p>
            <p>- Hazugság! - rikoltott végig a Béla hangja a szinpadon.</p>
            <p>Meghallották mindenütt. Az ajtók kinyíltak, a botrány szimatját érező színházi népség
               egymás nyakán tódult hátrafelé.</p>
            <p>Béla vörös arccal állt ott. Homlokán kidagadtak az erek s a szemét behálózta a vér. A
               keze ökölbe volt szorítva, mintha ütni akarna vele.</p>
            <p>- Hazugság! - kiáltotta messzehallatszó hangon még egyszer a két embernek, aki félig
               háttal állt neki. - És hazug pimasz, aki mondja!</p>
            <p>Valaki hátulról megfogta a kezét. Az öreg Reéz volt. Olyan furcsán illett ehhez a
               tragikus helyzethez pirossal és feketével bemázolt arca és kopott papiros
               koronája.</p>
            <p>- Béla, Béla, - suttogta, - Szenttornyai úr, az istenért.</p>
            <p>A kóristák és kóristánék elijedt csapatán keresztülfurakodott a rendőrtisztviselő.
               Zánkay félrelökte és odaállt Béla elé:</p>
            <p>- Nem szoktam hazudni, - mondotta hidegen. - A szavait majd számon kérem.</p>
            <p>Azzal elfordult és Teörtelyvel kiment a színpadról.</p>
            <p>A Béla energiájának vége volt. Vége az energiájának, a szerelmének, az életének. Mit
               mond­tak ezek itt a leányról, az ő menyasszonyáról. Hogy az egyiknek a szeretője
               volt. Hitvány, megfizetett, kitartott szeretője.</p>
            <p>Leroskadt a helyre, ahol előbb ült és vakon meredt arra a festett vászonra, amely
               előtte volt. Hát hazugság volt a leány minden szava, minden kedvessége. Hazudott,
               amikor azt mondta, hogy szereti, mert akkor már ennek a grófnak volt a kedvese;
               hazudott, amikor az ő csókot­kérő ajkát azzal utasította el, hogy ő becsületes akar
               maradni, mert akkor már becstelen volt. Hazudott a szerelmével, hazudott az életével,
               mindezt azért, hogy őt behálózza, hogy őt tönkretegye.</p>
            <p>A bámuló publikum már oszladozni kezdett. Mindenfelé az öltözőkbe, a társalgóba, a
               zene­karba, a nézőtérre ment szét a félig hangos suttogás, amely a legújabb
               botrányról referált.</p>
            <p>- Az újdonsült vőlegény... a primadonna, aki olyan becsületesnek látszott... Pedig
               hát ime...</p>
            <p>Béla ült egyre mozdulatlanúl a helyén. Egyszer megkereste ott két úr a gróf nevében.
               Azok­nak ő megnevezett másik két urat. Nem is igen tudta, hogy kiket, de aztán eszébe
               jutott egy ujságíró kollégája, s a viccfaragó kis titkár, ezeknek a nevét mondta
               oda.</p>
            <p>Aztán megint visszamerűlt az előbbi gondolatokba. A szíve kétszeresen dolgozott s
               öntötte forró agyvelejébe a vért. Egész összerombolt életét látta maga előtt heverni
               darabokban úgy, hogy összeállítani többé nem lehet. Szeme előtt zavarosan folyt össze
               minden, tüzes karikák villogtak a levegőben. Egyszer - csak egy pillanatra - hirtelen
               kitisztúlt előtte minden. Mintha gyereknek érezte volna magát, önkéntelenül azt
               kérdezte magában:</p>
            <p>- Mit szólna ehhez Klára néni.</p>
            <p>A másik másodpercben megint a leányra fordult az esze. Valaki nem elég halkan mondta
               mellette:</p>
            <p>- Igazán, ki hitte volna?</p>
            <p>Ki hitte volna? Azt mondják ezek itt, az idegenek, a közömbösek. Hát ő hitte volna.
               Hát ő hitte volna, hogy az ő élete, vágya, reménye a Zánkay gróf szeretője? Hát ő
               hitte volna, hogy ez a leány, aki olyan szerényen és tisztességesen élt, megfizetett
               kedvese egy nagyúrnak? Hát ő hitte volna, hogy ez a leány ilyen nyomorult, ez, aki
               annyiszor mondta neki, hogy szereti.</p>
            <p>És felizgatott fantáziája ezer alakban látta Irmát. Erősen dolgozó agyveleje az
               emlékek be­nyomása alatt hirtelen fordított az okoskodáson.</p>
            <p>Hiszen, ki mondta, hogy Irma a Zánkay szeretője. Zánkay maga. Hátha nem igaz az
               egészből egy szó sem. Miért esik ő mindjárt kétségbe. Hátha tiszta hazugság volt az
               egész diskurzus, kieszelt, előre elkészített hazugság, olyan, amilyennek ő
               bélyegezte. Talán meg akarta kapni a gróf Irmát és nem sikerült neki. Hátha bosszu
               volt az egész.</p>
            <p>Az arca eltorzult, a keze megint ökölbe szorult.</p>
            <p>- Akkor megölöm, - morogta rekedten.</p>
            <p>Megint az öreg Reéz jött háborgatni.</p>
            <p>- Nagyon rossz itt a levegő, legjobb volna egy kicsit sétálni, Szenttornyai úr -
               mondotta nyájas részvéttel.</p>
            <p>Béla nem nagyon volt ura az akaratának.</p>
            <p>- Csakugyan jó lesz egy kicsit az utcára mennem. De visszajövök, - mormogta.</p>
            <p>Budapest széles, egymást keresztező boulevardjain a kora esteli órák élete pezsgett.
               A műhelyekből kiszabadult leányok fölfogott ruhával siettek tova a rücskös aszfalton.
               Itt-ott egész munkáscsapat vonult kifelé a kültelkekre. A villamos lámpák fénye
               rezgett az esővíz pocsolyáiban. A boltok vasgörgetőit nagy zajjal húzkodták mindenütt
               lefelé. A lóvasút tülkölt, a villamos csengetett, az emberek kiabáltak. Hozzá
               messziről valahonnan harangszó zengett bele.</p>
            <p>Béla kábultan ment előre a lármában. Innen is, onnan is lökdösték a járókelők, de ő
               észre sem vette. Mellette egy inasgyerek elkiáltotta magát:</p>
            <p>- Ejnye, de hamar elkészült bácsi.</p>
            <p>Azt sem hallotta. Néha levette a kalapját. Tűrhetetlennek találta a meleget. Aztán
               bandukolt megint cél nélkül, iránytalanul, azt sem tudta, hogy hol van.</p>
            <p>Végre elvetődött a Dunapartra. A sötét folyamán egypár lámpa úszott még. Szemben a
               kivilágított Buda tükröződött a habokban. Úgy érezte, hogy nagyon fáradt és leűlt
               pihenni az egyik propeller-állomás padjára. A hajóslegény azonban hamar
               elzavarta:</p>
            <p>- Féltízkor indult az utolsó hajó. Ne tessék várni.</p>
            <p>Féltíz elmúlt! Tíz óra után vége van a szinháznak s ha nem siet, ma már nem beszélhet
               Irmával, - ez jutott eszébe.</p>
            <p>Gyorsan átvágott az utcákon a Múzsa-színház felé. Mire odaért, csak úgy özönlött ki a
               színházból a közönség. A hátulsó kis kapun ment be. A tűzoltó jó ismerősként
               köszöntötte:</p>
            <p>- Viola kisasszony fönt van még.</p>
            <p>A jól ismert kedves, kis öltöző előtt megáll ott egy pillanatra, mintha a lélekzete
               fogyott volna el a sietségben. Aztán kopogtatott és elfojtott, nehéz hangon
               suttogta:</p>
            <p>- Én vagyok itt, Béla. Eressz be.</p>
            <p>Belülről nem felelt senki. Csak a ruhasuhogás hallott ki. Béla rekedten könyörgött.
               Az indulat megint erőt vett rajta:</p>
            <p>- Nyisd ki, ha mondom, Irma, nyisd ki.</p>
            <p>A kulcsot ráfordították a zárra. Béla fölordított:</p>
            <p>- Hát igaz! Igaz! Nyomorult! Nyomorult!</p>
            <p>És a lábával rúgott egyet a bezárt ajtón, amelynek eresztéke recsegett.</p>
            <p>Hanem erre már jöttek oda egypáran, akik kivitték a szabadba. Onnan aztán nagysokára
               haza­talált magától is.</p>
            <p> </p>
         </div>
         <div type="chapter">
            <head>
               IX. Meghalni jó, de nehéz.
            </head>
            <p>- Akkor hát haljunk meg!</p>
            <p>Ez a gondolat volt ettől kezdve úr Béla fölött. Mikor hazakerült, leheveredett a
               díványára és gondolkozni kezdett. Talán először rendesen azóta, hogy megkérte Irma
               kezét. A gondolatai között azonban voltak szakaszok, amelyekben egyáltalában nem
               gondolt semmire, csak nézett előre az ürességbe.</p>
            <p>Egyik cigarettre a másik után gyújtott rá. A félig égett csutkákat széthajigálta.
               Csakhamar az egész szoba tele volt füsttel, úgy, hogy köhögni kezdett. Fölkelt hát és
               kinyitotta az ablakot. Az idő kiderült odakünn. Az égről sok ezer csillag pislogott
               le. Éppen mint akkor a temető­ben.</p>
            <p>Vajjon ő tud-e most aludni. Ez járt az eszében egyre. Vajjon ő mit csinál most,
               ezután a nagy katasztrófa után. Talán éppen a szeretője van nála.</p>
            <p>Amikor erre gondolt, megint elfutotta az agyát a vér. De csak egy pillanatra, aztán
               megivott egy pohár vizet, és iparkodott lecsillapítani magát.</p>
            <p>Minden áron azon erőlködött, hogy hidegen tudjon okoskodni, szenvedély nélkül nézzen
               végig azokon, amik történtek és amik történi fognak. És néha sikerült is neki.</p>
            <p>Valami fagyos elkeseredés vett rajta erőt, a gyalázatért, amit vele a leány
               elkövetett. Egyenkint eszébe jutott szerelmük minden kis epizódja a kezdettől a
               végig. Valahonnan egy hangot hallott a sötétben, amely megszólalt, mondván:</p>
            <p>- Irma okos leány... nem feleségnek való.</p>
            <p>Óh, a hangnak bizonyára igaza van, Irma okos leány. Milyen jól berendezte az életét.
               Egy szerelmes férj és egy gazdag szerető egészen kellemes társaság. Főleg, ha a férj
               nem félté­keny. Csak ebben az egyben számította el magát a leány. Rosszul választott,
               amikor őt választotta, valami olcsóbban kifizethető embert kellett volna férjül
               megvennie, aki nem csinál ilyen botrányt. Valakit, akinek csak az a célja, hogy
               biztos jó ebédje legyen minden napra, aki nem bánja, ha a feleségét akár egy egész
               klub tartja ki, akinek a szívét nem töri össze az, hogy a kedves olyan megvehető
               valami, mint egypár fülönfüggő az ékszeresboltban.</p>
            <p>És ezt elgondolta egymásután húszszor-harmincszor. És amikor idáig ért a
               gondolataiban, mindig vége volt annak az erőszakolt hidegségnek, amelyet az eszére
               parancsolt. Szeretett volna cinikus lenni, de akkor, amikor keserves megcsalattatása,
               elrontott élete jutott eszébe, kiáradt a szíve és nagyon fájt. A szeme megnedvesedett
               s kipattogott ajka alig tudta suttogni a szavakat:</p>
            <p>- Nincs más mód... Meg kell halni...</p>
            <p>Mindig csak erre tért vissza. Eszébe sem jutott, hogy talán sírni is fog valaki
               utána. Minden embernek a halál a legönzőbb gondolata. Ha elérkezik a kalváriának arra
               a pontjára, ahol már elviselhetetlen tehernek látszik a kereszt, csak magára gondol,
               csak a maga kínja, keserűsége van előtte és attól akar szabadulni. Ez az egy mondás
               tartotta még ébren:</p>
            <p>- Legjobb lesz meghalni.</p>
            <p>És könnyü is lesz most. Könnyebb, mint akármikor. Egyebet sem kell tennie, csak
               kiállania. Egészen szétfoszlott lelkéből az a halálos gyülölet, amelytől vakon néhány
               órával előbb azt mondta:</p>
            <p>- Megölöm... Megölöm...</p>
            <p>Nem gondolt többé a grófra azzal a rettentő boszuvágygyal, mint előbb. Hát mit tett
               Zánkay? Elszerette az ő szeretőjét. Ha a leány hagyta magát, neki meg volt pénze
               hozzá. Aztán, hogy idejekorán megmondta? Jobb, mintha későn tette volna. A grófnak
               semmiféle kötelessége vele szemben nem volt. A leány a bűnös egyedül, a leány a
               gyalázatos. Sőt a gróf még nagy jót is tehet vele utoljára. Azt mondják, hogy kitünő
               lövő.</p>
            <p>És megint a halálra gondolt. Kedvesnek, tetszetősnek és kivánatosnak látszott előtte
               a meg­halás, mialatt lassankint lecsukódott fáradt szeme és zaklatott testére
               leszállott az álom. Utoljára még az öreg Reéz rendes nagy frázisa jutott eszébe:</p>
            <p>- A világ csak átszűrt ősfene.</p>
            <p>Nem is olyan nagy szamár az öreg... gondolta félálomban.</p>
            <p>Aztán elaludt ruhástól ott a kanapén. Már világosodott odakünn s a nyitott ablakon a
               reggeli friss levegő ömlött be. Álmában is folyton Irmával vesződött. Elharapott
               szavakat suttogott és mosolygott hozzá. Álmát kikerülték az ébrenlét keserűségei.</p>
            <p>Mikor reggel hét órakor a takarítóné beeresztette hozzá Fehért, a miniszteri titkárt,
               még aludt. A titkárnak nagy praxisa volt becsületbeli ügyekben s tudta, hogy jóravaló
               segéd párbaj előtt nem zavarja a felét.</p>
            <p>De Béla talán megérezte, hogy van valaki a szobában és fölébredt. Egy mély sóhajtás
               volt a határ az álmok és az éberség közt.</p>
            <p>Fehér a lehető legvidámabb arcot produkálta.</p>
            <p>- Éjfélig tárgyaltunk, - mondta. - Megittunk két üveg cognacot négyen. Nekem igen jó
               kedvem volt, de a többi három megtartotta a hidegvérét. A gróf segédei különösen
               olyanok voltak, mint a jég. Valósággal jégbehűtött mágnások. Várj csak, hogy is
               hítták őket...</p>
            <p>Béla türelmetlenkedni kezdett:</p>
            <p>- Mit végeztetek? Egy-kettő...</p>
            <p>- A gróf sokat követelt. Kardot meg pisztolyt. Mi alkudtunk. Te, ha láttál volna
               engem... Mint egy kupec...</p>
            <p>- No, és...</p>
            <p>- A pisztolyra kiegyeztünk. Én ugyan jobban szerettem volna a kardot bandázs nélkül,
               mert a gróf igen jó lövő. De az a két jégcsap... Várj csak, mindjárt megnézem, hogy
               hívják őket...</p>
            <p>És kihúzott a zsebéből egy ív papirost. A jegyzőkönyv volt. Béla kikapta a kezéből. A
               titkár csitította:</p>
            <p>- Te úgy sem tudod elolvasni. Én írtam. Az én írásomat pedig a hivatalban sem tudják
               el­olvasni. Tegnap meg jókedvem is volt. Inkább elmondom szóval. Hát megegyeztünk a
               pisztolyban. De kikötöttem, hogy mi hozzuk. Majd keresek olyanokat, amelyeknek egy
               méteres tölcsérük van. Nem kell félni. A distance ugyan nem nagy: huszonöt lépés,
               öt-öt lépés avanceszal, de ha belemegyünk az ő propozicióikba, akár kendővégről
               lőhettetek volna...</p>
            <p>Béla felült a divány karfájára és rossz képet csinált az előadáshoz:</p>
            <p>- Sokat alkudtatok, - szólt bele a titkár szavába, - igazán, mint valami
               kupecek...</p>
            <p>A kis Fehér bámulva nézett föl:</p>
            <p>- Te, Béla, hiszen te még sohasem verekedtél, ugy-e?</p>
            <p>- Nem én... éppen azért röstellem.</p>
            <p>A titkárt elhagyta erőszakolt jókedve, komolyan a Béla vállára tette a kezét:</p>
            <p>- Te... aztán a miatt a leány miatt... kár lenne.</p>
            <p>Béla vállat vont, elfordította a fejét és nem felelt. Fehér idegesen, majdnem
               ingerülten szólt oda neki:</p>
            <p>- Te... azért még agyonlőhet ám...</p>
            <p>Béla az ablakhoz ment és lenézett a fölébredt városra. A titkár a fogát szítta:</p>
            <p>- Nem szeretnék öngyilkosságban szekundálni, - mondta elég hangosan. - Legyen eszed,
               Béla!</p>
            <p>A fiu visszafordúlt és száraz nevetéssel felelte:</p>
            <p>- Ne félj... csak lássam magam előtt.</p>
            <p>- No azért, - szólt a titkár és elkezdte gyorsan referálni az ügydarabot. - Huszonöt
               lépés, öt-öt lépés avance, kétszeri golyóváltás, tapsra. Délután kettőkor a Ferenc
               József-kaszárnyában. Ez az istentelen nevü báró vezeti az egészet. Várj csak,
               mindjárt megnézem, hogy hívják.</p>
            <p>Azzal megint a jegyzőkönyvben kotorászott.</p>
            <p>- Valami -szky, vagy -fy, nem lehet tisztán elolvasni. Különben az mindegy. Olyan
               hideg, mint a jég, de gentleman.</p>
            <p>És melegen kezet fogott Bélával.</p>
            <p>- Most megyek a hivatalba. De félkettőkor érted jövök. A doktor egyenesen kimegy a
               kaszárnyába Szurdokh-kal. Őket majd csak ott künn látjuk. Hát csak, all right, fiu.
               Ne igyál sok cognacot délelőtt, mert nem kardra megy a dolog...</p>
            <p>Furcsa egy legény ez a Béla... gondolta magában, mialatt a lépcsőn lement...
               alkuszunk, mint a kupecek, azt mondta... Elhiszem, hogy alkuszunk a Zánkay pisztolya
               előtt... aztán egy olyan leányért.</p>
            <p>Béla magára maradt és öltözködni akart. A tükörben nagyon sápadtnak látta magát, a
               szeme nagyon beesett üregébe. A testén borzongás futott át.</p>
            <p>- Akár mindjárt kiteríthetnek, - mormogta. - Ez a cudar éjjel tette. Még azt
               hihetnék, hogy gyáváskodom.</p>
            <p>Kinyitotta a szekrényét, kivette a pálinkás üveget és fölhajtott egy pár pohár
               cognacot. Az erős ital végigszaladt a torkán és megköhögtette. Hanem az arca
               kipirosodott tőle.</p>
            <p>Aztán maga ment ki friss vízért a vízvezetékhez és derékig megmosdott.</p>
            <p>- Ez jól esett, - gondolta magában, amint végigtörülgette a testét.</p>
            <p>Kegyetlen elfásultság vett rajta erőt. A bizonyos rossznak érzete, amely hivatva van
               őt meg­szabadítani egy még bizonyosabb rossztól. Végignézett a csupasz mellén és azon
               gondol­kozott, vajjon hol fogja eltalálni a gróf.</p>
            <p>- A fejemen nem szeretném, - suttogta magában, - rettentő csunya.</p>
            <p>És hirtelen eszébe jutott egy szerencsétlenség valamelyik gépgyárban, ahová ujságírói
               köte­lessége vitte el. Három munkásemberre ráesett felülről egy óriási vaskolonc, ő
               már csak az udvaron sorjába fektetve látta a halottakat. De így is rettentő látvány
               volt. Az összeroncsolt koponyák, véres, idomtalan, bezúzott arcok. Az egyiknek a kék
               blúzán még akkor is ott volt egy darab odafrecscsent agyvelő.</p>
            <p>Aztán lement a kávéházba és megreggelizett. Tegnap dél óta még nem evett semmit. A
               kávé pompásan esett... Majdnem olyan jó, mint az otthoni... gondolta magában. És egy
               pillanatra fájó zsibbadás fogta el. Ugy szeretett volna ezen a reggelen otthon lenni.
               Még egyszer látni, őket, Margitot, az édest, a jót, és a szigoru Klára nénit.</p>
            <p>- El kell búcsúznom tőlük. Igazán csúnyaság volna, - mondta magában és a pincértől
               levél­papirost kért.</p>
            <p>Soká gondolkozott, de semmi becsületes mondás nem jutott eszébe. Végre csak ennyit
               írt egy darab papirosra:</p>
            <p>„Édes Klára néni! Igaza volt. Sodoma engem elpusztított. Óvja
               meg, áldja meg az Isten magukat, akikre most utoljára gondol Béla.”</p>
            <p>Leragasztotta a boritékot, megcímezte és a zsebébe tette a levelet. Aztán kifizette a
               reggelijét, amikor jött le a takaritóné jelenteni, hogy egy úr keresi.</p>
            <p>A szobájában Teörtelyt találta Béla. Az ajtóban megállt és idegenkedve mérte végig a
               hivatlan vendéget. A vén keselyü észrevette a tekintetet és hebegve kezdte a
               mondókáját:</p>
            <p>- Bocsánatot kérek, hogy alkalmatlankodom. Pláne egy ilyen napon. De a dolog sürgős,
               nem várhattam vele.</p>
            <p>- Mi tetszik, - szólt Béla idegenül.</p>
            <p>- A tegnapi sértés dolgában jöttem. Neked...</p>
            <p>Béla igen jól ismerte az úri társaságoknak azt a szokását, hogy két jónevü ember első
               talál­kozásra tegezi egymást, sőt Teörtely használta is már ezt a formát vele
               szemben. De most olyan különösnek, gyalázatosnak tetszett neki, hogy ez a mások
               szennyén élősködő vén gavallér tegezi őt s akaratlan megsértődéssel vágott bele:</p>
            <p>- Tessék?</p>
            <p>Teörtely kiigazitotta magát:</p>
            <p>- ...Szenttornyai úrnak tegnap talán nem volt tudomása arról, hogy a gróf szavainak
               micsoda előzménye van. Hogy mindaz, amit a kisasszonyról mondott, igaz és számlákkal
               bizonyítható. Zánkay nem szokott hazudni. Ha tehát Szenttornyai úr bocsánatot kér, a
               gróf talán hajlandó lesz a forma kedveért a mondottakon sajnálkozni. Végre is
               asszonyról van szó. S ezzel az ügy be volna fejezve.</p>
            <p>Úgy látszik, a vén keselyü megijedt. Félti a kis grófját, akinek a pénzéből már egy
               kis palotát építtetett az egyik körúton.</p>
            <p>Béla még mindig az ajtóban állt. Onnan felelt vissza:</p>
            <p>- Mindenről volt tudomásom. Nem vonok vissza semmit. Ne fáraszsza magát.</p>
            <p>Azzal helyet adott Teörtelynek, amelyen az alázatosan kivonulhasson.</p>
            <p>Béla föl s alá járt a szobájában. A hidegvérüség kezdte elhagyni, de az elhatározása
               még keményebbé vált. A sors útját látta a látogatásban.</p>
            <p>- Még csak ez kellett, - mormogta, - hogy számlákkal adják ki az útlevelemet a
               másvilágra.</p>
            <p>Aztán keserűen fölnevetett:</p>
            <p>- Ne féltsd a grófodat, vén szamár...</p>
            <p>És türelmetlenül morzsolhatta a perceket egymásután. A negyedórák oly lassan akartak
               múlni. Nem hitte, hogy olyan kicsiny idő van és átküldte a takaritónét a szomszédba
               megkérdezni, hány óra.</p>
            <p>- Tizenegy mult öt perccel, - volt a válasz.</p>
            <p>Az övén már negyed tizenkettő volt. Még sietett is tiz perccel.</p>
            <p>Félkettő alig mult el egy pár perccel, mikor Fehér fiakkerje megállt a ház előtt. A
               titkár lihegve ugrált föl a lépcsőn és úgy kiabálta az eléje menő Bélának:</p>
            <p>- A tanácsos ma nagyon rosszkedvü volt, nem akart elereszteni. Aztán a pisztolyokért
               is el kellett még menni, - tette hozzá halkabban.</p>
            <p>A kocsiban - jó, zárt fiakker volt - a takaró alá dugta a négyszögletes tokot:</p>
            <p>- Igen jók. A boltos azt mondta, hogy olyanok, mint a trombita.</p>
            <p>Aztán hirtelen a fejére ütött.</p>
            <p>- A teremtését. Vajkffynak hívják azt a bárót. Most jutott eszembe, pedig egész
               délelőtt ezen gondolkoztam. Telefirkáltam lehetetlen nevekkel egy egész ív
               aktapapirost. Ő fogja vezetni a dolgot. Majd bemutatom.</p>
            <p>Bélának a szíve erősen dobogott. Hiába, hiába az erős akarat, a szívben eleven, meleg
               vér van, amely nem akar kifutni holmi hitvány porondra. De a szív gazdája iparkodott
               nyugodtnak és izgalmatlannak látszani.</p>
            <p>- Csakhogy eszedbe jutott, - mondta egykedvüen, - hiba lett volna a világtörténetben,
               ha elfelejted.</p>
            <p>Amint a napsugaras, ragyogó, nyüzsgő Kerepesi-úton végighajtottak, fölsóhajtott:</p>
            <p>- De gyönyörü idő van - és végigsimította a homlokát.</p>
            <p>Fehér elkapta a kezét s a pulzusát vizsgálta. Hirtelen elkomorodott:</p>
            <p>- Nagyon izgatott vagy, Béla. Vigyázz, a pisztoly ravasza nehezen jár.</p>
            <p>Befordúltak a kaszárnya nyitott rácsoskapuján. Az őrt álló huszár szalutált. A tiszti
               pavillon előtti padon a tisztek sütkéreztek a napon. A másik csapatban az önkéntesek
               csörgették a kard­jukat. Ebéd után van, jó szórakozás ilyenkor lövéseket hallgatni
               kivülről. Szerény mértékü fogadások köttettek:</p>
            <p>- Fogadjunk, hogy semmi baj sem történik, - mondta egy nyurga főhadnagy a fogát
               piszkálva, - ismerem ezeket a verekedéseket. Előbb egy bakatisztet is láttam bemenni.
               Hiába, csak a kard az igazi.</p>
            <p>A nagy, födött lovagló-iskola előtt megállt a kocsi. Már akkor ott állt egysorjában
               valami négy vagy öt. A kirendelt huszárkáplár alázatosan tisztelegve kinyitotta az
               ajtaját és mutatta az utat. Ott a kaszárnyában már megszokták a duellumokat s a
               káplárnak jól esik egy kis borravaló.</p>
            <p>Amint kiszálltak a fiakkerből, Béla kivette a zsebéből a Klára néninek szóló levelet
               és odaadta Fehérnek.</p>
            <p>- Dobd be egy levélszekrénybe, ha valami bajom esik.</p>
            <p>Fehér bólintott a fejével, azzal bementek a lovagló-iskolába.</p>
            <p>A nagy, sokablakos, homokos földü terem túlsó végén már ott állott négy ember. Az
               innenső oldalon is vártak már rájuk ketten. Szurdokh volt az egyik, a másik a
               doktor.</p>
            <p>Szurdokh (tartalékos hadnagyi uniformisban: ő volt a baka) odament Bélához, aki
               igazán gyöt­rődött ebben a pillanatban, mert vannak pillanatok az életben, különösen
               a biztos vesze­delem előtt, amikor az ember nem tud szabadúlni az idegeitől. Az
               ujságírónak az volt az elve, hogy csak vidáman végezni mindent és Bélát egy rossz
               indulóval köszöntötte:</p>
            <p>- Nosza csak előre kedvesem...</p>
            <p>Azzal nekiállott és hosszu lábával kimérte a distanciát. Két fehér zsebkendőt dobott
               le a végekre.</p>
            <p>Zánkay segédei odajöttek. Fehér bemutatta őket Bélának, aki elég nyugodtan fogott
               velük kezet.</p>
            <p>- A keze nem reszket, - ezt gondolta magában az ellenfél két segédje.</p>
            <p>Béla emberei már ismerték a grófot. Nem kellett őket bemutatni. A helyett a felük
               körül szor­goskodtak. A kis titkár az utolsó percben is talált valami kivillanó
               fehérséget a kabátján, azt sietve begyürte. Szurdokh a doktornak segített kirakni
               műhelyét. A nagy ablakon, egy beve­tő­dő napsugár éppen a kazettára esett, s villogva
               verődött vissza a fényesre csiszolt lancettákról, kutatókról és golyófogókról. A
               doktor nyugodtan pakolt ki egy csomó karbolos vattát.</p>
            <p>A jodoform nehéz bűze megcsapta Béla orrát és összeborzogatta. Odanézett a doktorra
               és Szurdokhra, aztán elfordúlt.</p>
            <p>- De soká csináljátok, - mondta haragosan Fehérnek.</p>
            <p>Azonban Vajkffy báró úr már fölállt, s a helyéről élesen hangzott végig a szava a
               nagy lovagló-iskolán:</p>
            <p>- A barriére-re!</p>
            <p>A két ellenfél megindúlt. A pisztolyokat a kezükbe adták.</p>
            <p>A báró kellemetlen hangja hadarta a segédeket fedező békítési kisérletet.</p>
            <p>Béla nem értett belőle egy szót sem. Amint szemben látta magával Zánkay grófot,
               egyszerre elöntötte a düh. Abban a pillanatban elszállt gondolatából a meghalás
               kivánsága, csak a gyülölt ellenséget, az Irma szeretőjét látta maga előtt, aki az ő
               helyét elfoglalta erőszakkal, a pénzével.</p>
            <p>- Megölöm... megölöm... - suttogta még nagyobb indulattal, mint tegnap este.</p>
            <p>Ott volt kezében a pisztoly, megtehette. A báró beszéde véget ért, Bélának csak annyi
               maradt meg a fejében, hogy a tapsra lőni kell.</p>
            <p>Szárazan, üresen hangzott a teremben a taps csattanása.</p>
            <p>Bélát hajtotta a vére az ellensége felé. Gyorsan tette meg az öt lépésnyi avance-ot.
               A gróf nyugodtan maradt a helyén és célzott.</p>
            <p>A két fölemelt pisztoly kakasa egyszerre csapódott le.</p>
            <p>A Béla pisztolya csütörtököt mondott. A grófé nagy dörrenéssel sült el. Golyója a
               distance közepén érte a földet s onnan erejét vesztve ricochettozott balra. A föltúrt
               homok látszott középen.</p>
            <p>A segédek újra töltöttek. Valakinek a hangja hallatszott:</p>
            <p>- Békülnek?</p>
            <p>De senki sem felelt rá. Béla állt a helyén és egyre a grófot nézte, ki elég
               hallhatóan szólt oda a segédjének, aki a pisztolyt töltötte:</p>
            <p>- Lefelé rúg.</p>
            <p>Újra hallatszott a taps. A gróf is használta az avance-ot. Egy pillanatig céloztak
               megint. A Béla keze nem reszketett. Hidegen fogta a pisztolyt s éppen egy vonalban
               látta a legyet a gróf szívével. Megnyomta a ravaszt.</p>
            <p>A gróf nyugodtan állt a helyén és célzott. A Béla golyója most is ugyanazt a tréfát
               csinálta meg, mint az előbb az övé.</p>
            <p>Az időt csak szempillantásokkal lehetett mérni. De Béla úgy érezte, hogy évek telnek
               el. Egyszerre belelátott az ellenfele pisztolyába, a cső egyenesen a szemének volt
               irányozva. Hanem aztán lassan emelkedett a fegyver fölfelé. Egészen a feje fölé. Egy
               pillanatra meg­villant agyában, hogy a gróf játszik vele és a levegőbe akarja sütni a
               pisztolyt, amikor eldördült a lövés...</p>
            <p>Valami fájó, süvítő érzés tolult a mellébe.</p>
            <p>- Hát meg vagyok lőve, - gondolta hirtelen.</p>
            <p>Az egyik kezével a levegőbe kapott, de nem tudta, hol sebesült meg. A másik kezéből
               tompa puffanással esett ki pisztolya a porondra. Rögtön utána ő is arcra zuhant és
               nem tudott tovább gondolkozni. A homokot pirosra festette a melléből kiömlő
               sötétpiros vér.</p>
            <p>A kis Fehér sietve tépte le róla a ruháját. A nyakkendő, amelyet előbb ő maga gyűrt
               be gondosan, nem akart engedni. Hirtelen előkapta a kését és szétnyisszantotta a
               selymet.</p>
            <p>Szurdokh rohanva hozta az orvos táskáját. Mind a hárman ott térdeltek a sebesült
               körül. Remegtek az izgatottságtól és fehérek voltak, mint a fal.</p>
            <p>Az egyik doktor spongyával itatta a vért, a másik éles késsel vagdalta le a Béla
               ingét. Fehér kabátot gyűrt a sebesült feje alá. Aztán lesték az orvost, aki ráhajolt
               a sebre.</p>
            <p>- A harmadik és a negyedik borda között ment be, - mondta ez szomoruan, - azt hiszem,
               vége.</p>
            <p>Szurdokh, az elfásult ujságíró, majdnem sírt. Az ajka vonaglani kezdett. Fehér
               fölkelt a földről s a kezével legyintett egyet, mintha ismeretlen rémeket akarna
               elkergetni.</p>
            <p>Az ellenfél segédei odajöttek.</p>
            <p>- Vége? - kérdezték aggódva.</p>
            <p>Senki sem felelt.</p>
            <p>- Mi megyünk a rendőrségre, - mondá hosszas hallgatás után a báró, - az önök neveit
               is be­mondjuk, ha megengedik.</p>
            <p>Egyszerre vége szakadt a diskurzusnak. A földön fekvő hörögni kezdett. Lassu, kínos
               hörgéssel. A szája szélén csipetnyi véres hab futott ki. A doktor egyre
               mosogatta.</p>
            <p>- Ugy látszik, a tüdőn ment keresztül, - szólt végre halkan, - nem hiszem, hogy soká
               fog kínlódni. Legjobb volna innen elvinni valahová.</p>
            <p>A sebesült nagy erőlködéssel megmozdult. Mellén a kötés egyszerre piros lett a
               vértől.</p>
            <p>- A levelem, a levelem... - hörögte.</p>
            <p>*</p>
            <p>Az első lövés előtt valamivel egy konfortáblin Reéz Fülöp érkezett a kaszárnya
               elé.</p>
            <p>- Megtörtént? - kérdezte izgatottan a silbaktól.</p>
            <p>- Még nem hallottam lövést, - felelt a huszár.</p>
            <p>Ekkor szólalt meg benn a báró pisztolya. Egy lövés hangzott csak. Reéz be akart menni
               az udvarra. A huszár nem engedte. Gyalogosnak nem szabad oda betenni a lábát. Hisz
               akkor minden rendőr bemehetne.</p>
            <p>Reéz Fülöp tehát kénytelen volt a kaszárnya előtt számlálni a másodperceket. Az
               egymást követő két lövésnél roppant izgatottság fogta el s azon gondolkozott, nem
               lehetne-e valahol bemászni a magas vasrácsos keritésen.</p>
            <p>Aztán - iszonyú sokára - megindult három fiakker s a kaszárnya előtt megállt. A
               lovagló-iskolából három úr jött ki. Megismerte őket: Zánkay volt a két segédjével.
               Bementek a tiszti pavillonba.</p>
            <p>- Hát Béla? - kérdezte magától remegve a vén színész. - Csak nem...</p>
            <p>Végre az ezredestől is kijöttek. Reéz izgatottan fordult az egyik segédhez.
               Mindnyájan ismerték.</p>
            <p>- Mi történt, báró úr?</p>
            <p>- A mellébe kapta...</p>
            <p>A szinész besietett az udvarra. A huszárnak most már nem jutott eszébe
               föltartóztatni. Amikor az ajtóhoz ért, hevenyészett saraglyán hozták ki Bélát. Már
               akkor magánál volt és nyitott szemmel nézett a világba.</p>
            <p>Fehér egy intéssel mutatta az öregnek a bajt Reéz egyszerre energikussá lett.</p>
            <p>- A lakására vigyék, - rendelkezett, - Nádor-körut 20. Fehér úr lesz szíves
               elkisérni. Mire haza érnek elkészíttetek mindent.</p>
            <p>Fehér megfogta az öreg karját:</p>
            <p>- Nézze Reéz úr, talán megmondhatná azt is, hogy mit csináljak ezzel a levéllel. Rám
               bízta, hogy adjam föl, ha... Most igazán nem tudom, mit tegyek. Most még korán van,
               de lehet, hogy tíz perc mulva már be lehet dobni.</p>
            <p>Reéz elvette a levelet.</p>
            <p>- Adja csak ide.</p>
            <p>Bélát beemelték a fiakkerbe, amely lépésben megindult.</p>
            <p>Az öreg Reéz hátramaradt, kivette a ceruzáját és egy papirosra a következő telegramot
               írta:</p>
            <p>
               Szenttornyai Klára
            </p>
            <p>
                Cserépháza küldönccel Szaádra,
            </p>
            <p>Béla megsebesült, haldoklik. Siessenek.</p>
            <p>
               Senki.
            </p>
            <p>A táviratot odaadta egy huszárnak, hogy adja föl. Mindenki csupa szolgálatkészség
               volt iránta.</p>
            <p>Maga pedig beleült a konfortáblijába, amely sebesen vágtatva megindult, hogy eléje
               vágjon a lassan döcögő fiakkernek.</p>
            <p> </p>
         </div>
         <div type="chapter">
            <head>
               X. A szabaditó.
            </head>
            <p>Az orvos a beteg fölé hajolva, hallgatózott a mellén. A szobában halotti csend volt.
               Az éjjeli szekrényen, mint lokomotiv, úgy zakatolt a kis zsebóra. Az öreg szinész az
               ágy lábánál állt és leste az itéletet. A doktor diagnózisa még most sem volt
               biztos:</p>
            <p>- A harmadik és a negyedik borda közt, - ismételte egyre. - De nem tudom, hol lehet a
               golyó, pedig ettől függ minden. Ha a tüdőt lyukasztotta át, pedig úgy látszik...
               Akkor hiába minden. Önnek megmondhatom, - fordult Reéz Fülöp felé.</p>
            <p>Reéz Fülöp csak ingatta a fejét a mondásra és halkan mormogta utána:</p>
            <p>- Akkor hiába minden...</p>
            <p>A doktor fölkelt és megmosta a kezét:</p>
            <p>- Ugy látszik, láza is lesz, - mondta. - Nagyon meleg a feje. Csak vigyázni tessék.
               Friss levegő, tisztaság, semmi orvosság. Ha fordul az állapota, küldjenek el
               értem.</p>
            <p>Azzal elment. A szinész kinyitotta az ablakot, amelyen a szeptember napsugara és
               enyhe levegője özönlött be.</p>
            <p>A fény csak az ágyig hatott el. A beteg maga árnyékban volt. Sápadt arcával úgy
               feküdt ott, mintha már meg lenne halva. Csak néha nyögött egyet, ez mutatta, hogy él
               még. Az ágy előtt mozsdótálban véres vatta és gaze-darabok s az egészet a jodoformnak
               és karbolnak izgató szagu felhője vette körül.</p>
            <p>A szembe jövő napsugárra a beteg kinyitotta a szemét. A szinész ott állott
               mellette.</p>
            <p>- Lefelé rúgott a pisztoly, - suttogta. - Zánkay tudta, mert ő kétszer lőhetett.</p>
            <p>Aztán megint türelmetlenkedni kezdett.</p>
            <p>- A levelem... Fehérnek adtam egy levelet...</p>
            <p>Reéz meg akarta nyugtatni:</p>
            <p>- Föladtam még délben.</p>
            <p>Béla arcát lázas pirosság öntötte el.</p>
            <p>- Korán volt még... Ha soká találnék nyomorogni... Nem szeretném, ha haldokolni
               látnának, jobb így...</p>
            <p>Inkább magában suttogta:</p>
            <p>- Szegények... elég keserűséget okoztam nekik.</p>
            <p>Hirtelen egy pohár vizet kért:</p>
            <p>- Meghalok szomjan, - nyöszörögte.</p>
            <p>És mindig jobban erőt vett rajta a láz. Reéz meg akarta mérni, a beteg rázta a karját
               és nem engedte. Kezdett félrebeszélni. A hangja is megerősödött. Mindig Irma járt az
               eszében, nem is nézett az ápolójára, csak a napsugárra bámult.</p>
            <p>- Hát kellett ez neked, Irma... Lelőtték az uradat... most én is meghalok és itt
               hagylak magadra... El fogsz te is pusztulni Irma, mert te nem lehetsz másé, csak az
               enyém... Gyere hát velem, elviszlek, együtt a másvilágra.</p>
            <p>És nevetett bele:</p>
            <p>- Hohó, szervusz Török Elemér... Mi is megjöttünk... Tudod, az Irma, meg én... Akit
               rám­hagytál örökségül. Rossz örökség volt, látod, milyen rossz... Te még halálodban
               sem tudtál jót tenni... Megcsaltál vele... Nekem igérted és Zánkaynak adtad. Eredj,
               piszkos, gsefteltél a leány­nyal.</p>
            <p>Lázas fantáziája előtt hirtelen egygyé olvadt Török és Teörtely.</p>
            <p>- Hanem kidobtalak, ugy-e... Most már örülsz a grófoddal együtt... Hárman vagytok
               Irmánál és te majd elveszed feleségül. Hohó, hanem visszajövök, akárhol leszek és
               elszeretem tőled. De szép is lesz... a grófné, akihez minden éjjel eljár a halott
               szeretője...</p>
            <p>Megint vizet kért. Reéz megitatta és megtörölte gyöngyöző homlokát.</p>
            <p>Estefelé megint rosszabbul lett. Nyöszörgött és forgolódott ágyában.</p>
            <p>- Fáj... nagyon fáj ez a kutya seb. Itt fáj, hátul... - és tapogatódzó kezével a háta
               felé mutatott.</p>
            <p>A szinész hamar elszalasztotta a takaritónét az orvosért. Mikor megjött, halkan
               magyarázta neki a beteg állapotát:</p>
            <p>- Láza van, és a hátára panaszkodik, hogy fáj.</p>
            <p>Béla már aludt, mély, egészségtelen álomban hevert az ágyon. A doktor óvatosan
               meg­fordította és kitapogatta a hátát. Egyszerre halkan odaszólt a szinésznek:</p>
            <p>- Megvan a golyó. A lapocka mellé fészkelte meg magát. Holnap reggel kiveszszük. Most
               már remélek. Ugy látszik, a bordákon megcsúszott, a tüdőt érintette, így fúródott ide
               hátra. Ha lázát kibírja, talán megmarad. Csak ma este ne legyen láza.</p>
            <p>Reéz fél éjjel virrasztott fölötte és hallgatta a sebesült zagyva beszélgetését. De
               az aludt és nem tudott magáról.</p>
            <p>Reggel úgy látszott, mintha jobban lenne. Nem szólt egy szót sem, de tűrte, hogy
               beszéljenek hozzá és tegyenek vele, amit akarnak.</p>
            <p>A két doktor kivette belőle a golyót. A bordákon lapossá zúzódott a kis ólomdarab, s
               hátulról kellett hozzáférközniök. Az operáció alatt Béla egy szót sem szólt, csak
               koronként nyöször­gött egyet. Hanem a dolog nagyon kimerítette. Ugy feküdt utána az
               ágyban, mint egy darab fa, krétaszínü arcából mély gödrökből villogtak ki beesett
               szemei.</p>
            <p>A súlyos szenvedést megint reakció követte. A láz nem maradt el tőle s az öreg Reéz
               majd­nem sírt, amint a szegény fiu magával jótehetetlenül félrebeszélt.</p>
            <p>Egyszer éppen ijedten futott oda az ablaktól, a hol valami karbolos kötéssel
               foglalkozott. Béla mindenáron föl akart emelkedni a helyéről. A szeme ideges
               rémülettel szerződött előre s vértelen ajka hangosan beszélt:</p>
            <p>- A váltó, a váltó, - sikoltotta, - ki kell fizetnem. Az öreg Eisbär vár...</p>
            <p>Azzal visszaesett fekvőhelyére és mosolyogni kezdett:</p>
            <p>- De a lakodalmat kitartottuk belőle... ugy-e? Micsoda lakodalmat... Látod, Irma,
               teérted mindent megtettem. És te semmit sem énértem...</p>
            <p>És lassan, halkan hörögve elaludt. Délutánra elmúlt a láza, de csak feküdt az
               ágyában, mint egy darab fa.</p>
            <p>Az öreg Reéznek nagyon kiderült a kedve, ujjongani szeretett volna. Odaállt az ágy
               mellé és egyre bíztatta a beteget:</p>
            <p>- Jól vagyunk már, Béla koma. Csak estig tartsa ki láz nélkül. Azt mondta a doktor.
               Hohó, táncolunk mi még az idei farsangon.</p>
            <p>Béla megértett minden szót, bár az agyveleje nagyon lassan működött. És amit
               megértett, az belefészkelte magát a lelkébe és valósággal háborúskodott benn.</p>
            <p>- Hát nem sikerült, - szőtte a gondolatait. - Hiába állt ki a grófnak, hiába találta
               el a golyó, hiába kínlódik most itt, még sem fog meghalni... Ezek a szamarak még
               megmentik.</p>
            <p>És jobban, mint valaha, beteges makacssággal ragaszkodott ahhoz, hogy neki meg kell
               halni. Lázas álma átszövődött ébrenlétébe is és megborzongatta. A váltó, amelyen a
               Klári néni neve van, mint valami kard függött feje fölött. Most már vége annak, hogy
               kifizethesse. Honnan vegye a pénzt? Három nap múlva kellene fizetni. Eisbär
               könyörületlen gazember és másnap elküldi Klára néninek a figyelmeztetést. Milyen
               gyalázat... Míg ha meghal, Eisbär valószi­nűleg elveszett pénznek írja be a pénzét és
               nem tesz semmit.</p>
            <p>- Meg kell tehát halnom, - ez volt a gondolatainak veleje, - ha a sors nem volt
               kegyelmes, hát a maga kezétől. De hogyan?</p>
            <p>Eszébe jutott a kis revolver, amely a szekrényében van. Az csak két lépés az ágyhoz,
               de most két mértföldnyi távolság és az öreg Reéz is mindig itt van. A gondolatok
               összekapcsolódtak a lelkében és arra az öngyilkosságra gondolt, amely a szeme előtt
               folyt le. Török Elemér még húzhatta volna, mégis megtette. Hát ő, akinek ezer oka van
               rá, még azon az undoron kívül, amely Törököt kikergette a világból. Vajjon az ő
               halálát is megírják-e, vajjon az ő temetésére is eljön-e Irma? Hiszen a világ előtt
               még mindig a vőlegénye.</p>
            <p>Megint a szívébe tódúlt a vér. Érezte, hogy a sebe lüktet és fáj. És csodálatos
               mohósággal gondolt a leányra, aki majdnem az övé volt. Érezte, hogy az az egy dolog
               volna képes meg­hosszabbítani az életét, ha ez a leány egyszer az övé lenne. Csak
               egyszer, mindegy akárhogy... Aztán vége...</p>
            <p>Öreg ápolója megzavarta:</p>
            <p>- Nekem most el kell mennem a szinházba, - mondá. - Komédiáznom kell ma este megint.
               Majd a Léni bejön addig. Előadás után visszajövök. Legalább jó hírt vihetek: nincs
               láza.</p>
            <p>Béla búcsút intett a fejével: vigyed csak a jó hírt, öreg, aztán gyere vissza a
               rosszra.</p>
            <p>Sötétedni kezdett. A Léni lámpát gyujtott és oda tette az asztalra, hogy a világosság
               ne essék a Béla arcába, aztán leült és kötögetni kezdett.</p>
            <p>Kisvártatva csöngettek. A Léni kiment és bejött, olyan ártatlan arcot vágva, hogy
               rögtön látszott rajt’ a turpisság.</p>
            <p>- Mi az? - kérdezte Béla.</p>
            <p>- Semmi... A szomszédasszony... - hebegett zavartan a takaritóné.</p>
            <p>- Ej, levelet hoztak, adja ide...</p>
            <p>- De Reéz úr...</p>
            <p>- Adja ide!</p>
            <p>A parancs olyan ingerült volt, hogy Léni rögtön engedelmeskedett. Ibolyaszínü,
               illatos levelet adott oda.</p>
            <p>- Irmától jött, - suttogta, - várnak a feleletre?</p>
            <p>- Nem, elment a hordár, - felelte a takaritóné, aki ismét kötögetni kezdett.</p>
            <p>A levél igen rövid volt:</p>
            <p>„Kedves Béla!</p>
            <p>Megengedi, hogy utoljára ezen a néven szólítsam, amelyhez volt egy kis igaz jogom.
               Eljátszottam, rossz voltam. Az is leszek már ezután. Magáért lettem volna jó, de
               más­ként történt. Külömben, ki tudja, tudtam volna-e becsületes lenni. Örüljön, hogy
               meg­szabadult tőlem. Ma este elutazom a Rivierára, onnan isten tudja, hová.
               Gyógyuljon ki a sebéből és belőlem.</p>
            <p>
               Irma”</p>
            <p>Béla kezébe zizegett a kemény, illatos papiros, amint összegyűrte.</p>
            <p>- A házmesterkisasszony a Riviérára megy - motyogta. - Bizonyosan a gróffal!</p>
            <p>És úgy érezte, hogy kiszeretett ebből a szép, csalfa, bűbájos teremtésből, de érezte
               egyben, hogy az utolsó vágy, az utolsó remény, az utolsó kivánság is elszakadt, ami
               az élethez kötötte.</p>
            <p>Léni hangosan aludt a karosszékben. Béla, ahogyan bírta, rászólt:</p>
            <p>- Léni keljen föl! Maga rögtön elalszik. Nem szeretem a hortyogását. Menjen ki az
               elő­szobába.</p>
            <p>A Léni engedelmesen kitakarodott.</p>
            <p>Béla megpróbált fölkelni, de rettenetes nehezen ment a dolog. A teste nem akart
               engedel­meskedni. Mindenféleképpen próbálta, végre az egyik lábát, utána a másikat
               leeresztette a földre. Úgy könnyebben emelkedhetett föl sajgó, fájó dereka is.</p>
            <p>A szeme egyszerre karikát hányt, a feje nehéz lett, mintha kősóból volna. Egy székre
               támasz­kodva megpróbált fölállni, kétszer hiába próbálta meg: visszaesett az ágyra.
               Harmadszorra sikerült. Mintha kötélen járna, úgy kereste az egyensúlyt. Egy lépést
               tett előre, a másodiknál nekibukott a szekrénynek, de nem esett el. Nagyot sóhajtott,
               ott volt a célnál.</p>
            <p>Az almáriom nem volt becsukva, lassan kitámasztotta az ajtaját és kivette belőle a
               kis fényes, acél bulldog-revolvert. Ott volt legfölül.</p>
            <p>- Itt nem lehet, - gondolta magában, - a kezemmel támaszkodnom kell, föl sem tudom
               emelni. Vissza kell menni az ágyba.</p>
            <p>De nem tudott menni, a lába megroskadt, s csak négykézláb tudott visszamászni az
               ágyig. A kötése csupa vér lett, amíg visszajutott a helyére.</p>
            <p>Lefeküdt és magára húzta a takarót. Aztán megnézte a kicsiny revolvert. Mind a hat
               töltése megvolt. Még egyszer sem használta. A halántékához illesztette a csövet. A
               feje egy kissé félrefordúlt, majdnem kilógott az ágyból. Hirtelen az az imádság
               jutott eszébe, amit hajdan, gyermekkorában Klára néni mondatott el vele minden este.
               Megpróbálta tudja-e még, és félhangon kezdte mormolni:</p>
            <p>Hozzád jövünk, jó istenünk.</p>
            <p> Ki egész nap voltál velünk...</p>
            <p>...Odakünn hirtelen mozgás hallatszott, csak egypár elsietett szó, aztán fölpattant
               az ajtó. A küszöbön Margit állt, az ellenzős lámpa világát egyenesen az ő édes,
               sápadt arcába, fényes, szőke hajára, csillogó kék szemébe hintette.</p>
            <p>- Béla, édes Béla, - kiáltotta.</p>
            <p>Aztán meglátta a revolvert.</p>
            <p>- Nem szabad! nem szabad! - sikoltotta iszonyu rémülettel és odarohant az ágyhoz.</p>
            <p>A pisztoly csörömpölve hullott a padlóra.</p>
            <p>A leány odatérdelt az ágy elé, és csókolgatta a szegény beteg fiút. Aztán
               megigazította a feje alját és odaült az ágy szélére. Béla megfogta a kezét és egyre
               azt szorongatta.</p>
            <p>- Margit, édes Margit! - suttogta gyönge hangon.</p>
            <p>Aztán bejött Klára néni is a piros napernyőjével. A Léni cipelte utána a
               podgyászt.</p>
            <p> </p>
         </div>
         <div type="chapter">
            <head>
               XI. Kibékülés.
            </head>
            <p>Végre is, a házmester-kisasszony történetének vége van. Minek hát húzni, halasztani
               tovább a mesét. Béla egy rossz álmot álmodott végig, amelynek végén egy fehérszárnyu
               angyalt látott, aki őt ismeretlen gyönyörűségü tájakra hivogatta. Béla utána akart
               menni, de az angyal azt mondta:</p>
            <p>- Előbb számolj le ott lenn!</p>
            <p>Béla le is akart számolni. Becsületesen fizetni mindazért, amit tett. Nos és ekkor a
               földön jelent meg neki egy kékszemü és szőkehaju angyal és azt mondta:</p>
            <p>- Maradj itt, én nem eresztelek!</p>
            <p>És Bélát nem vonzották többé az ismeretlen gyönyörűségü tájékok, hanem megmaradt
               idelenn.</p>
            <p>Mert úgy is van ez rendben. A másvilágiakba vetett hit vajmi keveset segít a szegény
               földön élő emberen. Azok igen keveset gondolnak ránk és éppen semmit sem tesznek
               értünk. De akinek ittlenn megvannak a maga angyalai, akikre két asszonyi szív, az
               anyjáé és a kedveséé gondol igaz szeretettel, akikért két asszonyi szempár hullat
               könyüt, megvannak azok védve és boldog az ő járásuk-kelésük.</p>
            <p>Ott van a szegény Török Elemér esete. Hát a Béla dolga nem végződhetett volna éppen
               úgy, mint az övé, hát ő nem menekülhetett volna meg a Béla sorsa szerint. Ez így van,
               édes atyámfiai, és azért sohse hagyjuk el hűtlenül ezt a két asszonyszívet, mert
               minden bajunkban, keserüségünkben, nyomorúságunkban ők az orvosság és a
               vigasztalás.</p>
            <p>...Klára néninek, amint megkapta a Senki telegrammját, minden
               vére a szívére szállt. Vége volt erős akaratnak, fogadalomnak, megtartandó szónak...
               Mint hajdan, amikor a láz emész­tette a kis fiút s ő éjjel ment át a gyűlölt
               kastélyba... Béla haldoklik, menjünk!</p>
            <p>Rögtön kiadta a parancsot János kocsisnak:</p>
            <p>- Holnap hajnalban megyünk Cserépházára.</p>
            <p>Akkor indúl onnan az első vonat. Margitnak csak annyit mondott:</p>
            <p>- Béla beteg... holnap megyünk Pestre.</p>
            <p>Margitot az első pillanatban a boldogság fogta el. Meglátja Bélát, óh milyen öröm. De
               rögtön rá keserves aggodalom tépte szívét. Béla beteg. Vajjon mi baja lehet?
               Bizonyosan vesze­delmes, hogy a néni így siet. Talán meg is halt? Óh Istenem.</p>
            <p>Ezer aggódás, félelem, reménykedés és kétségbeesés közt tették meg másnap mindaketten
               szótlanúl az utat.</p>
            <p>És most ott ültek mindaketten a rossz, csúnya fiú mellett, akit úgy szeretnek. Akit
               majdnem elpusztított ez a gyalázatos Szodoma, de akinek még jókor jöttek a
               megmentésére. Margit, aki első volt a szobában, a lábával az ágy alá hárította a
               revolvert. Klára néni nem is tudta meg, hogy milyen jókor jöttek.</p>
            <p>És aztán beszélgetett a leány mindenről, a kertről, az aratásról, a Jánosról, a
               postáról, a német báróról, arról, hogy hogyan várták Béla leveleit, hogyan várták őt
               magát, hogy milyen szép most a puszta, az őszirózsa most hányja a virágát.</p>
            <p>Béla boldog érdeklődéssel hallgatta. Kérdezni is szeretett volna sokfélét. Megvan-e
               még az a zúg a kertben, ahol annyit voltak együtt? Hát az ő gyerek-képét nem dobták-e
               ki? A Lidó kutya lát-e még? Szegény vén pára.</p>
            <p>De Klára néni nem hagyta.</p>
            <p>- Csöndben légy fiam, mert elhívjuk a cserépházi doktort!</p>
            <p>A tréfás fenyegetés használt. Béla előtt megjelent a vén, nagyszakállas, kopaszfejü
               doktor, aki literes üvegekben hordta magával utálatos, keserü és émelygős medicináit
               s akitől ő úgy félt gyerekkorában.</p>
            <p>Elnevette magát az emlékre. Először annyi idő óta.</p>
            <p>Aztán megint Margit vette át a szót. Boldog, kis szíve majd kiáradt az örömtől s
               elmondott mindent, mindent, ami annyi idő óta történt. És mindennek, mindennek
               fenekén meglátszott az a tiszta, arany szeretet és szerelem, amivel a nagyváros
               vándorához voltak.</p>
            <p>Később a leány hátrament rendet csinálni a szobában. Akkor Klára néni foglalta el a
               helyét. De ő hallgatott nagyon. Jóságos, öreg kezét végighúzta a beteg homlokán.</p>
            <p>- Szegény fiam, te - mondotta szeretettel.</p>
            <p>Egyszer még azt is hozzátette:</p>
            <p>- Ez is amiatt a leány miatt történt!</p>
            <p>Béla csak hallgatással felelt. De a lelkében egymást törték össze az indulatok. Hát
               ezek mindent tudnak? És micsoda jóság, micsoda szeretet van a szemükben.</p>
            <p>Tekintete Margitra esett, akit a lámpa megvilágított. A leány nagyot fejlődött azóta,
               hogy nem látta. És olyan szépnek, tisztának, ragyogónak tetszett előtte, mint egy
               szent... Vádolta maga-magát, amért egy percre is el tudta felejteni. A lelkéhez
               keserü önvád és nehéz szemrehányás talált utat. Elfelejteni ezt... azért!</p>
            <p>És félrefordította a fejét. A sötétben megeredtek a könnyei. Sírt, először annyi idő
               óta.</p>
            <p>Az ajtó hirtelen kinyílt. Egy félénk kéz nyitotta ki s a kézhez tartozó ember hamar
               vissza akart fordúlni. De Klára néni az ajtónyitás zajára hátrafordította a fejét,
               meglátta a belépőt, s az öreg Reéz Fülöpnek állva kellett maradnia a küszöbön.</p>
            <p>- Bocsánat... nem akartam, - motyogta zavartan.</p>
            <p>Klára néni udvariasan kérdezte:</p>
            <p>- Kit tetszik keresni?</p>
            <p>A beszélgetésre Béla is fölnézett:</p>
            <p>- Klára néni, - mondta lassan, - az én hűséges ápolóm, Reéz Fülöp. Az egyedüli
               jóbarátom itt. Az egyetlen, aki bajomban, veszedelmemben el nem hagyott.</p>
            <p>Klára kisasszony izgatottan ugrott föl:</p>
            <p>- A táviratot is ön küldte?</p>
            <p>Reéz Fülöp lehajtotta a fejét, mint valami bűnös. Kevés ősz hajszála csillogott a
               lámpa­fényben.</p>
            <p>- Én küldtem.</p>
            <p>Klára néni egyre izgatottabb lett. Mintha ismerné ezt a bús, lemondó hangot. Valami
               régi, ködös emlék, amelyet a szeme elfelejtett már, de amelyre a füle még
               emlékezik.</p>
            <p>- A táviratot, a leveleket... - mondta sietve.</p>
            <p>- Én küldtem, - felelte Reéz Fülöp, s egy kicsit, inkább szomorúan mosolygott. - Én
               küldtem, hálából azért a sok szép piros georgináért.</p>
            <p>Klára kisasszony arca úgy kipirosodott, mint tizennyolc esztendős korában.</p>
            <p>- Elemér, - suttogta meghatottan.</p>
            <p>- Klárika, - felelte vissza csöndesen a vén szinész. - De későn találkozunk.</p>
            <p>Klárika néni lesütötte a szemét:</p>
            <p>- Későn, nagyon későn.</p>
            <p>Határozottan olyan zavarodás fogta el, mint a fiatal leányokat. Hogy elleplezze,
               nevetősre fordította a beszédet.</p>
            <p>- Lám-e: Fellegi Elemér! Hanem nagyon megváltozott. Semmije sem maradt meg, csak a
               hangja. Még a neve sem az igazi.</p>
            <p>Reéz Fülöp, a hajdani Fellegi Elemér szinész tréfásan válaszolt:</p>
            <p>- Az sem volt az igazi, ez sem az. Az apám kitagadott, sohasem viseltem az ő nevét.
               Mindig más néven kóboroltam be a világot. De most már jó darab ideje
               megállapodtam.</p>
            <p>Aztán komolyabban folytatta:</p>
            <p>- Cudar életem volt. De magam sem voltam jobb. Nem voltam én érdemes magára. Jobb is,
               hogy így történt. Egy évre azután megházasodtam. A feleségem megcsalt, elszökött.
               Azóta meg is halt. Most már iparkodom tisztességesnek lenni, és az isten jó hozzám.
               Meghálál­hattam egy kicsikét abból a jóságból, amivel maga volt irántam.</p>
            <p>Elhallgatott, aztán nagy vártatva mondta még:</p>
            <p>- Hanem maga is nagyon megváltozott, Klárika. De a szíve megmaradt.</p>
            <p>Az ágy felől a beteg szabályos lélegzése hallatszott. Reéz Fülöp búcsúzott:</p>
            <p>- Béla elaludt. Én meg megyek haza. Holnap visszajövök.</p>
            <p>És nesztelenül betette maga után az ajtót. Klára néni soká nézett e becsukott ajtóra.
               Mennyi szép álom, mennyi elpihent remény ment ott most ki. Amikre évtizedek óta nem
               is gondolt már. Boszankodva duruzsolta magában:</p>
            <p>- Ejnye te, bolond vén kisasszony, nem röstelled. Itt vannak a gyerekek.</p>
            <p>De bizonyos megelégedettséggel gondolta el:</p>
            <p>- Hanem azért derék ember...</p>
            <p>Másnap reggel a doktor a kezét dörzsölte, kijelentvén, hogy a sebek modern
               antiszeptikus kezelése óriási haladás az emberiség történetében. Ime ez a
               fiatalember, akiről már lemondott a tudomány. A gyógyulás nagy léptekkel haladt
               előre.</p>
            <p>Reéz Fülöp úr nem állhatta meg, hogy közbe ne szóljon:</p>
            <p>- Ezúttal azonban a belső gyógyítás is hatott.</p>
            <p>A doktor mindenáron vitatkozni akart, de a szinész nem engedte.</p>
            <p>- Rakjuk csak föl a kötéseket, - mondta és meggyujtott egy gyertyát. Klára néni
               megkérdezte:</p>
            <p>- Minek az a gyertya?</p>
            <p>- Megmelegíteni a flastromot.</p>
            <p>Azzal elővette a sparadrapos bádogdobozt és merőn nézett Bélára.</p>
            <p>Béla megérezte a tekintet erejét és arra felé fordította a szemét.</p>
            <p>Reéz Fülöp belenyúlt a belső zsebébe, egy hosszúkás papirost vett elő és a gyertya
               fölé tartotta. A papiros lángot kapott és lobogva égett végig. Utoljára bal sarkán ez
               a három végzetes szó: Elfogadom Szenttornyai Klára.
            </p>
            <p>Béla jól látta, hogy mi ég ott. Az ő váltója volt, amelyet Eisbär csikart ki tőle.
               Elmúlt, rossz álmának egyetlen bizonysága. Tele volt hálával, köszönettel és
               alázattal az a tekintet, amit érte Reéz Fülöpre, a mindenütt jelenvaló jóbarátra
               vetett.</p>
            <p>Azután egy szó sem esett a dologról.</p>
            <p>Klára néni ijedten sietett oda:</p>
            <p>- Mi ég itt?</p>
            <p>- Egy darab papirost gyújtottam meg véletlenül, - felelte Reéz és lábával eltaposta
               az átkozott pörnyét.</p>
            <p>A doktor azzal ment el, hogy három hét múlva talpra állítja a beteget.</p>
            <p>Margit odament az ágy szélére és simogatta a Béla fejét:</p>
            <p>- Hazajösz akkor, ugy-e, Béla?</p>
            <p>A fiu elkapta a leány kezét, odahúzta őt magához és megcsókolta a fejét. Reszketett a
               hangja, amikor felelt:</p>
            <p>- Hazamegyek hozzátok... hozzád.</p>
            <p>Klára kisasszony Reéz Fülöpöt invitálta:</p>
            <p>- Magát is várjuk ám le, Elemér. Okvetlenül várjuk.</p>
            <p>A vén szinész megint zavarba jött.</p>
            <p>- Most nem igen lehet... Sokat játszom... Talán majd később.</p>
            <p>Aztán kiderült az arca:</p>
            <p>- A lakodalomra lemegyek... Persze, a gyerekek lakodalmára, - tette hozzá egy kis
               tréfával és kezet csókolt Klára néninek.</p>
            <p> </p>
            <p> </p>
         </div>
      </body>
  </text>
</TEI>
