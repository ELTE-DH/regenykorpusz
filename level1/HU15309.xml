<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU15309" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>A végrendelet</title>
				<author>
					<persName>
						<surname>Forró</surname>
						<forename>Pál</forename>
					</persName>
				   <date from="1884" to="1942">1884-1942</date>
				   <idno type="VIAF">107985695</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">10649</measure>
				<measure unit="pages">32</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>A végrendelet</title>
				   <date>2016-04-14</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/15300/15309/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Drótos László</name>
					   <name>Góczán Andrea</name>
					</respStmt>
					<bibl type="printSource">
					   <title>A szörnyű felfedezés</title>
						<author>Forró Pál</author>
						<pubPlace>Budapest</pubPlace>
					   <publisher>Világv. Reg. Kiadóvál</publisher>
					   <date>1935</date>
					   <ref target="https://mek.oszk.hu/15300/15309/"/>
					</bibl>
				</bibl>
				<bibl type="firstEdition">
				   <title>A szörnyű felfedezés</title>
				   <author>Forró Pál</author>
					<date>1935</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-16"/>
		</revisionDesc>
	</teiHeader>
	<text>
		<body>
         
         
         <div type="chapter">
            <head>I.</head>
            <p>A tengerparti elegáns fürdő fáin reggelre plakátok virultak ki, amelyek tudomására
               hozták a nagyérdemű közönségnek, hogy estére a nagyszálló dísztermében varieté
               előadás lesz. Mr. Moretti és társulata fogja bámulatos mutatványaival szórakoztatni a
               hölgyeket és urakat...</p>
            <p>A hölgyek és urak, akikhez ezt a felhívást intézték fagyos közönnyel mentek el a zöld
               és sárga plakátok mellett és sokkal izgalmasabb esti programokat beszéltek meg. Egy
               kis tánc az Excelsior pompás jazz-bandje mellett, holdvilágnál csónakázni a tükörsíma
               tengeren, kártya és rulett a kaszinóban... mindez sokkal érdekesebbnek
               ígérkezett.</p>
            <p>Csak néhány legfiatalabb generációhoz tartozó kamasz és bakfis olvasta érdeklődéssel
               a műsor keretében ígért csodákat. De hát - sajnos - e korosztály lelkesedése
               meglehetősen plátonikus értékű. Moretti úr vendégszereplését határozottan anyagi
               csőd fenyegette.</p>
            <p>E napon a strandnak egyébként is olyan szenzációja volt, amely mellett minden más
               eltörpült. Két úriember összepofozkodott.</p>
            <p>Igen kínos dolog volt. Az eset hősei és a hősnője...</p>
            <p>Mert persze hősnő is volt. A pofozkodás egy hölgy miatt történt. A hölgy menyasszony
               volt, bizonyos Kapossy Lilian Budapestről és a Murilló pensióban lakott. Általános
               vélemény szerint, ha a fürdőhelyen szépségversenyt rendeztek volna, úgy az első díj
               feltétlenül Liliant illette volna.</p>
            <p>- Bájos gyermek! - mondták róla, amikor sportnadrágban megjelent a tenniszpályán,
               vagy pompás világos-zöld trikóban végigsétált a strandon, nem hagyva kétséget termete
               kifogástalansága felől.</p>
            <p>A vőlegénye, dr. Sándorffy Péter három nap előtt érkezett. Éppen ideje volt, mert -
               amint Lilian nevetve mesélte - az egyedül töltött két hét alatt vagy négyen kérték
               meg a kezét. Nagyon nehéz egy fiatal lánynak, akinek még az a híre is van, hogy
               dúsgazdag, a férfiak ostroma ellen védekezni, különösen ha őrizete mindössze egy vele
               egykorú és hasonlóan szép, fiatal lányra, legkedvesebb barátnőjére, Gáts Mártára van
               bízva.</p>
            <p>Sándorffy dr. bocsánatot kért, hogy nyolc nappal később érkezett, mint ígérte, de
               laboratóriumi kísérletei rendkívül lekötötték. A kísérletek egyébként igen biztatóan
               haladnak. De persze eltarthat még egy-két évig, amig a teljes siker
               kibontakozik...</p>
            <p>Lilian kedvesen duzzogott. Egy kicsit féltékeny volt vőlegénye tudományos
               munkájára.</p>
            <p>- De szívem - mondotta Péter -, hiszen te buzdítottál, hogy ne hagyjam abba a
               laboratóriumi munkát.</p>
            <p>- Igaz... de mégis, nagyon hiányoztál. Szabad egy kicsit önzőnek is lennem! De most
               sürgősen kipótolunk mindent. Remélem, nem felejtettél még el táncolni, meg úszni?
               Pompás kis motorcsónakot béreltem. Úgy élünk Mártával, mint két
               királykisasszony...</p>
            <p>Péter mosolygott.</p>
            <p>- Talán egy kicsit túlságosan is fényűzően? Nem?</p>
            <p>Lilian vállat vont.</p>
            <p>- Egon bácsi ragaszkodik ahhoz, hogy ne takarékoskodjak. Legutóbbi levelében is azt
               írta, hogy ő már úgysem költ magára semmit, hát legalább én élvezzem a nagy
               jövedelmet... Hiszen tudod, a bácsi rendkívül gazdag. A kamatainak a felét sem költi
               el... És én vagyok az általános örököse...</p>
            <p>Péter könnyedén elpirult. Nem szerette, ha erről beszéltek. Egy kissé megalázónak
               tartotta, hogy az ő sorsa szorosan összefügg ennek az idegen úriembernek a
               vagyonával. Lilian tisztában volt azzal, hogy Péternek tanársegédi fizetésén kívül,
               amely éppen csak a legszükségesebbek fedezésére volt elegendő, semmiféle jövedelme
               nincsen. Nem folytat orvosi gyakorlatot, mert minden idejét tudományos kísérletei
               foglalják le. De hát ez igazán nem volt fontos. Lilian rendkívül szerette a komoly,
               értékes, rokonszenves megjelenésű tudóst. Arra gondolt, hogy a bácsi halála után - az
               öreg, nyolcvanadik évében járó Egon bácsi már nem sokáig húzhatta - férjhez megy
               Péterhez, aki a vagyon birtokában zavartalanul folytathatja buvárkodásait...</p>
            <p>Két gyönyörű nap következett. Kiderült, hogy Péter acélizmú, pompáskedélyű
               fiatalember, aki remekül tenniszezik. Egyáltalában nem aféle elpuhult, rövidlátó
               szobatudós. Még a táncban is jól megállta a helyét.</p>
            <p>Lilian boldog volt. Őszintén szólva, egy kicsit drukkolt, hogy Péter félszeg lesz,
               ami nagyon bántotta volna hiúságát. De így örült az elismerő pillantásoknak, amelyek
               elégedetten állapították meg, hogy egymáshoz illő szép emberpárt reprezentálnak.</p>
            <p>Harmadnap reggel Lilian éppen egy vidám dalt dúdolva, a Neptun-cukrászda felé
               tartott, ahol Péterrel volt találkája, mikor földbe gyökerezett lábakkal állt meg. A
               szökőkút közelében álló hatalmas legyezőpálma mellett egy fiatal ember toppant eléje,
               akinek megpillantásakor elsápadt.</p>
            <p>- Zoltán - hebegte - hogyan kerülsz ide?</p>
            <p>A fiú keserűen mosolygott.</p>
            <p>- Ide röpültem. Utánad jöttem...</p>
            <p>A sápadt arcot haragos vérhullám öntötte el.</p>
            <p>- Micsoda ízléstelenség ez?</p>
            <p>- Nem tilthatod meg, hogy szeresselek...</p>
            <p>- Melyik szeretőddel jöttél? Vagy ujakra akarsz vadászni?</p>
            <p>- Téged akartalak látni. Senki más nem érdekel.</p>
            <p>- Jól tudod, hogy menyasszony vagyok.</p>
            <p>- Igen. És azt is tudom, hogy Sándorffy is itt van.</p>
            <p>- És mégis ide mertél jönni?</p>
            <p>- Aki komolyan szeret, harcolni is tud ideáljáért!</p>
            <p>Lilian ideges arcot vágott.</p>
            <p>- Fejezzük be ezt a kínos beszélgetést. Mit akarsz? Pénzt? Nem adhatok. Néhányszáz
               frankkal bizonyára nem segíthetek rajtad...</p>
            <p>A férfi gúnyosan nézett végig Lilianon.</p>
            <p>- Kicsit szemtelen vagy, kis hugom. Ha jól meggondoljuk, tulajdonképpen az én
               pénzemet költöd...</p>
            <p>Lilian ingerülten kapta fel a fejét:</p>
            <p>- Már megmondtam néhányszor, hogy ne merj gyanusítani...</p>
            <p>- Ej, hagyjuk az érzékenységet... Az az igazság, hogy minden bajomnak te vagy az
               oka...</p>
            <p>- Hogy mered ezt mondani? Talán én bíztattalak, hogy vagyonokat kártyázz el és minden
               éjszakádat mulatókban töltsd?</p>
            <p>- Nem... te mindig angyal voltál. Remekül értetted, hogyan kell dorombolnod Egon
               bácsi körül és elhitetni véle, hogy nincs nálad bűbájosabb teremtés a világon. És
               közben szemforgatva sopánkodtál, hogy én mennyit züllök, milyen léha vagyok...
               Lassankint sikerült megértetned a bácsival, hogy az egyetlen okos dolog, ha engem
               kitagad a vagyonból és téged tesz meg kizárólagos örökösének...</p>
            <p>- Tudod, hogy mindez hazugság. Nem kellett a bácsit figyelmeztetnem. Elég
               figyelmeztetés volt számára az a tömérdek váltó, amelyet hitelezőid felvittek hozzá
               és örökös pénzt kérő leveleid!</p>
            <p>- Van az öregnek elég. Nem érezte volna meg, ha kifizet pár ezer pengőt... De ha így
               van, ennek is te vagy az oka!</p>
            <p>- Hogy mered ezt állítani?</p>
            <p>- Hát ki kergetett engem a kétségbeesésbe? Egon bácsi egész életében úgy képzelte,
               hogy te leszel a feleségem. Mikor elvégeztem az egyetemet, zsebemben a mérnöki
               oklevéllel, nyomban meg is kértem a kezedet...</p>
            <p>- Sohasem szerettelek. Hiszen már diák korodban a legszörnyűbb életet folytattad. Ne
               is emlékeztess az utálatos részletekre. A feltört szekrényekre, a zálogba csapott
               ékszerekre, a nőkkel kapcsolatos botrányokra...</p>
            <p>- Diákcsiny...</p>
            <p>- A jellemed ilyen...</p>
            <p>- Megváltoztam volna, ha feleségül jöttél volna hozzám.</p>
            <p>- Erről ne beszéljünk. Tudod, hogy mást szeretek...</p>
            <p>Az úton könnyű lépések hallatszottak.</p>
            <p>- Halló, Lilian, nem győztelek várni, eléd siettem! - kiáltotta már messziről Péter.
               Azután megpillantotta Kapossy Zoltánt és meglepetten hökkent vissza.</p>
            <p>- Ön itt van? - kérdezte és csodálkozva nézett Lilianra.</p>
            <p>- Én is éppen így meg voltam lepve! - válaszolta Lilian.</p>
            <p>- Amint látom, nem túlságosan örülnek a látogatásomnak! - mosolygott cinikusan és
               fölényesen Kapossy.</p>
            <p>- Nem, erre valóban semmi okunk nincsen! - válaszolta most már izgatottan Sándorffy
               dr. - Elvégre éppen elég kellemetlenséget okozott már a családnak különböző
               botrányaival!</p>
            <p>- Csodálom, hogy ezért éppen ön tesz szemrehányást, akinek hálásnak kellene lennie.
               Hiszen ennek köszönheti, hogy az én vagyonomat ön fogja zsebre vágni...</p>
            <p>Sándorffy elpirult.</p>
            <p>- Ez szemtelenség! - kiáltotta magán kívül.</p>
            <p>Abban a pillanatban Kapossy öklével az orvos felé sújtott, aki azonban kivédte az
               ütést és visszavágott. Kapossynak eleredt az orra vére. Lilian remegve kapaszkodott
               vőlegénye karjába:</p>
            <p>- Kérem... menjünk... oh, ez borzasztó!</p>
            <p>Az ingerült szóváltásra és a verekedésre többen figyelmesek lettek és elképedve
               nézték a botrányos jelenetet. Bizonyosra vették, hogy a két férfi féltékenységből
               rendezett boxmérkőzést.</p>
            <p>Sándorffy dr. észbe kapott. Átvillant rajta, hogy milyen kínos lenne, ha neve egy
               verekedéssel kapcsolatban kerülne a lapokba. Jobbnak látta sietve visszavonulni.
               Kapossy fogcsikorgató dühvel sziszegte:</p>
            <p>- Ezt még mindketten megkeserülitek!</p>
            <p>Sándorffy dr. és Lilian sietve csomagoltak és még a délben induló vonattal
               elutaztak.</p>
            
         </div>
         <div type="chapter">
            <head>II.</head>
            <p>Estére mégis megtelt a nagyszálló színházterme. Nyolc óra után hatalmas vihar támadt,
               patakokban ömlött az eső. Nem lehetett táncolni a kerthelyiségekben és szó sem
               lehetett holdvilágos motorozásról. Jobb híján a Moretti-előadáshoz váltottak
               jegyet.</p>
            <p>Kiderült, hogy nem is volt rossz társulat. Ellenkezőleg, igen csinos hölgyek libegtek
               sűrű egymásutánban a színpadra és fantasztikus kosztümökben lejtettek mondén és
               akrobatikus táncokat. Volt néhány mulatságos komikus, bemutattak tréfás paródiákat,
               tetszett néhány vakmerően ügyes artista egyensúlyozó mutatványa...</p>
            <p>Azután a műsor vége felé sor került a legnagyobb attrakcióra.</p>
            <p>Hudini, a hipnotizőrök királya</p>
            <p>- hirdette a műsor.</p>
            <p>Hudini sápadt, negyven év körüli, bozontos szempillájú, feketehajú, sötétszemű férfi
               volt. Császárkabátot hordott, amelyen kitüntetések csillogtak. Az ujjai túlságosan
               hosszúak és finomak voltak. Megjelenésében volt valami rejtélyes, hidegen parancsoló
               és ünnepélyes póz.</p>
            <p>Előbb rövid bevezető beszédet tartott, amelynek lényege az volt, hogy aki másokat
               hipnotikus ereje alatt akar tartani, annak mindenekelőtt önmagát is korlátlanul alá
               kell tudnia rendelni akaratának. Mingyárt be is bizonyítja az igen tisztelt
               közönségnek, hogy pillanatok alatt hipnotikus révületbe tudja ejteni magát, amikor
               is érzéketlenné válik minden testi fájdalommal szemben. Tűvel szúrhatják a kezét,
               arcát, még vér sem fog folyni...</p>
            <p>E bevezetés után Hudini fénylő gombot tartott maga elé, azt néhány percig mereven
               nézte, azután hirtelen a mögötte álló asszisztens karjaiba hanyatlott, aki
               bejelentette, hogy a mester transzban van!</p>
            <p>A közönség borzadva nézte, hogyan szurkálják Hudinit hosszú tűkkel és égetik
               cigarettavégekkel. Csakugyan, még csak fel sem szisszent.</p>
            <p>Most következett a produkció második része. Hudini felébredt, mosolyogva jelentette
               ki, hogy kitűnően érzi magát és egyben felkért néhány hölgyet és urat, hogy lépjenek
               fel a színpadra, ahol egészen ártalmatlan hipnotikus kísérleteket fog végezni
               velük.</p>
            <p>Csakugyan akadtak kiváncsi vállalkozók, akik felmentek a színpadra. Hudini egyszerre
               tíz embert szuggerált: megmerevítette őket, úgy, hogy nem tudtak elmozdulni
               helyükről, azután tiszta vizet kínált egy hölgynek és elhitette vele, hogy bort
               iszik, mire az illető hölgy tántorogni kezdett és hangosan nevetett...</p>
            <p>Nagy siker volt. A közönség lelkesen tapsolt.</p>
            <p>Amikor Hudini később kopott, szürke polgári ruhájában a szálló söntése felé
               igyekezett, hogy egy korsó sörrel frissítse fel magát, valaki hátulról megérintette a
               vállát.</p>
            <p>- Bocsánat uram... egy szóra!</p>
            <p>Hudini megfordult. Elegáns fiatal férfi állt előtte.</p>
            <p>- Parancsoljon!</p>
            <p>- Szeretnék önnel négyszemközt beszélni!</p>
            <p>Az artista előzékenyen mosolygott. Megszimatolta, hogy ezuttal nem ő fogja a
               vacsoráját fizetni.</p>
            <p>Az ismeretlen fiatalember végig sétált a fürdőtelepen. Az eső még mindig zuhogott.
               Egy lelket sem lehetett látni. Mindketten esőköpenyt terítettek magukra. Hudini most
               úgy festett, mint azok a garabonciás diákok, akik régi rézmetszeteken széles karimájú
               kalapokban, felleghajtó köpönyegben lopakodnak elhagyott utcákon, ódon falak
               tövében.</p>
            <p>A telepen kívül, ahol már az olasz városka szűk sikátorai kezdődtek, a fiatalember
               indítványára betértek az egyik kocsmába, melyben alig lézengett néhány vendég.
               Kertészek, úszómesterek, halászok és soffőrök lehettek...</p>
            <p>- Bocsánat, hogy ilyen szerény helyre invitáltam - mosolygott a fiatalember - de
               súlyt helyeztem arra, hogy zavartalanul beszélgethessünk...</p>
            <p>Az artista most már csupa fül volt. Sejtette, hogy nagy dologról lesz szó. Alaposan
               szemügyre vette a fiatalembert. Kitünően szabott sötétkék ruha, arany cigarettatárca,
               gondosan ápolt külső.</p>
            <p>A megrökönyödött pincérrel egy üveg pezsgőt hozatott.</p>
            <p>- Ma este végignéztem a produkcióját, kedves Hudini - kezdte a fiatalember. - Remek
               volt. Tulajdonképpen érthetetlen, hogy ilyen kiváló képességgel önnek még nincsen
               nagy vagyona...</p>
            <p>- Ah uram, az igazgatók csirkefogók. Kihasználják az ember szorult helyzetét. Nem
               lehet elérni tisztességes gázsit. A nagy pénzeket a divatos táncosnőkbe tömik...
               Örülök, hogy most egyáltalában szerződésben vagyok. Ön talán impresszárió? - kérdezte
               óvatosan. Már sajnálta, hogy ennyire őszinte volt. Rontotta az árakat.</p>
            <p>- Nem vagyok az! - mosolygott az ismeretlen. - De azt eltalálta, hogy üzletről van
               szó. Nagyon nagyról. Olyanról, amilyenről eddig még nem is álmodhatott. Ha ügyes,
               egész életére kint lesz a vízből.</p>
            <p>- Mit kell csinálnom? - kérdezte rekedten az artista.</p>
            <p>- Ah, tulajdonképpen nem nagy dolog az egész... Egy beteg embert kellene hipnózissal
               gyógyítania...</p>
            <p>Hudini bólintott.</p>
            <p>- Igen, ez gyakori dolog. A kényszereszmében szenvedőket gyakran próbálják
               hipnózissal kezelni az idegorvosok. De nem mindegyik ért hozzá. Sokszor megtörtént
               már, hogy igen előkelő orvosok engem hívtak, hogy helyettük én hipnotizáljam a
               beteget. Mi baja van az ön betegének?</p>
            <p>- Rögeszméi vannak... Őszintén szólva azt hiszem, hogy máris hipnotikus befolyás
               alatt tartja valaki, aki különböző kellemetlen dolgokat hitetett el vele rólam. Öreg,
               akaratgyenge emberről van szó és az ellenfelem orvos...</p>
            <p>Az artista szeme ragyogott.</p>
            <p>- Legyen nyugodt. Még nem akadtam olyan emberre, akinek a szuggesztiv ereje nagyobb
               lett volna, mint az enyém!</p>
            <p>- A dolog mégsem egyszerű. Mert a betegnek mindenekelőtt sejtenie sem szabad, hogy
               hipnotizálják. Azonkívül úgy tudom, hogy az ilyen hipnózisnak csak akkor van komoly
               hatása, ha a kapcsolat állandó, tehát ha hosszabb időn keresztül tartja befolyása
               alatt.</p>
            <p>Hudini elismeréssel nézett a fiatalemberre.</p>
            <p>- Ön szintén ért a mesterségemhez?</p>
            <p>Az ismeretlen mosolygott.</p>
            <p>- No, ezek meglehetősen köztudomású dolgok... De, hogy visszatérjek a dologra: arra
               gondoltam, hogy ön inkognitóban bekerül majd a beteg házába...</p>
            <p>- Hogy tetszik ezt érteni?</p>
            <p>- Már kész tervem van... Inasként szegődik hozzá. A komornyikja lesz néhány hétig.
               Remélem, nem nagy színészfeladat ügyes inast alakítani? Különösen, ha ezért
               fejedelmi tiszteletdíjat fizetnek...</p>
            <p>- De hogyan állhatok be az illetőhöz?</p>
            <p>- Ez már az én dolgom... Maga csak nyilatkozzon: vállalja elvileg a megbízást?</p>
            <p>- Mit kapok érte?</p>
            <p>Észrevette, hogy túl mohó volt és gyorsan kijavította magát:</p>
            <p>- Illetve előbb természetesen azt kellene tudnom, hogy mi a megbizatásom lényege! Mi
               a teendőm?</p>
            <p>A fiatalember vállat vont.</p>
            <p>- Nem mindegy magának? Legyen nyugodt... nem kell semmiféle bűnös dologra rávennie,
               ellenkezőleg, egy végzetes gazságot akadályozhat meg...</p>
            <p>- Beszéljen uram világosabban!</p>
            <p>- Az illető öreg urat nyilván az orvosa rávette arra, hogy tagadja ki végrendeletéből
               az unokaöccsét, vagyis engem és helyette egy fiatal lányt, az orvos menyasszonyát
               tegye meg örökösévé... Érti már?</p>
            <p>- Szóval arra kell kényszerítenem, hogy új végrendeletet készítsen az unokaöccse
               javára?</p>
            <p>- Igen...</p>
            <p>- Nagy vagyonról van szó?</p>
            <p>A fiatalember ideges lett.</p>
            <p>- Kérem, ne tárgyaljunk részleteket. Tízezer lirát ajánlok fel magának, Ötöt a
               szolgálatba lépés napján kap, ötöt az új végrendelet megírása után. Azt hiszem,
               nagyon csinos összeg...</p>
            <p>- Húszezret kérek!</p>
            <p>- Annyi pénzem nincsen.</p>
            <p>- Majd lesz az örökség után. Váltót ad tízezer liráról... Fizetendő, ha már a vagyon
               birtokában lesz!</p>
            <p>A fiatalember önkéntelenül elnevette magát.</p>
            <p>- Maga nagy gazember, Hudini! És kitűnő üzletember!</p>
            <p>Hudini legyintett.</p>
            <p>- Ej, dehogy! Más az én helyemben bizonyára sokkal többet kért volna. De én bohém
               vagyok, tetszik tudni...</p>
            
         </div>
         <div type="chapter">
            <head>III.</head>
            <p>Kapossy Egon rosszkedvűen olvasta a levelet, melyet éppen az imént nyújtott át inasa.
               Egyébként sem volt valami jó napja. Már hetek óta rohamosan gyengült. Feltünően sokat
               aludt, gyakran szédült és kimaradozott az emlékezőtehetsége. Persze, ha az ember túl
               van a nyolcvanon...</p>
            <p> „Drága Egon bácsi,</p>
            <p>talán meglepi, hogy nem Lauránából írok, hanem a Lidóról. De sietve tovább kellett
               állnunk. Egy nappal Péter megérkezése után ugyanis váratlanul még egy látogató
               bukkant fel: Zoltán! Fájdalom, nem tudtam megakadályozni, hogy a két férfi
               találkozzon és ennek során Zoltán súlyosan megsértette Pétert, aki tettleges
               elégtételt szerzett magának... A botrány után egy percig sem maradhattunk
               Lauránában.</p>
            <p>Drága jó bácsikám nagyon szomorú vagyok, hogy erről is be kell számolnom, de kötelez
               rá az őszinteség. Végtelenül fáj, hogy Zoltán egész nyiltan engem és Pétert vádol
               azzal, hogy Egon bácsit elhidegítettük tőle. Isten látja a lelkemet, hogy ebben mind
               a ketten teljesen ártatlanok vagyunk, hiszen a bácsi tudja a legjobban, hányszor
               kértem, hogy bocsásson meg Zoltánnak. De hagyjuk ezt, inkább a vidámabb eseményekről
               szeretnék beszámolni, arról, hogy milyen napsugaras, édes napok szakadtak itt ránk.
               Kora délelőttől délutánig a strandon mulatunk. Kifogyhatatlan a szórakozások száma.
               Péterre nem lehet ráismerni, olyan jót tett neki máris a pihenés. Két hét mulva
               szándékozunk visszatérni Budapestre és reméljük, hogy Egon bácsit is kitünő
               egészségben fogjuk találni..</p>
            <p>Az öreg Kapossy csak most vette észre, hogy az inasa még mindig előtte áll.</p>
            <p>- Mi az? Mit akarsz? - kérdezte ingerülten. Öreg emberek hamar mérgesek lesznek, ha
               felizgatja őket valami. És ez a levél szörnyen bántotta. Lelke mélyén még mindig
               szerette Zoltánt, fájt neki a fiatalember züllése. Naponta törte a fejét, hogyan
               lehetne a fiút mégis jó útra téríteni. De ez a levél utolsó reményeit is széttépte.
               Mit várhat attól az embertől, aki képes volt unokahuga után utazni, csak azért, hogy
               közönséges briganti módjára megpróbálja zsarolni. És nyilvános botrányt rendezett.
               Ujabb szégyent hozott a Kapossy névre. Nem, hiú önámítás minden. Zoltánból sohasem
               lesz jóravaló ember...</p>
            <p>- Kérem, méltóságos uram - kezdte az inas - szeretném bejelenteni, hogy néhány napra
               haza kell utaznom.</p>
            <p>Úgy látszott, hogy ez a nap csokorba kötötte a bosszúságokat.</p>
            <p>- Hogy képzeled ezt? - mordult haragosan Kapossy. - Csak úgy egyszerre eszedbe
               jutott, hogy nyaralni mész?</p>
            <p>- Feltétlenül el kell utaznom. Méltóságos úr tudja, hogy van néhány hold földem.
               Akörül támadt valami nagy zavar, amit csak úgy lehet elintézni, ha személyesen jelen
               vagyok, különben össze-vissza hazudoznak az emberek mindent és a végén még elveszik
               tőlem...</p>
            <p>- De hát hogyan képzeled? Várd meg, amíg hazajön az unokahúgom, Lilian
               kisasszony...</p>
            <p>- Lehetetlen, méltóságos uram! Már holnap délután van az első tárgyalás, amelyen
               jelen kell lennem...</p>
            <p>- Nem tudtál előbb szólni? Az utolsó pillanatban rohansz meg?</p>
            <p>- Kérem, méltóságos uram, nincsen semmi baj. Már gondoskodtam helyettesről. Nagyon
               megbízható osztrák fiú. A katonaságnál együtt szolgáltam vele. Őrmester volt... Mayer
               Gusztávnak hívják. Az már végig szolgált egy sereg előkelő uraságot... A méltóságos
               úr is meg lesz vele elégedve.</p>
            <p>- Hol van az az ember?</p>
            <p>- A hallban várja, hogy bejöhessen.</p>
            <p>Kapossy kénytelen volt mosolyogni.</p>
            <p>- Hát annyi bizonyos, minden hájjal megkent gazember vagy. Hiszen ez valóságos
               összeesküvés... Így kitervezted?</p>
            <p>- Nem mertem előbb bejelenteni elutazásomat, mielőtt nem gondoskodtam a méltóságos úr
               kényelméről. Nem lesz vele, kérem, semmi baj. Már pontosan kioktattam a házirendre.
               Felírtam egy cédulára... És mindössze néhány napról van szó. És ha éppen kell valami,
               vagy a méltóságos úr nem bízik benne, itt van Rézi néni, ő teljesen megbízható,
               méltóztassék neki átadni a kulcsokat...</p>
            <p>Kapossy mogorván intett:</p>
            <p>- Küldd be!</p>
            <p>Mayer Gusztáv belépett. Szürke, kifogástalan kétsoros zakkó volt rajta. Arca símára
               borotvált, mozdulata - ahogyan meghajolt - kissé szertartásos, merev. Csak
               színpadokon látni ilyen tökéletes inas-figurákat. Kapossy határozottan
               rokonszenvesnek találta. Kifogástalan német beszéde is tetszett neki. Fiatal korában
               az ulánusoknál szolgált, ott megszokta a német kommandót.</p>
            <p>- Azt hiszem, kölcsönösen ki fogjuk birni egymást néhány napig! - mondotta nála
               szokatlan kedélyességgel.</p>
            <p>Mayer meghajolt:</p>
            <p>- Boldog leszek, ha mindenben megelégedésére szolgálhatok!</p>
            <p>Néhány perccel utóbb Pista, az inas kiosont a házból és egy mellékutcába sietett,
               melynek sarkán már izgatottan várta Kapossy Zoltán.</p>
            <p>- Sikerült? - kérdezte türelmetlenül.</p>
            <p>- Igen - válaszolta kissé vonakodva Pista - de igazán nem lesz ebből
               kellemetlenségem, nagyságos uram?</p>
            <p>- Ugyan - intette le Kapossy Zoltán - már megmagyaráztam, hogy miről van szó.
               Századszor is megismételjem? Tudod, hogy köztem és a nagybátyám között milyen feszült
               viszony van. Éppen elégszer voltál bizonyos jelenetek tanuja. És azt is tudom, hogy
               néha már te magad is megsokaltad azt a durva hangot, ahogyan az öreg kíméletlenül
               rámtámadt. Hány éve vagy már ott? Tizenkettő? Jól ismersz... Hát mondd, megérdemeltem
               én ezt?</p>
            <p>- A nagyságos úr tudja, hogy én mindig pártoltam!</p>
            <p>Kapossy nevetett.</p>
            <p>- Igen, még mint diáknak teletömted a zsebemet cigarettával, kicsempésztél néhány
               üveg konyakot és más földi jókat. Azt is tudom, hogy mindig szépen beszéltél rólam a
               nagybátyámnak...</p>
            <p>- A nagyságos fiatalúr mindig gavallér volt hozzám...</p>
            <p>- Sajnos, te voltál egyedül jó hozzám a nagybátyám házában. Ne csodáld hát, ha a te
               segítségedet vettem most is igénybe. Hiszen tisztában vagy azzal, hogy a bácsi
               mennyire haragszik rám... Egészen bizonyos, hogy kitagadott az örökségéből is... Én
               ezen már nem tudok segíteni. Hiába teszek akármit, rögeszméje, hogy züllött,
               méltatlan fickó vagyok, akit nem is enged a szeme elé. Már régen gyanítom, hogy ez
               nem normális állapot... Szent meggyőződésem, hogy az öreg elmebeteg és ezt a
               szenilitását használta ki drága kuzinom és a vőlegénye... De az ilyesmit idejekorán
               kell bizonyítani. Ha a bácsi meghalt, akkor már aligha fogom igazolni tudni, hogy a
               végrendeletét nem beszámítható állapotban készítette. Most kell beszereznem a
               kétségbevonhatatlan bizonyítékokat. Az egyetlen és legtermészetesebb módja ennek, ha
               a nagybácsit egy kiváló elmeorvossal figyeltetem meg. De ez csak csellel lehetséges.
               Hiszen huzamosabb vizsgálatról van szó és a betegnek nem szabad sejtenie, hogy
               megfigyelik, különben ravasz és óvatos lesz. Ezért kértelek meg, hogy engedd át az
               állásodat néhány napra Mayer elmeorvos úrnak... Az életemet mented meg ezzel a kis
               szívességgel, amelyért nemcsak ezt a pár száz pengőt adom, hanem, ha sikerül a kellő
               bizonyítékok birtokába jutnom, vagy ha a bácsi megváltoztatja végrendeletét, úgy még
               utólag háromszor ennyit fizetek...</p>
            <p>Kinyitotta pénztárcáját és néhány bankjegyet nyújtott át.</p>
            <p>- Remélem, bőven elég ahhoz, hogy néhány napot kellemesen elszórakozz a
               faludban?!</p>
            
         </div>
         <div type="chapter">
            <head>IV.</head>
            <p>Csodálatos dolog! Az a természetes bizalmatlanság, amellyel különösen az idősebb
               emberek szoktak környezetük új tagjaival szemben viselkedni, szinte már az első
               órákban érthetetlen rokonszenvvé változott Kapossy Egonban. Az új inas síma és
               zajtalan lépésekkel ment végig a termeken, éles szeme mindent észrevett, a
               parancsokat bámulatos ügyességgel hajtotta végre és figyelmessége meglepte, sőt
               elbájolta az aggastyánt. Nem tolakodó és kellemetlen szószátyárkodással
               buzgólkodott, mint ahogyan a félművelt ápolónők teszik, akik reggeltől estig
               fecsegnek, hanem valami fölényes és diszkrét intelligenciával. Kapossy arra kezdett
               gondolni, hogy jó volna Mayert végleg megtartani maga mellett. Már szolgálatba
               állásának második napján célozgatni kezdett erre. Megkérdezte, nem volna-e kedve
               Budapesten maradni? Mayer sajnálkozva jelentette ki, hogy ez teljesen lehetetlen. A
               jövő hó közepe táján feltétlenül Bécsben kell lennie, ahol már várják...</p>
            <p>Kapossy maga sem értette, hogyan lehetséges az, de valami furcsa fizikai jóérzés
               fogta el mindig Mayer közelében. Különösen reggel, mikor felkelés előtt
               megmasszírozta...</p>
            <p>- Magában gyógyító erő van! - mondta mosolyogva.</p>
            <p>- Óh, semmi! - tiltakozott szerényen Mayer. - Tanultam gyógymasszázst és ez a
               magyarázata mindennek.</p>
            <p>Kapossyt erősen kínozta az asztma. Sokat köhögött és egy-egy roham után kimerülten
               símogatta homlokát. Mayer ezt is észrevette. Tudta, hogy itt van a kellő pillanat,
               melyre felkészülten várt. Kapossy Zoltán régen átadta a közjegyző és ügyvéd
               címét.</p>
            <p>- Engedje meg uram, hogy megmasszírozzam a homlokát. Feltétlenül elmúlik a
               fejfájása!</p>
            <p>Délután négy óra lehetett. Kettőjükön kívül senki sem volt a szobában. Kapossy, mint
               minden beteg, örült, hogy foglalkoznak vele.</p>
            <p>- Próbálja meg! - mondotta beleegyezően.</p>
            <p>Mayer gyengéden tenyerébe fogta Kapossy fejét. Két hüvelykujjával gyengéden vonalakat
               vont a halánték táján és a szemhéjak felett.</p>
            <p>- Hunyja le méltóságos uram a szemét és vegyen mély lélegzetet. A fájás egyre
               gyengébb lesz... könnyű és kellemes álmosságot érez... alszik... egyre mélyebben
               alszik...</p>
            <p>Kapossy mély hipnotikus álomba dermedve, mozdulatlanul ült a karosszékben. Mayer
               egészen közel hajolt a füléhez és olyan halkan, hogy szinte lehelni látszott a
               szavakat, de kemény és parancsoló hangsúlyozással súgta:</p>
            <p>- Azonnal felveszi a telefont... Ide hívatja sürgősen dr. Thérey közjegyzőt és az
               ügyvédjét... Közli velük, hogy új végrendeletet készít. Általános örököse az
               unokaöccse, Kapossy Zoltán... A végrendeletbe beleveszi, hogy minden eddig írott
               végakarata érvénytelenné vált... A végrendeletet átadja a közjegyzőnek megőrzés
               végett és azután mindent elfelejt...</p>
            <p>Még néhány pillanatig az alvó homlokán tartotta kezét, azután rászólt:</p>
            <p>- Most felébred... teljesen jól érzi magát, végrehajtja parancsaimat! Utána mindent
               végképen elfelejt!</p>
            <p>Kapossy kinyitotta szemét. Kissé kábultan nézett körül.</p>
            <p>- Nagyszerűen érzem magamat! - mondta elégedetten.</p>
            <p>Hirtelen nyugtalan lett, körülnézett, szeme a telefonra tapadt. Mayer mozdulatlanul
               állt mögötte, élesen nézte Kapossyt.</p>
            <p>- Telefonálni óhajt? - kérdezte.</p>
            <p>- Igen! - villant fel az aggastyán szeme. - Thérey közjegyzőnek és Kézai
               ügyvédnek...</p>
            <p>Mayer fellapozta a telefonkönyvet és már tárcsázott is.</p>
            <p>Két órával később Thérey felolvasta Kapossynak újonnan fogalmazott végrendeletét.</p>
            <p>- Ez az ön végrendelete. Elismeri tehát, hogy testi és lelki erőinek birtokában az én
               és Kézai ügyvéd úr jelenlétében Kapossy Zoltánt tette meg általános örökösévé?</p>
            <p>- Igen!</p>
            <p>Különös, Kapossynak úgy tűnt fel, mintha Mayer, aki szoborszerű mozdulatlansággal és
               szinte láthatatlanul állt a háttérben, helyeslést bólintott volna.</p>
            <p>A két úr felállt és kezét nyújtotta Kapossynak.</p>
            <p>- Akkor hát rendben vagyunk! A végrendeletet magamhoz veszem és megőrzöm...</p>
            <p>Néhány perccel a közjegyző és az ügyvéd távozása után Rézi, a gazdaasszony lépett a
               szobába.</p>
            <p>- Pfuj - mondta méltatlankodva - az urak ugyancsak telifüstölték a szobát!</p>
            <p>Kapossy csodálkozva nézett rá.</p>
            <p>- Miféle urak? Itt nem volt senki!</p>
            <p>Rézi meghökkenve nézett gazdájára. De nem mert ellenkezni. Ha az öreg méltóságos le
               akarja tagadni, hogy itt volt a közjegyző meg az ügyvéd, akkor neki nem lehet
               vitatkozni. Csak úgy magában mormogott.</p>
            <p>- No de ilyet! Jó lenne Kádár orvos urat elhívatni! Az öreg úr elmeállapota fölöttébb
               aggasztó!</p>
            
         </div>
         <div type="chapter">
            <head>V.</head>
            <p>Lilian nagyszerű hangulatban tért haza vőlegényével a Lidóról. Hudini már régen
               elutazott, a régi megszokott rend uralkodott. A nagybácsi látható örömmel fogadta
               mindkettőjüket. Élénken érdeklődött minden apró részlet iránt. Látszott, hogy
               kedvencei boldogságán keresztül éli ki a saját örömét. Csak a lovranai kaland
               bosszantotta még mindig. Sóhajtva emlegette, hogy kevés emberben csalódott még
               annyira, mint Zoltánban...</p>
            <p>Noha testi állapota állandó komoly aggodalomra adott okot, az öreg úr szelleme
               szokatlanul friss maradt. Örökké tervezgetett, látszott, hogy valami nagy
               meglepetésen töri a fejét.</p>
            <p>Egy napon azután előállt a kész tervvel. Lilian szokása szerint látogatóba jött és a
               bácsi mellé telepedett, aki mosolyogva símogatta meg aranyszőke fejét.</p>
            <p>- Hát mondd csak, Lilian - kérdezte - nagyon szereted Pétert?</p>
            <p>Lilian meglepetten nézett nagybátyjára. Egy kicsit el is pirult. Hogyan jutott
               eszébe, hogy ezt éppen most kérdezze. De a kérdés olyan egyenes és határozott volt,
               hogy nem lehetett előle kitérni.</p>
            <p>- Igen... végtelenül szeretem... hiszen olyan aranyos, kitűnő ember...</p>
            <p>A bácsi bólintott.</p>
            <p>- És persze szeretnéd, ha mielőbb meglenne az esküvőtök?</p>
            <p>- Óh - vágott közé feltűnően gyorsan Lilian, mint aki a zavarát akarja leplezni -
               igazán fiatalok vagyunk mind a ketten, még várhatunk. Az a fő, hogy így is láthatjuk
               egymást minden nap.</p>
            <p>Kapossy fejét csóválta:</p>
            <p>- Nem vagy egészen őszinte. Azért mégis csak jobban szeretnéd, ha hamarosan férjhez
               mennél? Hát ide figyelj. Nem akarok tovább az utatokba állni...</p>
            <p>- De drága Egon bácsi...</p>
            <p>- Hallgass. Ne szólj közbe. Tudom, hogy szeretsz, de valószínű, hogy a vőlegényedet
               mégis jobban szereted. Azt is tudom, hogy a házasság megkötését halálom utánra
               tervezitek, hogy Péter a hozományból berendezhesse saját laboratóriumát és
               folytathassa tanulmányait... Hát én meggondoltam magamat. Eladom a Király-utcai házat
               és a befolyó összeget azonnal átadom nektek... No vigyázz, kis bolond! Még
               megfojtasz! Ne csókolj már annyit, nem marad Péternek. Gondolkoztam a dolgon, jobb
               lesz így. Mért várjátok ti titokban a halálomat? Inkább éljünk még néhány évig teljes
               egyetértésben... Persze egy-két hétig még eltart, amíg a házeladást lebonyolítjuk,
               ámbár elég ügyes ügynököt bíztam meg!</p>
            <p>Lilian szeme könnyes lett a határtalan boldogságtól. Valósággal repült, hogy megvigye
               a jó hírt.</p>
            <p>A sors azonban gyakran tartogat kegyetlen meglepetéseket. Két nappal a Liliannak
               adott ígérete után Kapossy Egon váratlanul szívgyengeségi rohamot kapott és szinte
               percek alatt meghalt. Mire a telefonon értesített Lilian és Sándorffy dr.
               megérkezett, már halott volt.</p>
            <p>Harmadnapra Lilian meghívást kapott dr. Thérey közjegyző irodájába. Lilian mély
               gyászba öltözve sietett a kitűzött időben Théreyhez. Sejtette, hogy a nagybácsi
               végrendeletét fogják felbontani.</p>
            <p>Amikor a közjegyző várótermébe belépett, kellemetlen meglepetéssel pillantotta meg
               Kapossy Zoltánt. Unokafivére szintén sötét ruhában, komor arccal ült egy
               karosszékben. Amikor Lilian megjelent az ajtóban, felállt, eléje sietett és kezét
               nyújtotta.</p>
            <p>- Bocsáss meg... ebben a komor pillanatban úgy érzem, nem szabad egymásra
               haragudnunk. Bevallom, végtelenül csodálkozom, hogy engem is meghívtak, talán csak
               formaságból idéztek be, hogy hivatalosan is közöljék velem azt, amit úgyis tudok,
               hogy a bácsi mindenből kitagadott. A közjegyzőnek kötelessége mindenkit megidézni,
               aki a végrendeletben meg van nevezve, tehát azokat is, akikkel szemben jogfosztás
               történt...</p>
            <p>- Nézd, Zoltán, - válaszolta Lilian - számomra mindenképpen kínos ez a helyzet. Ami
               történt, abban teljesen ártatlan vagyok. Viszont nem akarom, hogy örök életedre
               gyűlölj és szívesen segítek rajtad. A vagyon, amit örökölök, ugyan nem egyedül az
               enyém már, hiszen annak kezelésébe jövendőbeli férjemnek is beleszólása van, de azért
               hajlandó vagyok neked nagyobb összeget juttatni, ha gyökeresen megváltoztatod eddigi
               életmódodat. Úgy gondolom, hogy nem egyszerre fizetném ki azt a, mondjuk húszezer
               pengőt, hanem havi részletekben, nehogy egyetlen éjszaka elkártyázd az egészet.
               Kivételt csak abban az esetben tennék, ha komoly vállalkozásba kezdenél. Ez esetben
               szívesen támogatnálak nagyobb összeggel is...</p>
            <p>Zoltán úgy tett, mint aki nagyon meg van hatva:</p>
            <p>- Angyal vagy Lilian... A pénznél is jobban örülök annak, hogy, úgy látszik, mégsem
               gyűlölsz annyira, mint ahogyan gondoltam!</p>
            <p>A kárpitozott ajtó kinyílt, a közjegyző udvariasan üdvözölte a megjelenteket:</p>
            <p>- Parancsoljanak belépni!</p>
            <p>Lilian és Kapossy némán engedelmeskedett. A levegőben szívszorító izgalom feszült. A
               nagy eseményeket megelőző titokzatos tikkadtság, amely elnehezíti lélegzetünket és
               elzsibbasztja nyelvünket.</p>
            <p>A közjegyző is ünnepélyes mozdulattal ült íróasztala elé, amelyen már különböző
               iratok feküdtek előkészítve. Mellette némán, szolgálatra készen állt a
               helyettese.</p>
            <p>- Kérem a megjelent feleket - kezdte a közjegyző - mindenekelőtt szíveskedjenek
               személyazonosságukat igazolni. Kértem, hogy hozzák magukkal születési
               bizonyítványukat. Szabad kérnem... Úgy... köszönöm, rendben van! Méltóztassanak
               helyet foglalni. Fel fogom olvasni a folyó hó hatodikán itt, Budapesten elhunyt
               Kapossy Egon háztulajdonos végrendeletét.</p>
            <p>Feltörte a pecséteket. Lilian is, Kapossy is mintha egy fokkal sápadtabb lett
               volna.</p>
            <p>Azután a közjegyző olvasni kezdte a végrendeletet. Lilian azt hitte, hogy nem jól
               hall. Rémülten gondolt arra, hogy talán megzavarodott.</p>
            <p>- Nem értem, kérem - hebegte, - hogyan tetszett mondani... az általános örökös...</p>
            <p>- Kapossy Zoltánt Az örökhagyó világosan kijelentette, hogy minden előző végrendelete
               érvényét veszti.</p>
            <p>Lilian füle zúgott, félt, hogy elveszti az eszméletét.</p>
            <p>- Hogyan - dadogta magánkívül, - kitagadtak? Semmitsem örököltem?</p>
            <p>- Sajnos, kisasszony, ezen nem lehet változtatni. Kapossy Zoltán úr az egyedüli
               örökös.</p>
            <p>- De hiszen ez őrület... képtelenség! - jajdult fel a szerencsétlen lány. - Még
               halála előtt egy nappal a legnagyobb szeretettel beszélgetett velem. Tanum van, hogy
               egy ügynököt sürgősen megbízott egyik háza eladásával, kizárólag azért, hogy a
               befolyó vételárat nekem adja.</p>
            <p>A közjegyző vállát vonta:</p>
            <p>- Lehetséges, de törvényeink értelmében a szóbeli kijelentések hatálytalanok az írott
               végrendelettel szemben!</p>
            <p>- Közjegyző úr, higyjen nekem, itt valami gazság, elképesztő csalás történt...</p>
            <p>- Bocsánat, kisasszony, a végrendeletet én készítettem, annak szabályosságához semmi
               kétség nem fér...</p>
            <p>Lilian szinte őrjöngve fordult Kapossyhoz:</p>
            <p>- De hát beszélj... mondd meg te is... hiszen tudod, hogy ez nem lehet. Ha a
               becsületnek csak egy szikrája ég benned, jelentsd ki, hogy valami tévedésről van
               szó.</p>
            <p>Kapossy, aki eddig némán, összeszorított kézzel állt, mint aki nagy benső háborgását
               akarja leküzdeni, gyengéden lépett Lilianhoz.</p>
            <p>- Sajnálom, Lilian, hogy ennyire felizgatod magad. Bevallom, a végrendelet csakugyan
               meglep, mert a bácsi az utóbbi időben látszólag csakugyan haragudott rám. Viszont
               mindig hangsúlyoztam, hogy nem érdemlem meg ellenszenvét. Lehet, hogy az utolsó
               pillanatban belátta ezt és jóvá tette, amit ellenem vétett...</p>
            <p>- De hiszen akkor sem kellett volna engem egészen kitagadnia?</p>
            <p>- Éppen az imént mondtad, hogy a bácsi megbízást adott egyik háza eladására és annak
               vételárát neked szánta. Úgy látszik, hogy még az életében akarta kiadni az
               örökrészedet és ebben csak váratlan halála akadályozta meg.</p>
            <p>A közjegyző helyeslően bólintott:</p>
            <p>- Ez most már napnál világosabb. Pech! Az ilyesmi, sajnos, sokkal gyakrabban fordul
               elő, mint gondolni méltóztatna...</p>
            <p>Lilian határtalan kétségbeeséssel, teljesen megzavarodva, egyre csak a kezét
               tördelte: mi lesz velem? Mi lesz velem?</p>
            <p>Kapossy a közjegyző felé fordult:</p>
            <p>- Közjegyző úr, - mondotta nagyképű ünnepélyességgel, - azt akarom, hogy ön tanuja
               legyen annak, amit most mondok. Ezzel is bizonyítani akarom kijelentésem kötelező
               voltát. E pillanatban egyedül Lilian kisasszonytól függ, hogy velem egyenrangú
               örököse akar-e lenni a Kapossy-vagyonnak? Én ezennel ismét megkérem a kezét!</p>
            <p>Lilian haragosan kapta fel könnytől ázott, izgalomtól kipirult arcát.</p>
            <p>- Nyomorult képmutató! Jól tudod, hogy halálosan szeretem vőlegényemet, hogy soha nem
               mennék máshoz feleségül, még ha a világ minden pénzét nekem ajánlanák is.
               Veszélytelenül játszhatja meg a nagylelkűt...</p>
            <p>- Ismétlem, az ajánlatom komoly. Jól tudod, hogy szeretlek...</p>
            <p>- Én pedig gyűlöllek. Nem tudom, hogyan csináltad, de remekül dolgoztál, annyi
               bizonyos. Hiába alakoskodsz, hiába állsz itt ártatlan arccal, kétségtelen, hogy a
               kezed benne van ebben a gazságban... De jól vigyázz! Mától kezdve halálos ellenséged
               vagyok és nem nyugszom addig, amíg meg nem kapod méltó jutalmadat. Még nem győztél le
               teljesen, Kapossy Zoltán... Találkozni fogunk, de akkor jaj neked!</p>
            <p>Kapossy hideg méltósággal fordult ismét a közjegyző felé.</p>
            <p>- Hallotta, közjegyző úr, mivel válaszoltak becsületes ajánlatomra. A legdurvább
               sértéseket és fenyegetést kell elszenvednem viszonzásul, amiért szívemet és pénzemet
               ajánlottam fel. Tekintetbe veszem Lilian feldúlt lelkiállapotát és nem kérek a
               bíróság előtt elégtételt a becsületsértésért... De viszont angyal sem vagyok. Ha
               Liliannak csak ennyi mondanivalója van számomra, úgy természetesen nekem sem lehet
               hozzá semmiféle formában tovább közöm. Utaink örökre elváltak...</p>
            <p>Meghajolt a közjegyző felé, hideg fejbiccentéssel búcsúzott Liliantól és elsietett.
               Néhány pillanattal utóbb a minden ízében remegő, könnyektől fuldokló boldogtalan lány
               is távozott.</p>
            
         </div>
         <div type="chapter">
            <head>VI.</head>
            <p>Képtelen volt gyalog menni. A lábai remegtek, attól félt, hogy minden pillanatban
               elájulhat. A taxiban sem tudott megnyugodni. Nem érte fel ésszel, hogy mi
               történhetett, micsoda emberfeletti agyafúrt gazságnak esett áldozatul.</p>
            <p>A szobájába éppen csak hogy betámolygott. Szeme gépiesen az órára esett. Délelőtt
               tizenkettő. Két órakor találkozója van Sándorffy Péterrel... De ez a találkozás már
               nem történhetik meg. Soha többé nem fogják egymást láthatni.</p>
            <p>Lilian ismerte vőlegényét. Tudta, hogy mennyire jellemes, korrekt úr. Ha megmondja
               neki, hogy mi történt, szemrebbenés nélkül tudomásul veszi a szörnyű csapást és
               tovább is szavának áll. Feleségül veszi...</p>
            <p>De akkor mi lesz a karrierjével? Nem folytathatja tovább tudományos kísérleteit,
               kénytelen volna megkezdeni az orvosi gyakorlatot...</p>
            <p>Lázasan dolgozott az agya. Mintha már nem is róla lenne szó, hanem egy idegenről,
               ködökön keresztül nézte önmagát és már ült is az íróasztalánál és írta a szörnyű
               levelet!</p>
            <p>«Imádottam! hihetetlen, megfoghatatlan csapás ért bennünket. Kérlek, menj fel Thérey
               közjegyzőhöz és győződj meg a lehetetlenről: Egon bácsi kegyetlen, kétszínű játékot
               űzött velünk. Minden vagyonát Zoltánra hagyta. Egy fillért sem örököltem. Most
               kénytelen vagyok ennek következményeit levonni. Nem akarom igénybe venni
               nagylelkűségedet, nem akarom azt sem, hogy szerelmünk miatt derékba törjön a
               karriered. Tisztában vagyok azzal, hogy mit jelent ez a tudományos világban, nincs
               az az önzés, amely feljogosítana, hogy elhurcoljalak lombikjaid mellől. De legyünk
               őszinték. Te nem is születtél arra, hogy mint gyakorló orvos keresd a kenyeredet.
               Élethivatásod kizárólag a laboratóriumhoz köt, ott van az igazi világod, csak ott
               bontakozhatik ki jövőd. Ha ezt a helyet elhagyod, örökké elégedetlen lennél, keserűen
               emlékeztetnélek állandóan arra a szörnyű áldozatra, amelyet miattam hoztál és
               amelynek még értelme sem lenne, mert hiszen mint kezdő gyakorló orvos, a legszűkösebb
               kenyeret sem tudnád megkeresni.</p>
            <p>Mindezek alapján beláttam, hogy az egyetlen helyes dolog, ha eltűnök életedből.
               Igyekezni fogok erősnek lenni, hogy elbírjam a kimondhatatlan fájdalmat, amelyet
               számomra ez a válás jelent. Vérem minden cseppjével imádlak, ezt jól tudod és
               természetesen szeretni foglak változatlanul.</p>
            <p>Még nem tudom, hogy mihez fogok kezdeni. Túlságosan kábult vagyok. Pénzem néhány
               hónapi gondtalan megélhetést biztosít. És azontúl bízom, hogy majd csak lesz
               valahogyan. Abban a pillanatban, ha sorsomban kedvező változás áll be, nyomban
               jelentkezem.</p>
            <p>Úgy-e, nem haragszol és megérted, hogy amit tettem, az a legnagyobb szerelem és
               legnagyobb áldozat. Millió csókom, minden érzésem, szívem minden dobbanása a
               Tiéd!...»</p>
            
            <p>Hónapok multak el.</p>
            <p>Lilian harmadik hete tartózkodott Párisban, ahová Berlinből érkezett letörten,
               kiábrándultan egyre kevesebb reménységgel.</p>
            <p>Egy kis harmadrangú szálloda manzardszobájában számolgatta nagyon megfogyatkozott
               pénzét, amely még legfeljebb néhány napra volt elegendő. Belátta, hogy döntő rohamra
               kell indulnia. Eddig mindig húzta-halasztotta a dolog megvalósítását, valami
               csodában reménykedett, amely megkiméli attól, hogy valóra váltsa kétségbeesett és
               vakmerő tervét. De nem történt csoda és a kopogtató nyomor most már tettet
               követelt!</p>
            <p>Még mikor első kétségbeesésében sietve összecsomagolt Pesten és Bécsbe utazott,
               útközben átvillant a fején: miből fog élni? Mire Bécsbe érkezett, már teljesen
               kialakult a terve: hivatásos táncosnő lesz! Mindig remekül táncolt, sokszor
               szerepelt előkelő társaságok műkedvelő mulatságain, mért ne próbálná pénzre váltani
               ezt a tehetségét?</p>
            <p>Bécsben szerény penziót bérelt és felkeresett egy jóhírű mestert, aki színpadi táncok
               oktatásában jeleskedett. Hihetetlen szorgalommal vetette magát a tanulásra, azzal a
               dacos és halálos elszántsággal, amelynek már nem is a tanulás a legfőbb célja, hanem
               a felejtés. Jó volt agyonfárasztani magát, reggeltől-estig gyakorolni, mert legalább
               nem tudott gondolkozni, belekábult a zongora folytonos kalimpálásába, az ezerszer
               végzett, egyforma mozdulatokba. Amikor véget ért a kurzus, szerződést kellett volna
               keresnie. De a lelke mélyén rettegett ettől. Nem tudott megbarátkozni a gondolattal,
               hogy csakugyan fellépjen valamelyik mulató parkettjén. Még ha színpadon
               szerepelhetne, valamelyik előkelő varietében! De erről szó sem lehetett. Ehez még
               túlságosan keveset tudott... Istenem, milyen káprázatos technikájú, szédítően szép
               amerikai táncosnők árasztják el ajánlataikkal az ügynökségeket! Reménytelen dolog
               ezekkel versenyezni!</p>
            <p>És Bécs túlságosan közel van Budapesthez. Könnyen találkozhatna valamelyik régi,
               társaságbeli ismerősével. És ennek puszta gondolatára is elsápadt.</p>
            <p>Néhány nappal utóbb Berlinbe utazott. Berlinben megbízást adott egy ügynöknek, hogy
               szerezzen számára szerződést. A nyomorult ember olyan megszégyenítő ajánlatokat
               tett, hogy, Lilian felháborodva hagyta faképnél. A leghirhedtebb mulatókban kínált
               szerződéseket, melyeknél nem annyira a tánctudomány lett volna a fontos, mint
               inkább Lilian szépsége.</p>
            <p>Rémülten csomagolt megint és Párisba utazott.</p>
            <p>Arra gondolt, hogy megpróbál bejutni valamelyik jónevű tánccsoportba. Párisban,
               akárcsak Londonban, vagy Newyorkban az összetanult görlcsoportokat igen jól fizetik,
               a revüszinházak valósággal versenyeznek értük és gyakran szerepelnek filmen is. Ez
               felelt volna meg legjobban Liliannak. A görlcsoportban elvész az egyéniség, szürkén
               és névtelenül élhet akár esztendőkig.</p>
            <p>Egy Bonacieux nevű artistaügynököt ajánlottak neki még Berlinben. Elhatározta, hogy
               sürgősen felkeresi.</p>
            <p>Amikor belépett az ügynökség irodájának hatalmas várótermébe, szédítő hangzavar
               fogadta. Az ügynökség panzióval és bárral volt kapcsolatos. A világ minden részéről
               összesereglett férfiak és nők ültek az asztalok mellett és folytatták végnélküli
               vitáikat. Volt közöttük néger, kínai, japán, félvér, birkózó bajnokok és
               kígyóemberek, légtornászok, akrobata táncosok, egyensúlyozó bűvészek. Egy
               fantasztikus emberraktár, amely minden igazgatói kívánságot azonnal ki tud
               elégíteni.</p>
            <p>Lilian szíve elszorult. Mit remélhet ebben a társaságban, amelynek minden tagja
               ezerszer raffináltabb és tapasztaltabb, mint ő. Mi az ő szerény tudománya ezekéhez
               képest, akik méteres plakátokat, képeslapokat és fényképeket mutogatnak egymásnak,
               amelyeken valamelyik híres produkciójuk van megörökítve.</p>
            <p>Lilian sírni tudott volna. Megint érezte vállalkozásának reménytelenségét. Micsoda
               porszem ő ezekhez képest! Legszívesebben visszafordult volna. Nem is tudta, miért ül
               le és szorongatja a kezébe nyomott sorszámot.</p>
            <p>- Therése kisasszony!</p>
            <p>Ezen a néven jelentette be magát Lilian. És most ezt kiáltotta egy szolga, aki az
               igazgatói szobából jött ki.</p>
            <p>Megrezzent, néhány kézmozdulattal rendbe hozta magát és már indult befelé.</p>
            <p>Bonacieux úr pontosan olyan volt, mint egy amerikai milliomos. Óriási íróasztal
               mellett ült, mellette egy titkár állt. Néhány öblös karosszék terpeszkedett a szoba
               másik felében. Az egyikben elegáns, kissé őszülő férfi ült és egykedvűen eregette a
               vastag szivarfelhőket. Előtte konyakos üveg.</p>
            <p>- Madmoiselle Therése? - kérdezte Bonacieux és pápaszemét homlokáról az orrára tolta.
               - Táncosnő? Forduljon meg, kérem! Tegyen néhány lépést... Úgy... köszönöm... Mit
               óhajt?</p>
            <p>- Szeretnék valamelyik görlcsoportba lépni...</p>
            <p>Bonacieux szánakozón mosolygott.</p>
            <p>- Honnan jött, kisasszony? Hogyan képzelt ezt? Tudja, hányan vannak már előjegyezve?
               Ez teljes képtelenség! Volt ön már tánccsoport tagja?</p>
            <p>- Még nem!</p>
            <p>- Hol volt egyáltalában szerződésben?</p>
            <p>- Még sehol!</p>
            <p>Bonacieux elhárító mozdulatot tett:</p>
            <p>- Kedves kisasszony... kár az időt töltenünk! Nincs módomban önnek állást szerezni.
               Az én ügynökségem nem foglalkozik kezdők elhelyezésével. Tőlem már bevált
               attrakciókat kérnek...</p>
            <p>Lilian nem birt tovább uralkodni magán. Megtelt a mérleg. Kétségbeesett sírás
               csuklott ki belőle...</p>
            <p>Bonacieux ideges lett:</p>
            <p>- Nagyon sajnálom... de kérem, hagyjuk az érzelmeket...</p>
            <p>- Ez a halálos ítéletem volt, Bonacieux úr!</p>
            <p>- Oh, ugyan! Egy ilyen szép, fiatal hölgy hogyan mondhat ilyen szörnyűséget?
               Próbáljon előbb egy kis igényű mulatóban fellépni és ha már lesz gyakorlata,
               jelentkezzen ismét nálam...</p>
            <p>- Nem fogok jelentkezni, uram... Én már seholsem jelentkezem!</p>
            <p>Megfordult és lassú léptekkel az ajtó felé indult.</p>
            <p>- Megálljon, kisasszony, szabad egy pillanatra?</p>
            <p>A szivarozó úr ugrott fel a karosszékéből. Lilian meglepetten fordult vissza.</p>
            <p>- Ne menjen, kisasszony. Szerződtetni fogom! Monsieur Bonacieux, én csak abban az
               esetben vállalom az Olimpiában a szerződésemet, ha ezt a hölgyet is szerződtetik!</p>
            <p>- De Monsieur Hudini! - dadogta elképedve Bonacieux, - ez teljesen lehetetlen!</p>
            <p>- És mégis meg fogja tenni! Kedves kisasszony, hagyja itt a címét és menjen nyugodtan
               haza! Még ma estig értesítést fog kapni!</p>
            <p>Lilian szeme felragyogott.</p>
            <p>- Köszönöm, uram!</p>
            <p>És boldog mosollyal suhant ki a szobából. Abban a pillanatban, mikor bezárult mögötte
               az ajtó, Hudini hevesen támadt Bonacieuxre.</p>
            <p>- Mondja, nincs magának szeme? Nem vette észre, milyen végtelenül vonzó ennek a
               lánynak a megjelenése?</p>
            <p>- Dilettáns!</p>
            <p>- Szerencsétlen... Hiszen éppen előkelő, úri megjelenésében, sugárzóan tiszta
               lányságában van a szenzáció. A mi világunkban mindig az egzotikumot méltányolják és
               erről a lányról első pillantásra megállapítható, hogy előkelő, társaságbeli hölgy.
               Hirdessük, mint grófnőt... Közöljék a kommünikék, hogy valamelyik uralkodó ház
               rokona... Nincs könnyebb, mint egy ilyen hirt elhelyezni...</p>
            <p>- Hm - mondotta Bonacieux, - mond valamit! Esetleg megpróbálhatjuk!</p>
            <p>- Szóval - zárta le a vitát Hudini, - értesítem a kisasszonyt, hogy holnap délben
               jelentkezhet az Olimpia igazgatójánál. Ön addig majd elintézi a szerződés
               feltételeit.</p>
            <p>Bonacieux gyanakodva nézett végig Hudinin.</p>
            <p>- Mondja, Hudini, de egészen őszintén, nem lett maga szerelmes ebbe a lányba?</p>
            <p>- De kérem, most láttam először!</p>
            <p>- Csakhogy éppen maga mondta, hogy ez a lány már az első pillanatra különös hatással
               van az emberre... Vigyázzon! Ne nézze meg túlságosan, ha majd együtt szerepelnek! Az
               ilyen negyvenesben járó férfi, mint maga, nagyon könnyen elveszti a fejét... És az
               artistapályán ez mindig veszedelmes!</p>
            
            <p>Ismét hónapok multak!</p>
            <p>A londoni Trocadero emeletmagas plakátjai és fényreklámjai már harmadik hónapja
               hirdették Hudinit, a hipnotizőrök királyát. E pillanatban a legnagyobb sztárgázsit
               kapta és Bachio, hajdani olasz impresszáriója, szájtátva olvasta Rómában az angol
               artista lapok fantasztikus tudósításait Hudini sikeréről és óriási fizetéséről.</p>
            <p>- Nem értem - mesélte ismerőseinek, - mit történhetett Hudinival? Hiszen remek
               artista volt mindig, de ameddig nem jutott ahhoz a titokzatos örökséghez, amely
               egyszerre jómódú gentlemanné tette, senkisem sejtette, hogy micsoda új színeket
               rejteget a tehetsége. Párisban már mint hódítóan elegáns és gazdag világfi tünt föl,
               aki fölényes és szemtelen hangon tárgyalt az igazgatókkal. A színpadon észbontó
               frakkban jelent meg, lakájok kíséretében... Remek ötlet! Megjátssza a milliomos
               férfidémont. És a színpad díszlete is segíti ezt a szélhámosságot. Pazar mulató,
               az asztalok mellett szebbnél-szebb hölgyek a gyémántok szikrázásában. És Hudini úr
               egyszerre belép. Minden szem rátapad és a mágikus szemű hipnotizőr pillanatok alatt
               úrrá lesz minden nő szívén... Azután a nézőtérről invitálja fel a hölgyeket és urakat
               és őket igázza le bűvös szempillantásaival... Karrierjét annak köszönhette, hogy a
               színpadra hívott hölgyek közül az egyik egészen komolyan és műsoron kívül is belé
               szeretett, amiből óriási botrány támadt. A világ valamennyi ujságja foglalkozott a
               példátlan esettel. Mondják, hogy az egész csak ravaszul megrendezett blöff volt. De
               Hudini világhíre meg lett alapozva... Mondhatom, ilyen karriert még egyetlen artistám
               sem csinált!</p>
            <p>Signor Bachionak mindenben tökéletesen igaza volt, csak abban tévedett, hogy e
               fantasztikus sikerek alapján Hudinit boldognak vélte. Mert ennek éppen az ellenkezője
               volt igaz. A Trocadero legszerényebb kulisszatologatója is tudta, hogy a mester
               gyógyíthatatlanul és boldogtalanul szerelmes a kis Bella Therése-be, a mondain
               táncosnőbe, akit még Párisból hozott magával és akit csak a nagy mester kedvéért
               szerződtetett a mulató, afféle műsor elején lepergő színfoltnak. La Bella Therése nem
               volt jobb és nem volt rosszabb, mint a világ minden mulatóhelyén feltalálható
               átlagos táncosnők, legfeljebb a ruhája volt feltűnően ízléses és a megjelenésében
               volt valami szokatlanul diszkrét báj...</p>
            <p>Lehet, hogy éppen ez bolondította meg az öregedő artistát.</p>
            <p>Mintha egy elrontott élet minden mulasztását ezzel a szerelemmel akarta volna
               kárpótolni. Ez volt élete utolsó nagy fellobogása és ez a szenvedély annál
               veszélyesebb volt, mert Hudini tudta, hogy ezután már nem következhet semmi.</p>
            <p>Most is ott állt a kulisszák mögött és remegve, lámpalázasan nézte Theréset. Szemében
               imádat és elragadtatás égett, egész lelkével a lányhoz tapadt. Az ő száma csak két
               órával későbben következett, de ott volt már az előadás kezdetén. Egyetlen este sem
               mulasztotta el, hogy végig ne nézze a már százszor látott produkciót, melyben egyedül
               ő tudott csak mindig új szépséget felfedezni. Amikor Therése kilibbent a színpadról,
               Hudini - mint mindig, - megint a legőszintébb elragadtatással szorította meg a
               kezét:</p>
            <p>- Gratulálok, csodálatos voltál!</p>
            <p>És már vitte is az öltözőbe, ahol friss virágok, hűsítő italok, cukorkák várták
               Theréset.</p>
            <p>- Milyen jó vagy hozzám - mosolygott Therése. - Tulajdonképpen meg sem
               érdemlem...</p>
            <p>- De hiszen csak tőled függ, egyetlen szavadtól, hogy én legyek a világ legboldogabb
               embere! - jajdult fel Hudini. - Hiszen tudod, hogy minden vágyam és imádságom, hogy
               feleségül vegyelek!</p>
            <p>Therése arca elborult.</p>
            <p>- Már megint... örökké ez a céltalan és gyötrelmes ostrom. Hányszor mondtam, hogy ez
               lehetetlen! A legjobb pajtásod vagyok, de sohasem lehetek a feleséged!</p>
            <p>- Mert öreg vagyok? - kiáltotta fájdalmasan Hudini.</p>
            <p>- Nem... hanem mert mást szeretek!</p>
            <p>- Micsoda őrület ez? Mást szeretsz, akit sohasem látsz, aki képes tőled távol
               élni!</p>
            <p>- Nagyon fáj, hogy így beszélsz, Luigi... Ha így folytatod, előbb-utóbb mégis
               lehetetlenné teszed az együttmaradásunkat. Tudom, hogy mindent neked köszönhetek.
               Nélküled sohasem tudtam volna Londonban szerződni és nemcsak azért vagyok hálás,
               hanem a gyengédségedért, amellyel körülveszel.</p>
            <p>Hudini keserű fintort vágott:</p>
            <p>- Hagyjuk ezt! Néha úgy érzem, hogy nem is az udvarlód és lovagod vagyok, hanem a
               dajkád, akinek egyedüli feladata, hogy vigyázzon rád.</p>
            <p>- Ebből is láthatod, hogy mennyire rendes nő vagyok. Te tudod legjobban, hogy milyen
               szolidan élek.</p>
            <p>- Inkább száz látható udvarlód lenne, mint az az egy láthatatlan... Már sokszor
               törtem a fejemet: hogyan kerültél közénk?</p>
            <p>- Nagyon kérlek, ne beszéljünk erről!</p>
            <p>- Néha az a gyanum van, hogy a mult elől menekülsz. Valami titkod van. Mért nem vagy
               őszinte hozzám, akiben megbízhatsz, aki mindenkinél jobban szeret. Mondd, Therése,
               hiszed azt, hogy a szerelem olyan, mint a tisztító tűz, hogy a legnagyobb bűnös lelke
               is kifehérülhet izzásában? Nekem is van egy titkom, Therése. Nagyot vétkeztem valaki
               ellen, akit nem is ismertem... De mióta téged ismerlek, úgy érzem, hogy te meg tudnál
               váltani.</p>
            <p>- Mindenki bűnös, Luigi. Sokszor tépelődöm magam is és nem tudom eldönteni, hogy bűn,
               vagy erény-e az, amit elkövettem?...</p>
            <p>Hudini szeme felragyogott.</p>
            <p>- Az én esetem is ez! Egyszer nagy szolgálatot tettem valakinek. Egy embernek, akihez
               egyébként semmi közöm sem volt, de megfizetett érte. Nagy pénzhez jutottam, de
               valakit meg kellett rabolnom ezért. Egy másik ismeretlent... Látod, neked mindent
               meggyónok. Életem legnagyobb titkát is... Mikor megkaptam a díjamat, egyszerre
               megváltozott az életem. Gondtalan úr lettem, aki félvállról beszélhet az
               igazgatókkal. De mégsem vagyok boldog. Néha kétség fog el, lelkiismeretfurdalásom
               van... Talán az idegeim sem olyan jók már, mint régen. Kezdek érzelmes lenni... Miért
               is izgatom magam? Végre is mi történt? Valakinek elvettem a pénzét, de ugyanekkor egy
               másikat boldoggá tettem ezzel a pénzzel. Azt mondta, hogy az egyébként is őt illette.
               Talán igazat mondott és a jót szolgáltam... Lehet, hogy csakugyan az elrabolt pénzét
               juttattam vissza neki!</p>
            <p>- Irigylendő szerencse! Boldog ember...</p>
            <p>Hudini szeme felragyogott.</p>
            <p>- Azt hiszed, helyesen cselekedtem?</p>
            <p>- A legjobban! Úgy látszik, Luigi, későn kerültünk össze. Bár az én életembe
               nyulhattál volna és az én elrabolt vagyonomat szerezted volna vissza...</p>
            <p>- Téged is kifosztott valaki? Pénzed volt? - kérdezte a legnagyobb érdeklődéssel
               Hudini. - Erről még sohasem beszéltél!</p>
            <p>- Az ember nem szívesen beszél olyan dolgokról, melyek túlságosan fájdalmasak.</p>
            <p>- És nincs reményed, hogy valaha is visszakapj valamit?</p>
            <p>- Nem. Aki tönkretett, az ördögnél is ügyesebb gazember. A tulajdon unokafivérem, aki
               valami pokoli és soha fel nem deríthető módon kezébe kaparintotta nagybátyánk egész
               vagyonát, amelynek pedig én lettem volna az örököse!</p>
            <p>Hudini halálsápadt lett.</p>
            <p>- De hát... hogyan volt ez lehetséges?</p>
            <p>- Mondom... örök titok maradt. Csak annyi bizonyos, hogy nagybátyám végrendelete
               váratlanul éppen őt, a kitagadott, méltatlan frátert tette meg általános
               örökösévé.</p>
            <p>Hudini homlokán verejtékcseppek gyöngyöztek.</p>
            <p>- Mikor történt ez? - kérdezte remegő hangon.</p>
            <p>- Most körülbelül egy éve.</p>
            <p>- És hol történt? Budapesten?</p>
            <p>Therése elképedve nézett Hudinire.</p>
            <p>- Igen... De honnan tudod?</p>
            <p>Hudini nem tudott válaszolni. Óriási felindulás vett rajta erőt... Egész testében
               remegve, elfehéredett ajakkal ült. Therése rémülten és értelmetlenül bámult rá.</p>
            <p>Az ügyelő lépett az öltözőbe.</p>
            <p>- Mr. Hudini... tessék öltözködni...</p>
            <p>Hudini nehezen hörgött.</p>
            <p>- Nem tudok... rosszul vagyok.. orvost!</p>
            <p>Óriási pánik támadt a színfalak mögött. Pillanatok alatt híre ment, hogy Hudini
               váratlanul rosszul lett. A színház orvosa rohanva érkezett.</p>
            <p>- Idegsokk! - állapította meg. - Lehetetlen fellépnie!</p>
            <p>Therése felé vasvillapillantások röpködtek. Mr. Scot, az igazgató, szobájába
               kérette.</p>
            <p>- Kisasszony, - mondotta ridegen, - azonnali hatállyal elbocsájtom. Torkig vagyok
               ezekkel a hisztériás jelenetekkel, amelyeket Hudini úr ön miatt rendez...</p>
            <p>- Bocsánat, Mr. Scot...</p>
            <p>- Felesleges mentegetőznie, kisasszony. Engem nem érdekelhetnek az önök magánügyei.
               Viszont annál erélyesebben kell megvédenem érdekeimet színigazgatói minőségemben. A
               ma esti botrány rengeteg kárt jelent.</p>
            <p>Kézmozdulattal jelezte, hogy a tárgyalást befejezte.</p>
            <p>Therése lesujtva támolygott ki a folyosóra. Ez a csapás túlságosan váratlanul érte.
               Még a Hudinivel folytatott beszélgetés rémületéből és meglepetéséből sem ocsúdott
               fel, már újabb szerencsétlenség szakadt rá. Mi történt? Micsoda borzalmas titkok
               káoszába zuhant?</p>
            <p>Az öltöztetője lihegve, elfulladva szaladt eléje.</p>
            <p>- Hudini úr már halálra keresi a kisasszonyt. Tessék azonnal hozzá menni ...</p>
            <p>Therése arca görcsösen megrándult.</p>
            <p>- Nem megyek! Mondja meg a művész úrnak, hogy engem most elbocsájtottak miatta. Nincs
               értelme, hogy még találkozzunk...</p>
            <p>Keserűen, sírástól fojtogatva ment lefelé a lépcsőn.</p>
            <p>A portás fülkéje mellett egy ijesztően eltorzult arcú ember ugrott eléje. Hudini
               volt. A szerencsétlen emberre alig lehetett ráismerni.</p>
            <p>- Gyere, - kiáltotta, - azonnal vonatra ülünk, elutazunk...</p>
            <p>Therése hevesen rázta fejét.</p>
            <p>- Nem! A mi utaink szétváltak. A mi barátságunkból csak szerencsétlenség születik.
               Nem akarlak a romlásba vinni és én sem akarok a maihoz hasonló, szörnyű jeleneteket
               megélni.</p>
            <p>- Mégsem mehetsz el... Az életedről van szó!</p>
            <p>Therése megdöbbenve nézett a magából kikelt emberre.</p>
            <p>- Mit jelent ez? - kérdezte megütközve, - fenyegetsz?</p>
            <p>- Nem! Könyörgöm, csak néhány percig maradj még!</p>
            <p>- Nincs értelme, Luigi. Minek nyujtani ezeket a kínos perceket...</p>
            <p>- De hiszen azt sem tudod, hogy mi lesz veled! Nincs állásod, a pénzed alig néhány
               napra elég... Legalább pénzt fogadj el tőlem...</p>
            <p>Therése méltóságteljesen nézett végig Hudinin.</p>
            <p>- Senkitől sem fogadok el olyan pénzt, melyre nincsen jogcímem...</p>
            <p>- És, ha azt mondom, hogy van jogcímed... hogy még sokkal többet követelhetnél tőlem,
               mint amennyit felajánlok... mint amennyi az egész vagyonom...</p>
            <p>- Félrebeszélsz!</p>
            <p>- Ne hagyj így el. Hiszen látod, hogy belepusztulok! Ha elhagysz, soha jóvá nem
               tehető szerencsétlenség származhatik belőle... Nézd, nem beszélhetek... A torkomat
               fojtogatják a szavak... Várj még egy kicsit... ameddig megnyugszom... amíg el tudom
               mondani a szörnyű titkot...</p>
            <p>Therése hisztériásan sikoltott fel:</p>
            <p>- Meddig akarsz még gyötörni? Mi értelme van ennek? Zsarolni akarsz? Fenyegetsz?
               Részvétet koldulsz? Az Istenre kérlek, irgalmazz már... Miért nem akarod megérteni,
               hogy én soha senki mást nem fogok szeretni, mint a vőlegényemet!</p>
            <p>- Dr. Sándorffy Pétert, úgy-e, Kapossy Lilian?</p>
            <p>A fiatal lány megtántorodott. Ez telitalálat volt. Az ajka némán mozgott. Tágra nyílt
               szeme rémülten meredt Hudinire.</p>
            <p>Villámszerűen világosodott meg előtte egyszerre a dolog: Hudini kezében van az
               érthetetlen titok megfejtése.</p>
            <p>A meglepetés okozta bénulás csak egy pillanatig tartott. Akkor az izgalom viharos
               indulatában ugrott Hudinihez, megragadta a karját és magánkívül kiáltotta:</p>
            <p>- Beszélj!</p>
            
         </div>
         <div type="chapter">
            <head>VII.</head>
            <p>Takách professzor, a klinikai laboratórium vezetője már több, mint egy óra óta
               vizsgált különböző preparatumokat és gondosan tanulmányozott bizonyos jegyzeteket,
               amelyek a megfigyelésekből készültek. A professzortól néhány lépésnyi távolságban
               dr. Sándorffy állt fehér köpenyében. A fiatal orvos feltűnő változáson ment
               keresztül. Erősen lefogyott, minden pillanatban idegesen nyúlt cigarettája után, a
               szeme révetegen bámult a levegőbe, mintha nem is venné észre a professzor
               jelenlétét.</p>
            <p>- Bocsánat, kolléga úr, - szólt rá Takách, - nem kaphatnám meg a régebbi
               megfigyeléseiről szóló táblákat?</p>
            <p>- Parancsoljon!</p>
            <p>Gépies mozdulattal kinyitotta a kis amerikai szekrény fiókját és egy vaskos köteget
               nyujtott át.</p>
            <p>- Csak a fél év előttiekre van szükségem!</p>
            <p>Újabb negyedórák multak ólomlassusággal. A professzor egészen belemerült a tabellák
               tanulmányozásába. Azután hirtelen mozdulattal, amely szinte ingerültnek látszott,
               egyszerre eltolta maga elől az egész irathalmazt a preparátumokkal együtt.</p>
            <p>Sándorffy felrezzent.</p>
            <p>- Valami baj van? - kérdezte ijedten.</p>
            <p>Takách nem válaszolt azonnal. Idegesen járt fel és alá. Sándorffy elsápadt.</p>
            <p>Aggodalma a rémületig fokozódott.</p>
            <p>- Mi történt, kérem? - ismételte meg a kérdését.</p>
            <p>A professzor megállt.</p>
            <p>- Kedves kollégám, - mondotta és a hangja szinte ridegen csengett, - önnek sürgősen
               pihennie kell néhány hétig... Már régóta figyelem, milyen rossz idegállapotban van.
               Önnek, mint orvosnak tudnia kell, hogy ilyen körülmények között értékes tudományos
               munkát végezni nem lehet. Sajnos, kénytelen vagyok a szemébe mondani, hogy a régebbi
               eredményekhez viszonyítva, mostani munkássága nemcsak hogy haladást nem jelent,
               hanem ellenkezőleg, bizonyos fokú visszaesést vagyok kénytelen megállapítani.</p>
            <p>Sándorffy dr. úgy érezte, hogy valósággal megsemmisül a kegyetlen ítélet hallatára.
               Az asztal szélébe kapaszkodott, minden erejére szüksége volt, hogy össze ne
               roskadjon. - Takách professzor hozzálépett és vállára tette kezét. - No-no, kedves
               barátom, - a hangja most már atyaian kedves volt, - nem azért mondtam ezt, hogy
               elkeserítsem. Senki nálam jobban nem tudja, hogy ön milyen komoly érték, de éppen
               ezért kétszeresen kell magára vigyáznia...</p>
            <p>- Professzor úr, - tört ki a keserűség Sándorffyból, - ha tudná...</p>
            <p>Takách szavába vágott.</p>
            <p>- Mindent tudok. Ismerem a boldogtalan szerelmét, amely ennyire megzavarta
               egyensúlyát. De végre is ön tudós, akinek a munkájához kell menekülnie...</p>
            <p>Sándorffy keserűen intett tagadást.</p>
            <p>- Néha úgy érzem, hogy nekem nincs már mit keresnem ezen a helyen. Túlbecsültem az
               erőmet, amikor azt hittem, hogy tovább tudok dolgozni.</p>
            <p>- Ha néhány hétig pihen, ismét visszatér a régi energiája. </p>
            <p>- Nem, tanár úr. Elveszett ember vagyok. Az a boldogtalan lány, aki meg akart menteni
               azzal, hogy nyomtalanul eltűnt, éppen ezzel tett szerencsétlenné. Nincsen szörnyűbb
               állapot, mint mikor tehetetlenek vagyunk. Ha csak sejteném, hogy merre jár! Legalább
               húsz hazai és külföldi lapban tettem közzé felhívást, amelyben kérem, hogy térjen
               vissza hozzám. És semmi válasz.</p>
            <p>Takách professzor zavartan mosolygott.</p>
            <p>- Kissé furcsa, hogy ezen a helyen szerelemről beszélünk mi ketten. De mint orvos
               köteles vagyok minden emberi indulatkitörést megérteni és megbocsátani, még ha
               annyira helyén nem valók is, mint a magáé. Bátorság, Sándorffy kolléga. Fel a
               fejjel!</p>
            <p>Kezét nyujtotta és kisietett a laboratóriumból.</p>
            <p>Sándorffy mozdulatlanul a helyén maradt. Ez a kis jelenet rettentő örvényeket tárt
               fel előtte. Maga is tudta, hogy Takách professzornak teljesen igaza van. Kutató
               munkája hónapok óta semmit sem haladt. És nem is ez a legnagyobb baj. Sokkal
               veszedelmesebb az a teljes csüggedés, amely lassanként elharapódzott rajta. És nem
               volt ereje felrázódni. Tudta, hogy hiába megy pihenni. Pihenni csak az tud, akit nem
               marcangolnak olyan szörnyű gondok, mint őt. Feldúlt lelkiállapotban egyedül a
               munkában kereshetett menekülést. De most már ez sem érdekli. A szerelem és munka
               harcában a szíve kerekedett felül. És most úgy ült a helyén, mint egy halálra
               ítélt.</p>
            <p>Tisztában volt azzal, hogy elveszett.</p>
            <p>Fáradtan állt fel. Kádár doktorkisasszony és az altiszt csodálkozva nézték, hogy
               egymásután eloltogatja a lombikok alatt égő kis borszeszes lámpákat, letakarja a
               mikroszkopot, a jegyzeteket, tabellákat beledobálja az íróasztal fiókjába...</p>
            <p>- Holnap nem jövök be és holnapután sem! - mondotta rekedten. - Szabadságra megyek...
               nem tudom, hogy mikor térek vissza!</p>
            <p>A doktorkisasszony ijedten nézett össze az altiszttel. Mi történhetett az előbb
               Takách professzor és Sándorffy dr. között?</p>
            <p>- Ne folytassam távollétében a megfigyeléseket, kolléga úr? - kérdezte a
               doktorkisasszony.</p>
            <p>- Nem, köszönöm... majd ha visszajövök! Isten vele... jó napot, Kovács!</p>
            <p>Szinte görnyedten, mint egy aggastyán ment ki a laboratóriumból. Az altiszt és a
               doktorkisasszony rémülten néztek utána. Kovács, a derék, kiszolgált őrmester
               megvakarta a fejét.</p>
            <p>- Nagy baj van! Estére felnézek majd a doktor úrhoz. Isten őrizz, még valami bolondot
               követ el!</p>
            <p>Kovács nem is tudta, hogy mennyire közel jár az igazsághoz. Sándorffy egy ideig
               lélektelenül bolyongott az utcán. Még nem lobbant ki minden energiája és szinte
               kétségbeesetten próbálta vigasztalni magát. Egy reménysugarat keresett... Hiszen
               Lilian él, előbb-utóbb mégis csak jelentkezni fog. Csak türelem! Lilian éppen ennyire
               szereti őt és...</p>
            <p>Itt azonban egyszerre elvesztette önuralmát. Nem igaz! Lilian nem szereti ennyire,
               különben nem volna szíve ennyi ideig távol maradni! Néha jön egy zárt levél és abból
               egyetlen szó esik ki: ... szeretlek! Így üzen neki. De nem lehet rá válaszolni.
               Mindig más városból ír és úgy látszik, mindig az utolsó napon, mikor már tovább
               készül. Menekül a válasz elől. De miből volt pénze utazni? Mit csinálhat?</p>
            <p>És Sándorffyban egyre kínzóbban vert gyökeret a gyanú: nem egyedül utazik... valaki
               más is van a társaságában, aki fizeti a költségeit!</p>
            <p>Ez a rém üldözte már hetek óta. Hiába próbálta elhessegetni magától. Nem volt más
               magyarázat. Eleinte még csak igyekezett áltatni magát, hogy Lilian munkát talált,
               talán kísérője egy betegnek, vagy titkárnő... De túlságosan gyanús helyekről jöttek a
               levelek... Berlin, Páris, Amsterdam, London... logikus kapcsolata a híres, nagy
               nemzetközi mulatóhelyeknek...</p>
            <p>Lassan hazafelé ment. Pedig tudta, hogy neki most nem jó egyedül maradnia.
               Álmatlansága ellen már régebben nagymennyiségű veronált gyüjtött. És most olyan
               végletekig hajszolt... Nagyon sokáig kellene aludnia... Majd a szokásosnál nagyobb
               adaggal kisérletezik...</p>
            <p>És ahogyan felfelé ment a lépcsőkön, fanyarul mosolygott, amint elcsépelt
               újságfrázisok jutottak eszébe:... végzetes tévedésből nagyobb mennyiségű veronált
               szedett be... Még nem sikerült magához téríteni... Öngyilkosság ki van zárva,
               rendezett viszonyok között élő, szolid tudós volt...</p>
            <p>Sándor nyitott ajtót, a régi inasa. A derék fiúnak ragyogott az arca az örömtől.</p>
            <p>- Mégis átadták a telefonomat a doktor úrnak? Kováccsal beszéltem, azt mondta, hogy a
               nagyságos úr már elment...</p>
            <p>- Miért telefonált?</p>
            <p>- Látogatója van a nagyságos úrnak!</p>
            <p>- Kicsoda?</p>
            <p>Valaki elsikoltotta magát a hallban és Sándorffy nyakába borult. Két puha kar ölelte
               át a fejét, hogy nem is láthatta, ki rohamozta meg. De azért mégis azonnal mindent
               tudott. Csak ölelte, csókolta, az életbe való visszatérés nagy felujjongásával. Ezek
               a pillanatok a kábulat csodás és önző gyönyöreit pergették rájuk. Számukra meghalt a
               világ és megfeledkeztek arról a sápadt emberről, aki megvonagló szájjal állt a hall
               egyik sarkában és onnan nézte kirobbanó, mindent elsöprő szerelmi viharzásukat.
               Lilian tért először magához.</p>
            <p>- Szerelmem... egy nagyon jó barátomat kell bemutatnom. Neki köszönhetjük ezt a
               viszontlátást... Luigi Hudini úr...</p>
            <p>Sándorffy az életre visszazökkenve, még a régi kínzó képektől ijedten és megzavarodva
               nézett Hudinire. Ez hát a rejtélyes ember, akinek megérezte létezését, Lilian
               titokzatos kísérője.</p>
            <p>Lilian észrevette a meghökkent pillantást és megértette a ki nem mondott kérdést.</p>
            <p>- Szorítsd meg, kérlek, a kezét - sugta gyorsan - megérdemli!</p>
            
         </div>
         <div type="chapter">
            <head>VIII.</head>
            <p>A Kapossy-palota villanyfényben úszott. Ebben a barokkstílusban épült patinás
               palotában egy idő óta csak éjszaka kezdődött az élet. Nappal mély álomba dermedt
               minden, a lebocsátott függönyök mögött lomhán terült el a mesterséges éjszaka. Csak
               déltájban támadt némi mozgás, amikor a cselédség szellőztetett, lelkiismeretlen
               felületességgel törölgette a bútorokat, miközben egyre jobban fogyatkoztak azok az
               értékes, apró dísztárgyak, melyeket nagyobb erőlködés nélkül lehetett elemelni.</p>
            <p>Kapossy Zoltán, a ház gazdája ilyenkor még tompa bódulatban aludt. Csak délután hat
               felé ébredt. Akkor megfürdött, nagy gonddal kiválasztotta a hangulatához és az
               időjáráshoz illő valamelyik ruháját és a tea elfogyasztása után autójába ült és
               felvitette magát a Svábhegyre, ahol egy-két órát sétált, mert amint mondotta: az
               embernek vigyáznia kell az egészségére. Este nyolcra visszajött a városba, benézett
               valamelyik színházba és többnyire a második felvonás után elhajtatott az elegáns
               dunaparti szállóba, ahol megvacsorázott. Csak ezután ment haza palotájába, ahol a
               munka kezdődött.</p>
            <p>Kapossy Zoltánnak ekkor már komoly foglalkozása volt. A város éjszakai társadalmában
               már szájról-szájra adott nyílt titok volt, hogy Kapossy palotájában éjjel tizenegytől
               kezdve reggelig rulett- és kártyajáték folyik. Ez a titkos játékbarlang lassanként
               olyan híres lett, hogy a Budapestre látogató nagypénzű idegenek már mint a város
               egyik nevezetességét vették tudomásul és esténként halomban hevert a font, dollár,
               lira és márka az asztalon. A rendőrség egyelőre tehetetlen volt. Kapossy ügyelt arra,
               hogy estéi megőrizzék a vendéglátás külszínét és csak meghívóval lehetett a palotába
               belépni. De nemcsak szerencsejáték szórakoztatta a vendégeket. Amikor két óra felé
               megnyíltak a buffet szárnyas ajtói, a pesti mulatók legszebb hölgyei ültek már a
               bárpultok mellett, akik tudták, hogy sehol nem fogy annyi pezsgő és sehol nem gurul
               olyan könnyen a pénz, mint a Kapossy-palotában.</p>
            <p>Kapossy százezreket kereshetett volna, ha ő maga is nem lett volna a játék elvakult
               rabja. De a pinka óriási jövedelme sem fedezhette azokat a személyes veszteségeket és
               azokat a tébolyult összegeket, amelyeket Kapossy nőkre és tivornyáira költött.</p>
            <p>Kapossy ezzel nem törődött. Lihegve, szédülve vetette magát az aranyzuhatagba, a ki
               nem elégíthető mohóság tébolyával habzsolta a pénzt és aranypárbajt, melyet néha a
               késő reggeli órákig vívott. Meg volt győződve, hogy előbb-utóbb valami káprázatos
               összeget fog nyerni. Néha csakugyan szédítő összeget vágott zsebre. Két ízben vonult
               vissza közel százezer pengős nyereséggel. De nem tudott szünetet tartani.</p>
            <p>Ellenkezőleg: még szilajabban vetette magát a játékra. Most kell a szerencsét
               kihasználni, mikor az ajtón kopogtat! - kiáltotta lázasan. De azután megfordult a
               kocka. Az utóbbi időben állandó veszteségben volt.</p>
            <p>Kapossyt ingerelte a veszteség. Szinte személyes sértésnek vette. Csak azért is meg
               akarta mutatni, hogy őt nem lehet legyűrni és mindenáron kicsikarja a Sorstól a végső
               győzelmet. Olyan esztelenül rakta fel a pénzt, annyira elvakult logikátlansággal,
               hogy természetesen ismét egyik ezrest vesztette a másik után.</p>
            <p>- Nem baj, uram, - vigasztalta Levinszky, egy dúsgazdag lengyel gróf, - akinek pechje
               van a kártyában, szerencséje van a szerelemben!</p>
            <p>... Éppen osztani akart, amikor az inas hozzá lépett és halkan a fülébe mondott
               valamit.</p>
            <p>Kapossy megrezzent. Letette a kártyát.</p>
            <p>- Bocsánat, - mondotta, - egy percre magukra kell önöket hagynom!</p>
            <p>A lengyel gróf figyelmét nem kerülte el a házigazda zavara.</p>
            <p>- Valami baj van? - kérdezte nyugtalanul.</p>
            <p>- Ah, semmi! Talán éppen a szerencse érkezett, amelyre az imént tett célzást.
               Hölgylátogatóm jött...</p>
            <p>- Úgy-e mondtam! - nevetett a gróf.</p>
            <p>De a hangulat észrevehetőleg fagyos lett. A tömegnek mindig finom ösztöne van.
               Észrevették, hogy valami nincsen rendben. Kapossy ideges, hirtelen visszavonulása
               gyanús volt. Talán a rendőrség?...</p>
            <p>Kapossy azonnal észrevette a hangulatváltozást. Gyors lélekjelenléttel mentette meg a
               helyzetet.</p>
            <p>- Hölgyeim és uraim... talán méltóztassanak addig felfrissíteni magukat... A
               buffetben minden rendelkezésükre áll!</p>
            <p>Ez hatott. Hiszen józan ésszel nem is volt képzelhető, hogy abban az esetben, ha
               csakugyan komoly kellemetlenség fenyegetné a jelenlévőket, a házigazda ilyen szívesen
               marasztalná őket. Megnyugodva és élénk csevegés közepette mentek a buffet felé...</p>
            
            <p>- A hölgy a földszinti kínai szalonban vár! - mondotta az inas a ház urának.</p>
            <p>Arca gőgös mosolyba merevült, mikor kinyitotta a szalon ajtaját.</p>
            <p>- Mi történt, szép kuzinom, hogyan jutott eszedbe több mint egy esztendő után, hogy
               felkeress és hozzá még ilyen szokatlan, éjszakai időben?</p>
            <p>- Ma érkeztem... Délután telefonon érdeklődtem és azt mondották, hogy csak ilyen
               időben vagy található.</p>
            <p>- És minden áron látni akartál? Hát ez igazán kedves. Parancsolj! Rendelkezésedre
               állok...</p>
            <p>Lilian mosolygott.</p>
            <p>- Nem vagy túlságosan kedves... Csupa gúny... ez nem nagyon bizonyít a szerelmed
               mellett.</p>
            <p>- Miféle szerelemről beszélsz?</p>
            <p>- Mikor legutoljára találkoztunk, szerelmet vallottál. A közjegyző jelenlétében
               kérted meg a kezemet!</p>
            <p>- Lehet... de látod, az embernek akkor kell megragadni a szerencséjét, amikor
               felkínálkozik. Nem mindig jó dolog a spekuláció. Azóta sok minden történt. Többek
               között elhangzottak a súlyos sértések is, amelyeket még nem tudtam elfelejteni...
               Nem, Lilian... szerelemről közöttünk már szó sem lehet. És ha talán ezért
               jöttél...</p>
            <p>- Nem, Zoltán... Én ma éppen úgy megvetlek, mint akkor!</p>
            <p>Kapossy felállt.</p>
            <p>- Ha azért jöttél, hogy botrányt csinálj, úgy már végeztünk is. Kérlek, hagyd el a
               házamat. Ha úgy érzed, hogy bármilyen igényed van velem szemben, fordulj a
               bírósághoz. Sajnos, nem tartozol azok közé, akikkel nyugodtan és jóakarattal lehet
               tárgyalni. Bevallom, mikor lehivattál, arra gondoltam, hogy talán nyomorban vagy és
               megvolt bennem a hajlandóság, hogy egy-kétezer pengővel kisegítselek... De ezek után
               erről sem lehet szó. Mi ketten végeztünk egymással. Remélem, most már csakugyan nem
               fogunk többé találkozni.</p>
            <p>- Én is remélem...</p>
            <p>- És most ne vedd rossz néven, de vendégeim vannak. Nem várakoztathatom őket...</p>
            <p>- Ez annyit jelent, hogy ki vagyok dobva?</p>
            <p>- Talán hagyjuk az érzékenykedést...</p>
            <p>- Nem... én szeretem a pontos és határozott kifejezéseket. Maradjunk a kidobásnál. Én
               is erről akartam veled beszélni.</p>
            <p>- Hogy érted ezt?</p>
            <p>- Hogy felszólítalak, azonnal szedd a sátorfádat és takarodj innen, nyomorult
               végrendelethamisító gazember...</p>
            <p>Kapossy arca hamuszürke lett.</p>
            <p>- Mit beszélsz? Vigyázz... rendőrkézre juttatlak... Felelni fogsz ezekért az aljas
               rágalmakért!</p>
            <p>- Már felelek is! Le az álarccal, Kapossy Zoltán. Véget ért az aljas komédia, amely
               majdnem két ember életébe került... Ide nézz!...</p>
            <p>Feltépte az előszobába nyíló ajtót, melynek küszöbén Kapossy egy arcot pillantott
               meg. Egy arcot, melytől megdermedt benne a vér és szinte szélütötten tántorgott
               vissza.</p>
            <p>A játszmát elvesztette.</p>
            <p>Hudini mögött Sándorffy dr. állt két detektív társaságában.</p>
            <p>Az egyik előlépett:</p>
            <p>- A törvény nevében letartóztatom!</p>
            <p>Kapossy vadul rikácsolva ugrott fel:</p>
            <p>- Rendben van, de akkor bilincseljék meg ezt az áruló gazembert is! Ő a
               tulajdonképpeni bűnös, aki Kapossy Egont hipnotizálta!</p>
            <p>Dühöngve csapkodta öklével az asztalt, vadul átkozódott. A detektívek alig tudták
               megfékezni.</p>
            <p>De Hudini közben eltünt. Érthetetlen, az ajtón nem távozhatott, mert annak küszöbén
               még mindig ott állt Sándorffy dr. Érthetetlen volt, hová rejtőzhetett.</p>
            <p>- Megszökött! - üvöltötte vadul Kapossy.</p>
            <p>Az egyik detektívnek úgy rémlett, mintha megmozdult volna az ablakot takaró sötét
               selyemfüggöny. Odaugrott és félrerántotta. A függöny mögött hörögve, elkékült
               ajakkal, szörnyű görcsökben hevert Hudini. Mellette nyitott aranyszelence, abban
               sárgás por.</p>
            <p>Sándorffy hozzáugrott, de csak egy pillantást vetett rá:</p>
            <p>- Menthetetlen! - mormogta.</p>
            <p>Lilian könnyes szemmel megrendülve állt. Egy pillanat alatt végigpergelt szeme előtt
               a boldogtalan ember megrendítő tragédiája. A bűnös, akit tragikus hőssé emelt
               bűnhödése. Az áldozatába lett szerelmes és mikor fölfedezte a szörnyű titkot,
               összeomlása előtt utolsó erőfeszítéssel még jóvátette vétkét és azután búcsút vett
               az élettől, melynek számára nem volt többé sem érteke, sem szépsége!</p>
            
            <p>Kapossy utolsó reménye az volt, hogy Hudini öngyilkossága folytán elveszett a vád
               egyetlen koronatanuja. De öröme korai volt. Kiderült, hogy Hudini a délután folyamán
               fent járt Thérey közjegyzőnél, akinek mindent jegyzőkönyvbe diktált. Thérey közjegyző
               telefonon elhívatta Kézai ügyvédet és Hudini mindkettőjük jelenlétében elmondotta a
               végrendelet különös titkát. De nemcsak Hudini vallomása volt döntő bizonyíték, hanem
               az elhalt Kapossy Egon gazdaasszonyának és inasának nyilatkozata is, akik megnézték
               a halott Hudinit, akiben határozottan felismerték az állítólagos Mayer Gusztávot...
               Súlyosan esett a vád mérlegébe, hogy Kapossy letartóztatása alkalmával a két detektív
               előtt beismerte bűnösségét és vallomását csak később vonta vissza a vizsgálóbíró
               előtt... A főtárgyaláson végre megtört a makacs bűnös, belátta, hogy tagadása
               semmitsem ér. Már csak nyomorával védekezett és enyhítő körülményként kérte
               mérlegelni, hogy hajlandó lett volna Liliant feleségül venni.</p>
            <p>Az ítélet négyévi fegyházra szólt.</p>
            
            <p>Néhány héttel később egészen csendben Lilian és Sándorffy Zoltán megtartották
               esküvőjüket. Három boldog, zavartalan hónapig tartott nászútjuk és mikor
               félesztendővel később Takách professzor felkereste a fiatal tudóst, aki akkor már
               saját laboratóriumában dolgozott, elragadtatva szorította meg kezét:</p>
            <p>- Bravó, kolléga úr... ön a legszebb úton halad, hogy ékessége legyen az új tudós
               generációnak!</p>
            <p>Sándorffy meghatva ölelte magához feleségét:</p>
            <p>- Nem csoda, professzor úr, mikor az embernek ilyen Múzsája van, mint ez a csodálatos
               asszony!</p>
            <p> VÉGE.</p>
            
         </div>
      </body>
	</text>
</TEI>