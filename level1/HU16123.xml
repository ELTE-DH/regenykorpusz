<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU16123" xml:lang="hu">
   <teiHeader>
      <fileDesc>
         <titleStmt>
            <title>Az utolsó: Regény három kötetben: ELTeC edition</title>
            <author ref="viaf:86172276"> Malonyay Dezső (1866-1916) 
            </author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">94912</measure>
            <measure unit="pages">445</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Az utolsó: Regény</title>
               <date>2016-10-13</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/16100/16123/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Szabó Andrea</name>
                  <name>Varjú Mária</name>
                  <name>Fecz Ágnes</name>
               </respStmt>
       
                  <bibl type="firstEdition">
                     <title>Az utolsó : regény</title>
                     <author>Malonyay Dezsõ</author>
                     <pubPlace>Budapest</pubPlace>
                     <publisher>Athenaeum</publisher>
                     <date>1896</date>
                     <ref
                        target="http://mek.oszk.hu/16100/16123/pdf/"/>
                  </bibl>
               
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="medium"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2019-04-23"/>
         <change when="2018-10-04"/>
      </revisionDesc>
   </teiHeader>
  <text>
      <body>
         <div type="group">
            <head>
               ELSŐ KÖTET.
            </head>
            <p/>
            <div type="chapter">
               <head>I.</head>
               <p>Istenem, hol is kezdődik?...</p>
               <p>Igen, - világosan emlékszem egy szürke reggelre és ott kezdődik az én szegény
                  lelkem története. Amit odáig leőröltem volt életem szomoru malmában, az csak üres,
                  visszatérő órák egyhangu halmaza.</p>
               <p>Akkor jött az a reggel, amely pedig tulajdonképpen csak olyan volt, mint a többi,
                  mégis örökre megmaradt az emlékezetemben. Talán azért, mert még üresebb volt, mint
                  a többi.</p>
               <p>Szóval arra a reggelre emlékszem.</p>
               <p>A lovam unott, lomha lépésekkel mászott velem hazafelé az Arc-de-Triomphe
                  kapaszkodóján. Magam is lomhán lötyögtem a ló hátán, ki-kicsuszott ujjaim közül a
                  kantár és fáradságosnak találtam utána nyulni.</p>
               <p>Kétségbeejtően szürke volt az egész világ. Az a rengeteg kapu is szürkén tátongott
                  ránk, ugy alulról nézve csak a szürke ég látszott a torkában, mintha nem is Páris,
                  hanem a feneketlen, fakó semmi lett volna benne.</p>
               <p>Lovasok, kocsik, gyalogjáró emberek mind arra felé iparkodtak mellettem s az a
                  kapu lenyelte őket előlem a semmibe. Az ötlött az eszembe, hogy a sok hiu csatanév
                  helyett őszintén rávésethetnék, hagy olvassa a Boisból besiető népség: -
                  „Mondjatok le minden ábrándjaitokról, soha haza nem találtok!”</p>
               <p>Különösnek találtam, hogy az a sok ember mégis mind megy valahová, sőt siet,
                  mintha nem léteznék semmiféle hangulat és csak dolga volna mindenkinek, amire
                  nézve mindegy, hogy kék-e az ég vagy szürke. Vannak jelentéktelen dolgok, amelyek
                  egy megfejthetetlen pillanatban a banálitásig híven belévésődnek az emlékezetbe:
                  élénken emlékszem egy asszonyra, maga volt a jól táplált polgári tisztesség, ott
                  ment el mellettem, a gyalogjárón, de ugy sietett, de ugy... Talán a piacra ment...
                  És én gondolkoztam, hogy hova megy?... Éppen az az egy, az ezer közül...</p>
               <p>Fölértem a Place de l’Etoilera. Ott hömpölygött előttem a Champs Elysées lejtőjén
                  ló, kocsi, ember. Messze lent, a Concorde-téren, a királyi kert rácsa előtt,
                  megtorlódott és azután szétáradt, mint a zsilipet ért mocskos essőlé.</p>
               <p>Én is besodródtam az árba s mentem velük. Köszöntöttek, - én is köszöntem. Ki?
                  Tudom is én! Senki se érdekelt. Nem láttam az egyes embereket, valamennyit láttam
                  együtt, - ugyis elég undoritóak voltak..... Azaz, talán erős ez a szó!... Olyan
                  nehezen találom meg az érzelmeimnek megfelelő szavakat, hisz annyira csupa
                  érzelemárnyalatokkal volt teli az egész életem, hogy azt sem tudom, hol voltak az
                  átmenetek vagy hogy egyáltalában voltak-e az érzelmeimben átmenetek? Nem csupán
                  egy sivár, örökké árva lélek beteges tengődése az én egész kopár ekzisztenciám,
                  amelynek sorsa és fejlődése teljesen kivül esett az én individuális
                  akarat­befolyásomon?...</p>
               <p>Hisz ugy szerettem volna teljes életemben akarni, de én már csak az akarat
                  öntudatáig jutottam, bennem már ez finomodott az analizáló melankólián keresztül
                  az öntudatos tehetetlenség végzetes lelkifurdalásai felé.</p>
               <p>Az általánosságok érdekeltek és azokban olyan kellemesen, jólesően esett szét a
                  figyelmem, mint ahogy a határtalan égen foszlanak a felhők, lágyan, nesztelenül.
                  És ilyenkor fizikai gyönyörüséget is éreztem: - langyos meleget az ereimben,
                  valami pihenésfélét, amely kelle­me­sen, szeliden borzongatott. Ilyen lehet az,
                  amit én sokszor elképzeltem, amire félve vágytam, de amit megtenni nem lettem
                  volna soha eléggé erős: - ha beülnék egy kád langy meleg vizbe és fölhasítanám a
                  csuklóimon az ütereimet... Ezt, ezt a két vágást nem tudtam megtenni...
                  Elgondoltam, hogy csak egy pillanatig tartana, de addig se, csak két villámgyors
                  érintés, jó éles késsel... És próbáltam a karszékem párnáján, villámgyorsan
                  hasítva a dagadó szövetbe két nyilást... Azután a langyos vízbe hanyatlanának a
                  karjaim, én hátradőlnék, látnám, mint pirul a fehér márvány-kádban a gőzölgő víz,
                  mind pirosabbá, pirosabbá... azután lefáradnának a pilláim, folyton könnyebb és
                  könnyebb lennék és lassankint haldoklanék a hallásom és végre nem hallanám azt a
                  rémületesen zsongó hangját a csöndnek, amelyet tizennyolc éves korom óta évekig
                  iszonyuan hallottam.</p>
               <p>És éppen ennek az ellentéte, a másik véglet, az, hogy az egészen apró, csaknem
                  mikroszkopikus dolgok érdekeltek kegyetlenül. A lovam sörényéből a kabátom
                  gombján akadt egy szál... Azon eltanakodtam naphosszat, gyötörtem az agyamat, de
                  egy kerek egész gondolat meg nem fogamzott e meddő kínlódások révén, - csak
                  gondolkoztam, a megfeszitett gondolkozás minden emésztő fáradtságát átéreztem, de
                  az eredményt, a gondolat végösszegét hasztalan kerestem; ahogy a fáradt test
                  álomba szédül, ugy hullott át az én agymüködésem e fárasztó apróságokból az
                  általánosságok ájulásába pihenni.</p>
               <p>És ime, még most is analizálok, szinte félek az igazi élettől, az egészséges,
                  drámai akciótól. Igaz, hisz én talán nem is cselekedtem soha, a körülöttem élő
                  cselekvés mozgatott, lökdösött néha, amikor utjában voltam, mig egyszer azután
                  fellökött, keresztül gázolt, tátongó sebeket vágott rajtam acélpatáival s én még
                  ma is itt hentergek belé a földön - és okoskodom... Ugy szeretnék feküdni, hogy ne
                  fájjanak a sebeim nagyon és főként ugy, hogy észre ne vegyen az élő, rohanó,
                  egészséges élet, mert még én is élni szeretnék, most...</p>
               <p>Roppant kényelmesen megoldhatnám az életem problémáját, ezt a megoldhatatlant, ha
                  bolondnak deklarálnám magam. Ugy sejtem azonban, hogy van itt más magyarázat is -
                  és ebből faragom a jövendőkre a reménységeimet.</p>
               <p>Azt hiszem, hogy túl vagyok azon a koron, amelyet családom tagjai rendesen meg
                  szoktak érni. Apám, nagyapám s a férfiak rendesen 50-54 éves korukban haltak meg
                  vagy lőtték őket főbe mások vagy önmaguk. Most 54 éves multam. Tehát: - hátha
                  leéltem már azt a negativ életet, melyet az ő pozitiv bűneik róttak rám örökségül
                  s még hátralévő napjaimra össze­lophatnék magamnak egy kis boldogságot?... Negativ
                  lesz ez is. Mindegy! Összeképzeltem magamnak jogaimat a boldogságra, most majd
                  összeképzelem magát a boldogságot is. Csak nem szabad mozdulnom, mert akkor ez is
                  az ördögé lesz. Először is azt kell erősen elhinnem, hogy a magyarázat, amelyet
                  találtam, jó és helyes, - igy tehát ezt nem szabad tovább bolygatnom; azután azt
                  is erősen hinnem kell, hogy boldog vagyok, igy tehát ezen se szabad gondolkoznom.
                  Végre, egy pillanatig se szabad kételkednem abban, hogy mindezt képes vagyok
                  akarni.</p>
               <p>És mindezek után hagy legyek én bolond, de legalább tiz esztendeig, ötig...
                  négyig, háromig... csak egy hónapig... csak egy fél óráig olyan boldog lehessek,
                  mint a milyen Don Quichotte volt.</p>
               <p>Azt hiszem, én is vagyok olyan jó ember, mint ő volt, megérdemlem ezt a fél
                  órát.</p>
               <p>Akkor reggel hasonlítottam először ő hozzá magamat. Külsőleg is olyannak képzelem
                  őt, mint amilyen én voltam huszonhárom éves koromban. Már akkor megállt az idő
                  reám nézve és azt hiszem, egy fáradt, sokat küzködött és nem boldogult harminchat
                  éves ember érezheti ugy magát, mint én éreztem akkor, meg azután sokáig, mig meg
                  nem vénültem. Mindig egy helyt állott a korom.</p>
               <p>A lovam bogarászva vitt a kocsitömegben, hol az út közepén, hol meg kiténfergett
                  velem egészen az út szélére, föl a gyalogjáróra. Egy nagy virágkereskedés
                  tükörablakában pillantot­tam meg magamat. Annyira meglepő volt a látvány, hogy
                  önkénytelenül megrántottam a kantárt. A nemes állat azonnal fülébredt a durva
                  mozdulatra, engedelmesen megállt ugyan, de fölhorkant, megrázkódott, összeszedte
                  magát, formái kiteltek és kecsesen szegte meg a nyakát.</p>
               <p>Istenem, én csak még annál furcsább voltam a hátán!.. Vékony lábszáraim renyhén
                  lógtak le kétoldalt, a törzsem üresen görbült előre, a mellem horpadt és a fejem,
                  hegyesre vágott fakó szakállammal, az is olyan furcsán billent ide-oda, mint egy
                  ugrató karón forditva fönnakadt, megviselt clown sipka.</p>
               <p>Ni!... Don Quichotte, a bús képü lovag!...</p>
               <p>Egészen szembe fordítottam a tükörrel a lovamat s ugy néztem magamra, mint egy
                  idegenre, aki kiváncsivá tett. A lovam határozottan rontotta az illuziót,
                  tulságosan formás volt alám. Végig simítottam hegyes szakállamat... Szinte
                  elfeledtem, hogy az utcán vagyok. Valaki rám szólt:</p>
               <p>- Talán borotválkozni méltóztatik?</p>
               <p>Erre nagy röhögést hallottam, nekem szólt, már egész nézőközönség kerekedett körém
                  és ijedten vettem észre, hogy mekkora föltünést keltettem.</p>
               <p>Egy nagykalapos leány állt közvetetlenül a lovam orra előtt s arcátlanul
                  mosolygott rajtam. A többiek hangos megjegyzéseket tettek. Arcomba futott a vér,
                  melegem lett, szerettem volna a fejére csapni annak a leánynak....</p>
               <p>Hevesen kaptam szárba a lovamat, az fölágaskodott - a leány sikítva ugrott félre,
                  én meg vágtattam el onnan, nem nézve se jobbra, se balra. Éreztem, hogy fordul meg
                  utánam az Avenuen mindenki, hogy mutatnak utánam - előlem meg rémülten szaladtak
                  félre, kiáltozva, karjaikat nyújtogatva.</p>
               <p>Don Quichotte vágtat a szélmalmok ellen...</p>
               <p>Az elől a nagykalapos, kihivó tekintetü leány elől futottam.</p>
               
            </div>
            <div type="chapter">
               <head>II.</head>
               <p>Mintha el lehetne futni az „asszony” elől...</p>
               <p>Milyen boldogok azok, akiket „egy” asszony tesz szerencsétlenné! Engem minden
                  asszony üldözött és jaj volt nekem attól a pillanattól kezdve, amikor először
                  féltem tőlük.</p>
               <p>Hogy egy életképtelen fajt akart talán bennem befejezni és megsemmisíteni az örök,
                  bölcs természet?!</p>
               <p>Hát nagyon irgalmatlan az ő bölcsesége. Nem tudom elképzelni, hogy miféle
                  zavarokat okozhatott volna az a nagy Mindenség háztartásában, ha egy ilyen
                  magamfajta kis féreg ötven esztendővel kevesebbet kínlódik s az a bölcs Természet
                  ötven esztendővel hamarább törli ki a számadásaiból?</p>
               <p>Vagy azért voltam, hogy tanuságul szolgáljak? Hogy én legyek a moral a Kerbastik
                  d’Azincourt familia végén?</p>
               <p>Így romantikusabb.</p>
               <p>És hát így akkor a fouesnanti plébánosnak van igaza: - van valami Isten e komédia
                  mögött és az kegyetlenkedik néha velünk és áldassék az ő szent akarata, mert nem
                  éri azt be a mi véges földi eszünk, hogy merre vezetnek az ő útjai...</p>
               <p>Igaz ugyan, hogy ez a legkényelmesebb magyarázat az Isten szempontjából és reánk
                  nézve is csak olyan mindegy, mint akár ha azt hiszszük, hogy csalódik a fouesnanti
                  plébános.</p>
               <p>A fő az a boldogságra és boldogulhatásra, hogy higyjünk valamiben, de fanatikusan:
                  egy ter­mé­szetben, egy művészetben, egy ideában, egy Istenben vagy egy
                  asszonyban... ha tudunk... A végén mind csak egyre megy ki és...</p>
               <p>Nem ér ez az okoskodás semmit!</p>
               <p>A Renaissance nagy emberei, akik cselekedtek, tehát igazán éltek és teremtettek
                  is, - a valódi nagy hadvezérek, akik gyakran csudálatosan szimpla egyéniségek
                  voltak s talán éppen azért akkorák, mindig csak egy lehetőséget láttak és habozás
                  nélkül mentek arra az egyre, tehát minden hitükkel. Persze, így biztos a diadal,
                  ha pedig kudarc, - akkor legalább megrenditő tragédia.</p>
               <p>Az én kis komédiám csak szánalmas.</p>
               <p>Ilyenek a modern tragédiák.</p>
               
            </div>
            <div type="chapter">
               <head>III.</head>
               <p>Akkor nap annak a nagykalapos, kihivó tekintetü leánynak az emléke üldözött. Jött
                  utánam, elém állt, bármerre tekintettem. Átöltöztem s azalatt a tükörből
                  vigyorgott rám. Leheveredtem és mintha mellém ült volna, éreztem, hogy melegít a
                  teste. Fölugrottam s kinyitottam az ablakot, hogy friss levegőt kapjak a
                  kertből.</p>
               <p>A mi komor, vén kertünk!...</p>
               <p>Minden tavaszkor elkésve szánták rá magukat a mi fáink a bimbózásra. A szomszédban
                  volt a karmeliták kertje, ott már lombosak voltak a fák régen, amikor a mieink még
                  csak készü­lődtek s itt-ott látszott az ágaikon némi halavány-zöld szin.
                  Gyerekkoromban levittek néha sétálni, de én féltem ott, minden olyan magas volt és
                  feketék voltak a fatörzsek, sehol egy zöld ágat el nem értem. Aztán meg azt
                  hittem, hogy folyton lesnek az ablakokból, nem követek-e el valami
                  helytelenséget?... Nem éreztem benne magamat soha egyedül, pedig soha senkivel nem
                  találkoztam a fák között, az ezer gonddal fésült útakon. Egy harangkondulás
                  jelezte, hogy a családtagok közül valaki belépett a kertbe s arra minden kerti
                  cseléd el­kotródott. Igen, ez az egy érdekelt a kertben! Szerettem volna rájönni,
                  hogy ugyan hova bújhattak?... Bizonyosan lesnek rám valami jól eldugott helyről és
                  nevetik, hogy keresem én őket... Igy hát ügyeltem magamra, hogy nevetségesnek ne
                  találjanak. Az öreg kertész fedetlen fővel, alázatosan meghajolva állott az
                  üvegház előtt. Máskor, - láttam őt az ablakból, - kurtaszáru pipa volt a fogai
                  között vagy mosolyogva fütyörészett; igy közelről azonban egészen másmilyen volt:
                  - mint egy temetőpásztor, aki előtt a koporsóval vonulnak el. Dehogy mertem volna
                  őt megszólitani! Ugy feszélyezett, akárcsak apám örökké csukott ablakai a Hotel
                  balszárnyán.</p>
               <p>Az a leány oda könyökölt mellém az ablakba is.</p>
               <p>A tavaszszal küzködő fekete fák közé szürkén esett be az ég, de azért mégis tavasz
                  volt az. Erőszakosan tolult be az ablakon, olyan különös szaga és ize volt, én
                  önkénytelenül hőköltem hátra előle. És mintha minden ízem nőtt volna, ugy éreztem,
                  hogy tágulok, feszül szét a mellem, emelkedem és a bútorok összezsugorodnak
                  körülöttem...</p>
               <p>És az a leány teliállja az egész szobát, ott van az ablakban, azután tovább,
                  mindenütt, amerre nézek, végig a fal mellett, az asztalon, a székeken. Fönt,
                  mellettem, előttem, a hátam mögött - és mind tódul be az ablakon, sok, sok leány,
                  hozza őket a tavasz...</p>
               <p>Hova meneküljek?...</p>
               <p>Tehát ma is ugy lesz, mint egy idő óta mindennap? Üldözni fog egy női arc s én
                  lélek­szakadva menekülök majd előle egyik szobából a másikba, egyik könyvtől a
                  másikhoz, ki az utcára, hogy elhagyjam valahol, de nem fogom tudni elveszíteni,
                  jön majd utánam mindenütt és agyon fáraszt, mig csak reszketve, dideregve álomba
                  nem szédülök éjfél után. És még akkor sem irgalmaz, mert az álmaim közé tolakodik,
                  égetni fog vagy késsel hasogatja az oldalamat, ugy, hogy lucskossá izzadom magam
                  alatt a párnákat és lázas kiáltásomra berohan majd a legényem.</p>
               <p>És majd holnap reggel?...</p>
               <p>Halálra fáradtan ébredek minden reggel. Nem tudok az egész előttem lévő napba
                  beleképzelni valami olyan eshetőséget, ami megérné a fölkelés és felöltözködés
                  fáradságát.</p>
               <p>Tudom, irgalmatlanul bizonyosan tudom, hogy éppen ugy járok, mint jártam tegnap és
                  valahol belébotlom egy átkozott nősténybe és annak a martaléka leszek.</p>
               <p>Nem lehet őket kikerülni!</p>
               <p>Ott vannak a könyveimben, a bibliától kezdve, - a muzeumokban, - az utcán, - a
                  lehetséges szórakozásaimban... És... és... bevallom, mert az az átok, hogy ha
                  nincs ott, hát mégis rá­találok! Érzem én, hogy a fehérnemüimet női kezek varrták,
                  a butoraim szövetjét női kezek szőtték, a fonált női kezek sodorták, vagy... tudom
                  is én!!...</p>
               <p>Ki kell találnom valamit ellenük!</p>
               
            </div>
            <div type="chapter">
               <head>IV.</head>
               <p>Erik, a legényem, az egyetlen a hotelbeliek között, aki olyankor is szokott
                  beszélni, amikor nem kérdeztem, folyton sopánkodott, hogy: - ha ő az én helyemben
                  volna!...</p>
               <p>Ő is a családhoz tartozott, még a nagyapját hozták hozzánk Angliából. Öt éves
                  multam, mikor mellém osztották őt s mód nélkül unhatta az én egyhangu szokásaimat.
                  Mi több, egy alkalom­mal szemrehányás-félékkel illetett, hogy én bizalmatlan
                  vagyok ő hozzá és ő busul, mert nem érdemli meg.</p>
               <p>Nem értettem, mit akar?</p>
               <p>Erre mondott sok alázatosságot, hogy ő milyen hű, odaadó, hogy én mellettem őszült
                  meg és hogy én mégis ugy bánok vele?</p>
               <p>- De hát mi baj, Erik?</p>
               <p>- Semmi, kis grófom! A világért se!... Semmi!... Csak nekem rosszul esik.</p>
               <p>Ugy ment ki, hogy őszintén megsajnáltam. Mi szomorithatja őt ennyire?
                  Visszacsengettem. Mereven állt meg az ágyam előtt, várva a parancsot.</p>
               <p>- Erik, tudni akarom, mi bajod?</p>
               <p>Sima arca maga volt az önfeláldozó becsületesség s ugy nézett rám, mint az öreg
                  vadász­kutyák a gazdájukra.</p>
               <p>Közelebb intettem őt.</p>
               <p>- Add ide a kezedet!... Igy!... Nos hát, halljam, mi baj, öregem? Rosszul esett
                  valami? Mi?</p>
               <p>Igazán ugy csillogtak a szemei, hogy azt hittem, rögtön könnyekre fakad. Tétovázva
                  igazgatta az éjjeli-asztalon a poharat, majd meg a takarót egyengette rajtam. A
                  szemeim közé nézett és hirtelen elkapta rólam a tekintetét. Biztattam, hogy
                  beszéljen.</p>
               <p>Csak köntörfalazott.</p>
               <p>Már türelmetlenné lettem, de ő is jól ismert, észrevette - megint kezdett
                  hálálkodni s ezalatt egészen átváltozott az arca, cseléd lett.</p>
               <p>Mikor kisütötte, hogy:</p>
               <p>- Kis grófom ugy él, mintha kolostorban volnánk! - olyan közönséges volt, hogy
                  elhidegitett. Gyanuba fogott, hogy csalom őt, a háta mögött dorbézolok és titkolom
                  előtte.</p>
               <p>- Menjen ki!</p>
               <p>Erre megmerevedett, azután nesz nélkül kiment.</p>
               <p>Szegény Erik!... Talán igazságtalan voltam hozzá utóbb is?... Milyen keservesen
                  eshetett neki! Mert hát mit vétett?... Hasznot akart huzni? Hisz megvolt mindene,
                  valószinüleg mérsékelten lopott is, mint a többi, mint az apja, a nagyapja, mint
                  valamennyi. Vagy talán hasznot akart huzni csakugyan? Igy is igaza volt.
                  Mindenféleképpen igaza volt neki.</p>
               <p>Azután ki is békültünk.</p>
               <p>Ő azt mondta, hogy tőlem nem vehet semmit rossz néven, - én pedig... Hisz
                  megfulladtam volna ő nélküle otthon.</p>
               <p>Éjjelenkint, ha nem tudtam aludni vagy fölriadtam, bejött, mint gyerekkoromban és
                  mesélt. Ledörzsölt, friss hálóinget adott rám, leült az ágyam elé, életbölcseségre
                  oktatott. Gyerek­koromban azt magyarázta, hogy nem kell félni a sötétségtől,
                  később pedig, hogy nem kell félni az asszonyoktól. Ha rászóltam, elhallgatott,
                  megmerevedett, cseléd lett belőle. Kényel­mes ember volt ő, valóságos telivér
                  cseléd-race: - kapaszkodó, engedelmes és óvatos, többet talált ki, mint amennyit
                  mondani kellett neki és többet tudott, mint amennyit elmondott. Engem pompásan
                  ismerhetett és azt hiszem, teljes jóindulattal viseltetett irántam. Amit a
                  familiáról tudok, azt nagyrészt tőle hallottam, de soha gyerekkoromban a határokon
                  túl nem ment, diszkrét volt, lehet, hogy ösztönszerüleg, a saját érdekében. A
                  leghasználhatóbb diplo­ma­ták egyike lett volna belőle, ha nem örököl akkora adag
                  ragaszkodást egy biztos exisz­ten­cia iránt, hogy minden egyéb értékesithető
                  képességei ugyszólva csak annak az egynek az érdekében érvényesültek.</p>
               <p>Tizenhat éves koromig a nevelőim s talán az apám megelégedéseért iparkodott, de
                  persze ugy, hogy az én rokonszenvemet se kockáztassa, bölcsen tudva, hogy azután
                  is jó dolga lehet mellettem.</p>
               <p>Tizenhat éves koromban határozottan mellém állt. Nem mondom, hogy öntudatos volt
                  az eljárása mindig, nem, de ösztönszerüleg kitalált, sőt néha, elég ügyesen,
                  idomítani is próbált.</p>
               <p>- Szegény ember! Különb temperamentumot érdemelt volna, mint az enyém.</p>
               <p>Eleinte várta, hogy már mi lesz? Mikor kezdek könnyelmüségeket követni el?...
                  Valószinüleg ügyelt volna rám, hisz arra is számítania kellett, hogy akkor se
                  lehessen kifogásom ellene, ha megvénülök, - bizonyosan ügyesen igazította volna ő
                  ezt!</p>
               <p>Később próbálgatott kiásni a könyveim közül. Rangomra, állásomra hivatkozott és
                  beszélt néha a faubourg skandalumairól. Kedvetlenül hallgattam, hát elhallgatott
                  vele.</p>
               <p>Egyszer a Hotel berendezéséről fecsegett.</p>
               <p>- Ha a kis grófom egyszer ki akar menni, az üvegházból nyílik egy ajtó a
                  karmeliták kertje alá. Ott észrevétlenül ki lehet ám menni.</p>
               <p>Erről nem is tudtam.</p>
               <p>Ő valószinüleg lesett is utánam, de soha rajta nem csiptem. Különben is, ha jártam
                  valahol, ő ült a kocsis mellett.</p>
               <p>Biz ez elég egyhangu volt!</p>
               <p>Na és azután elcsüggedt, gyanuba fogott, hogy ügyesebb vagyok, mint ő, és hogy én
                  kiját­szottam. Ama jelenet után látszólag elhitte, hogy mégis őszinte voltam
                  irányában. Várakozó álláspontot foglalt s néha házasságot emlegetett.</p>
               <p>- De mikor sehova nem méltóztatik járni! - Soha meg nem érem én ugy, hogy az én
                  kis grófom boldog legyen.</p>
               <p>- Már ugy, Erik, nem, az bizonyos. Nem fogok én megnősülni.</p>
               <p>- Oh dehogy, mi lenne akkor a családból?</p>
               <p>- Ki nem állhatom a nőket.</p>
               <p>- Hát meg kellene velük ismerkedni. Igy nem is lehet, bocsánatért esedezem. A
                  lovát se szerette eleinte a gróf úr.</p>
               <p>- Az más, barátom.</p>
               <p>- Csak olyan az, kérem, tessék nekem megengedni! Amit az ember nem próbál, ahhoz
                  nem is ért.</p>
               <p>Megmagyaráztam Eriknek, hogy idegenkedem a nőktől, képtelen volnék együtt élni egy
                  asszony­nyal. Ő alázatosan mosolygott és azt okolta, hogy mióta anyám meghalt,
                  alig is beszéltem nőkkel. Igaza volt.</p>
               <p>A Hotelben alig láttam asszonyt, atyám személyzete és az enyém is, - kizárólag
                  férfiakból állott. Anyám lakosztálya zárva volt, atyám évenkint négy hónapot
                  töltött Párisban, de anyám halála óta, nemcsak hogy nem fogadott, de én soha nem
                  is hallottam, hogy a kapus vendéget jelzett volna.</p>
               <p>Fekete volt ez az élet.</p>
               <p>A cselédség folyton gálában, némán ácsorgott a folyosókon, a kapus teljes diszben
                  nyitott kaput a kocsim elé, amikor engem, sápadt kis foglyot, valamelyik
                  börtönőröm, többnyire az abbé, levegőre vitt.</p>
               <p>Visszajövet ismét a tekintélyes portás tárta föl a kocsi előtt a massziv
                  tölgyfakaput, a cselédek a lépcsőn vártak s a rengeteg, barna ebédlőben nyolc éves
                  koromtól kezdve ketten ebédeltünk atyámmal évente négy hónapig, nyolc hónapon
                  keresztül pedig egyedül ültem az asztal mellett. Erik állott a székem mögött, a
                  maitre d’hotel a tálaló előtt s egy legény szolgált. Egy tányér meg nem csörrent,
                  csak a maitre d’hotel jelentette sorra halkan az ételeket. Olyan volt az és én
                  mindig ugy is képzeltem - mint a misék az anyám folyosójáról nyíló házi
                  kápolnában: mindig egyforma, mindig szomoru és ünnepélyes. Sírni szerettem volna,
                  küzködtem a könyeim­mel, de féltem azoktól a merev alakoktól, a csöndtől, a
                  meg-meglobbanó gyertya­lángoktól.</p>
               <p>Atyám kivánta, hogy ez így legyen.</p>
               <p>És később is így volt, csak abból a legényből, aki gyerekkoromban szolgált föl,
                  időközben maitre d’hotel lett és egy másik került a helyébe, de az is ugy tudta a
                  rendet, mintha örökké ő hordta volna hozzám a tálat. A régi maitre d’hotel talán
                  nyugalomba vonult, nem tudom; ez volt az egyetlen esemény a házirendben nyolc éves
                  korom óta.</p>
               <p>Az soha eszembe se jutott, hogy egy pillanatra bár, megtagadjam valamelyes
                  irányban az enge­delmességet. Néha nem ettem. Sorra hordták föl az ételeket, nem
                  nyúltam egyikhez se, hisz fojtogatott a zokogás és kínlódva nyeltem vissza, de
                  azért nem mertem volna fölkelni az asztaltól.</p>
               <p>Ilyenkor Erik fölém hajolt, igazított valamit a teritéken s lopva sugta a fülembe:
                  - mindjárt vége lesz, kis grófom, mindjárt!..</p>
               <p>Ő se mert hangosan beszélni, nem mert egy szóval se kinálni, pedig csak egyedül
                  voltam és a három cseléd.</p>
               <p>Igaza volt Eriknek. Egy fehér főkötős szobaleány napsugarakat áraszthatott volna a
                  néma, hideg, komor folyosókra és megtanított volna bennünket mosolyogni.
                  Reggelenkint énekelt volna porolás közben, az ebédlőben kinált volna, mikor
                  elszorult a szivem és midőn este reszketve a paplan alá bujtam és belézokogtam a
                  párnákba vergődő kis szivem névtelen szen­vedéseit, ő bizonyosan bejött volna
                  hozzám és megcirógatott volna, hozott volna mandolás süteményt, amit az ebédlőben
                  dugott volna a zsebébe, látva, hogy nem tudok enni, mert sírni, csak keservesen
                  sírni szeretnék, de azt se merek...</p>
               <p>Igaza volt neki.</p>
               
            </div>
            <div type="chapter">
               <head>V.</head>
               <p>Egy délután, - nem tudom egészen tisztán elválasztani egymástól azokat az
                  egyforma, szürke napokat, de ez is akkoriban történt, - egy délután a második
                  emeleten lévő könyvtárban gubbasztottam.</p>
               <p>Fáztam, mint rendesen. Erik egy nagy bőrszéket húzott a kandalló elé s időnkint
                  benézett hozzám, megigazgatta a tüzet. Egy egész fatörzs izzott és pattogott az
                  óriási tüzhelyen, pirítva a kandalló méhébe kovácsolt családi őscímert, a koronás
                  agarat és a köréje vert vas betüket: <hi>Jamais Breton Ne Fit
                     Trahison.</hi>
               </p>
               <p>Csaknem bent ültem én is a tüzhelyen, egészen a kandalló párkánya alatt volt a
                  fejem. Szem­közt velem, a magas, templomba illő ablakon át a karmeliták tornya
                  látszott, madarak szálltak rá, nehézkes röptü varjak, összebújtak és bóbiskoltak.
                  Hirtelen meg fölrebbentek, vala­mennyien egyszerre, lomhán köröztek a magasban s
                  az egyik kivált a hosszuéletü bölcs madarak közül és letelepedett a torony
                  csúcsán, a rozsdás fekete kereszt karjára, egészen a végire. Aludt s mintha
                  folyton ingott volna. Egykedvüen vártam, mikor szédül le és eközben azon tünődtem,
                  hogy miért rebbent fel az imént egyszerre valamennyi?... Miért hagyta el a többit
                  ez az egy?...</p>
               <p>Az ölemben feküdt egy kötet a családi krónikából, melyet a papjaink kötelessége
                  lett volna rendesen vezetni, de némelyik csak ugy hébe-hóba jegyzett föl
                  egyet-mást, keresztelőt meg temetést, azt is olyan kacskaringós hetükkel, mintha
                  egyenesen a dáridóról vagy a torról ment volna bötüt vetni. Egy a XV. század
                  elején például kétszer is leírta a lakodalmas éneket, hogy végig teljék a
                  pergamentje.</p>
               <p>A varjum békésen szundikált a kereszten s félálomban vártam én is, hogy mi lesz
                  vele?...</p>
               <p>Erik bejött, motoszkált mögöttem és morgott valamit. Háromszor is kérdeztem, hogy
                  - mit mond?</p>
               <p>- Már csak azt mondom, kérem, hogy tudom én, mi a baj!</p>
               <p>- Dehogy van, nincs semmi baj, Erik. Csak fázom. Nem akar ez a tűz tisztességesen
                  égni, csináljon vele valamit, kérem.</p>
               <p>Fogta a vasat és haragosan bökdöste az izzó tuskót. Ezalatt folyton beszélt, de
                  nem értettem belőle semmit. Szépen kértem, hogy ne sajnálja tőlem a hangosabb
                  szót.</p>
               <p>- Azt gondolnám én, kis grófom, könyörgöm, hogy megraknám itt ezekből a könyvekből
                  a tüzet, majd égne az aztán, tudom Isten!</p>
               <p>- No azért kár volna, öreg.</p>
               <p>- Már nem tudom én, mi kár volna! Hogy itt eszi magát a kis grófom?... Bezzeg, az
                  abbé nem jár ide! Nem jár ide más jótét lélek, csak mi ketten, hogy az Isten
                  akárhova tegye ezt a sok penészes papirost. Ki látott már ilyet?... Dejszen, nem
                  az áldott grófné szobáit kellett volna nekünk becsukni, hanem ezt a papiros
                  aszalót, ezt az unalomsekrestyét, meg azt a másikat ott lent, azt a kápolnát...
                  Ott szedjük a náthát mindnyájan. Az abbé átjárhatna a karmelitákhoz misézni, ha
                  annyira kedve telik benne.</p>
               <p>Lassu hangon istentelenkedett, hagytam őt, hagy beszéljen. A varjum még mindig
                  árván bólintgatott a kereszten.</p>
               <p>- Minden reggel misére, minden délután ide... Nem élet ez, kis grófom, megvénülünk
                  időnap előtt, meg...</p>
               <p>- Mit csináljon az ember, Erik?</p>
               <p>- Csináljunk bizony valamit!</p>
               <p>Aztán ismét csak dörmögött, nem értettem mit beszél. A tűz magasan lobogott,
                  kellemes meleg hevitette az arcomat. Erik ki akart menni, kértem, hogy maradjon,
                  beszéljen valamit. Engedelmesen visszajött, neki támaszkodott a kandalló-oszlopnak
                  és szótlanul nézett rám. Én meg őt néztem. A láng piros fényt szórt a
                  féloldalára.</p>
               <p>- Hát nincs ez igy jól, öregem, mi? Találj ki valamit ellene?</p>
               <p>- Akár azonnal, csak egy szóval mondja kis grófom!</p>
               <p>- Ülj le, Erik.</p>
               <p>Leült a lábam elé és a térdemre tette a kezét, a szemeimet kereste a szemeivel s
                  nem eresztette a tekintetemet. Most őszülő hajában csillogtatta az ezüstös
                  szálakat a vidáman lobogó láng.</p>
               <p>Azután beszélt apámról, de keveset.</p>
               <p>- Ha nekem egy fiam volna... Addig nem volna nyugtom, mig feleséget nem keresnék
                  neki. Az már szent!</p>
               <p>- Ráérünk még, barátom, hadd el.</p>
               <p>- Nem érünk rá igy! Ki látott ilyet... Hírét se halljuk itt asszonynak.</p>
               <p>- Látod, Erik, te gondoskodhatnál rólam!</p>
               <p>Keményen megmarkolta a térdemet s megrázott. Valami ismerős érzés borzongott
                  rajtam keresztül. Igen, amikor az édesanyám megölelt néha, akkor éreztem
                  ilyenformát.</p>
               <p>- Gondoskodom is - mondta hevesen. - Isten engem ugy segéljen! Szóljon, édes kis
                  grófom!... Veszünk a Bois környékén egy helyes kis fészket, olyan puha lesz, hogy
                  a szentlélek is odajárhat kotlani. Minden lesz ott! Csupa gyönyörüség lesz
                  odajárnunk. Galamb is kerül a fészekbe, szép, fehér, bóbitás...</p>
               <p>Erik mintha mesét mondott volna, hogy elaltasson. Lehunytam a pilláimat és jól
                  esett őt hallgatni, mint kisgyerekkoromban, amikor bejött hozzám s leült az ágyam
                  szélére mesélni.</p>
               <p>- Mit szól majd hozzá az apám, Erik?</p>
               <p>- Hát szólt ő hozzánk valaha?... Ha nekem ilyen fiam volna, szeretőt is én
                  keresnék neki, ha már maga nem tud találni...</p>
               <p>Talán ebben is igaza volt Eriknek.</p>
               <p>Hosszasan hallgattunk ezután. Ő ott üldögélt előttem, meg-megpiszkálta a tüzet s
                  én a nagy krónikával az ölemben, gondolatnélkül bámultam, mint szundikál az a
                  hosszuéletü, bölcs madár a rozsdás toronykereszt karján, egészen a végén.</p>
               
            </div>
            <div type="chapter">
               <head>VI.</head>
               <p>Egyszer könyveket hozott utánam Erik az utcán, azaz hogy mellettem jött és szokása
                  szerint fecsegett, ha szerit ejthette. Szép napos idő volt, minden harmadik
                  embernél ibolyát láttam. A rue Richelieuben magam is vettem a Molière kutja előtt
                  egy csomót a bájos virágokból. Erik csóválta a fejét, - nem igen szoktunk mi
                  ilyesmit cselekedni!...</p>
               <p>- Kinek adjuk, kis grófom? - kérdezte.</p>
               <p>Ebben a pillanatban, mintha csak ő hívta volna, valami divatárus leányka haladt el
                  mellettünk, hallotta Erik kérdését s ránk nevetett.</p>
               <p>Egy széles doboz volt a karjára akasztva, de olyan könnyen vitte, mintha csupa
                  ibolya lett volna benne. Szinte élveztem is az illatát s önkénytelenül, sebesebb
                  lépésekkel követtem. Erik csaknem táncolt mellettem a könyvekkel, ragyogó
                  szemekkel biztatott, hogy siessünk!... Mikor egészen közel értem a leányhoz, ő
                  megállt, elmaradt tőlem. Amint észrevettem, hogy nincs mellettem, megálltam én is,
                  kerestem, hogy hova maradt?... Nem találtam... Sokan voltak az utcán, sietve ment
                  el mellettem asszony, ember, meg is löktek, hogy mit ácsorgok az utban! Aggódva
                  néztem előre, hátra, az a dobozos leány kétszer visszatekintett, mosolygott, én
                  néhány habozó lépést tettem is utána, de ugy éreztem magam, mintha eltévedtem
                  volna, - kerestem Eriket.... Azután a leányt se láttam, eltünt az utcai tömegben.
                  Szerettem volna kiáltani Erik után....</p>
               <p>Előlépett egy kapu alól. Ugy megörültem neki, csakhogy meg nem öleltem! Ő azonban
                  búsan, szinte boszusan nézett rám. Vonogatta a vállát s mogorván mondta:</p>
               <p>- Ezért ugyan kár volt ibolyát vennünk! Már azt gondoltam, hogy most az egyszer
                  lesz valami.</p>
               <p>Kedves volt, szerettem - és olyan mulatságosan keserü arcot vágott...</p>
               <p>Kissé mégis resteltem bár magam, nevettem, az ibolyáimmal babrálva. Ő
                  duzzogott:</p>
               <p>- Már most üthetjük bottal a nyomát. Igy ugyan nem sokra megyünk!... Csak bátran
                  oda kellett volna lépni hozzá, egy, kettő és megvan! Nem kell velük sokat
                  teketóriázni!</p>
               <p>Mentegetőztem, hogy mit mondhattam volna neki, hisz soha se láttam?...</p>
               <p>- Az egyre megy! Jön az magától, csak meg kell próbálni.</p>
               <p>Olyan szép napos idő volt, olyan könnyüeknek látszottak az emberek, mintha
                  mindenki dalolt volna magában.</p>
               <p>- Hát jó, Erik, nem bánom... Majd oda adom valakinek a virágomat, majd jön egy
                  másik.</p>
               <p>És jött egy másik, egy harmadik. - Erik biztatott, hogy no most, ennek!... no
                  most!... bátran!...</p>
               <p>És én ijedten könyörögtem neki, hogy csak még ennek ne!... Igazán oda adom egy
                  másiknak, annak, aki majd most jön...</p>
               <p>Oh hogy féltem, ugy pirultam és kimondhatatlanul megkönnyebbültnek éreztem
                  magamat, amikor végre hazaértünk. Az ibolyák az asztalomon hervadtak el.</p>
               
            </div>
            <div type="chapter">
               <head>VII.</head>
               <p>Erik gyülölte a könyveimet. Szerinte az nem hozzám méltó foglalkozás volt. Gyakran
                  emle­gette, hogy a Saint-Sulpice melletti sikátorban, egy sarokba ékelt bódéban,
                  van egy vén irás­tudónak a műhelye, - az néhány rézpénzért elvégez mindenféle
                  irkafirkát. Egy fél frankért ugy kicifrázza a levelet, hogy az aztán biztos!... De
                  hát nekem mi szükségem a levélre?... Csak intenem kell a leánynak és az elég! Vagy
                  irat ő, ha már éppen kell, ott annál a betükaparónál annyit, amennyi kell, csak
                  parancsoljak vele!</p>
               <p>Bizonyosan észrevette, hogy leveleket írok.</p>
               <p>Mert szerelmes leveleket írtam, ahhoz a leányhoz, aki kétszer visszanézett rám,
                  amikor ibolyát vettem.</p>
               <p>Kértem, hogy bocsásson meg nekem... hogy az ibolyák itt hervadnak az asztalomon, a
                  bárso­nyos kék, illatos ibolyák... hogy nagyon szomoru vagyok, látva e fonnyadó
                  virágokat...</p>
               <p>Azután összetéptem a levelet parányi apróra, kiszórtam a fekete kertbe s
                  ábrándozva néztem a levegőben ringó papirpihék után.</p>
               <p>Teljes tudatával bírtam annak, hogy szánalmasan nevetséges, amit teszek - és
                  gondosan be­zár­kózva, irtam egy másik levelet, amelyet azután elégettem, a hamut
                  szétkotortam a kandalló­ban s kiszellőztettem utána. Meg ne érezzék a szobában,
                  hogy papiros égett!</p>
               <p>Ekkor voltam huszonkét éves - és a tizennégy éves fiú áldatlan szerelmi ábrándjai
                  ekkor akartak sarjadni lelkemben, de már magam konstatáltam, hogy képtelen, fattyu
                  hajtások. Szégyenkezve téptem le őket magamról.</p>
               <p>És éppen igy járt bennem a fiatal férfi is. Lopva voltam huszonhárom éves, mert
                  akkor meg egy negyven felé járó fáradt ember rezignációja gúnyolta bennem
                  életképtelenekké termé­sze­tes vágyaim erőlködéseit.</p>
               <p>Elméleteket találtam ki a saját boldogtalanságomra és tudományos uton, szilárd
                  logikával falaztam el magam elől a boldogságot.</p>
               <p>Ma pedig itt áll előttem a kétségbeejtő - „hátha?”...</p>
               <p>Hátha csak merő ostobaság az én egész race-elméletem?... Hátha csak az ügyetlen
                  nevelés áldozata vagyok?...</p>
               <p>De most már késő, - és hátha ez a késő kételkedés is csak bennem befejeződő
                  fajtámnak végső erőlködése? Az összekorhadt, hatalmas cser dudvás tönkjén csirádzó
                  gombák.</p>
               
            </div>
            <div type="chapter">
               <head>VIII.</head>
               <p>Ismét okoskodom...</p>
               <p>Ez az én végzetem: - a szüntelen öntudatosság. Hisz öntudatos vagyok még álmomban
                  is.</p>
               <p>És ez százszor a halál.</p>
               
            </div>
            <div type="chapter">
               <head>IX.</head>
               <p>Tehát az a szürke reggel!</p>
               <p>Azt a nagykalapos, kihivó tekintetü leányt akartam megtalálni, hogy szabaduljak
                  tőle.</p>
               <p>Igy okoskodtam: meg fogom szólitani s lássuk, akkor mi lesz? Legyen ahogy lesz,
                  legalább tényekkel állok majd szemben és nem fantomokkal küzködök.</p>
               <p>Kimentem ugyanazon az uton a Bois felé. Mint a gonosztevő, akit a bűne kegyetlenül
                  vissza­kényszerít a bűntett szinhelyére, - olyan lelkitusakodások közepette
                  közeledtem ahhoz a helyhez, ahol azt a leányt láttam.</p>
               <p>És mondom, folyton, folyton okoskodtam. Hogy miért keresem éppen azt a leányt?...
                  Szép volt?... Nem, határozottan közönséges volt, széles, egészséges, piros arca
                  volt és mintha harapni akart volna, mikor a szemeim közé nevetett... De azért jól
                  emlékszem reá...</p>
               <p>A Champs-Elyséeken félni kezdtem, hogy csakugyan találkozom vele. Összeborzongtam,
                  ha a járókelők közt egy nagyobbkalapos nőt vettem észre.</p>
               <p>Az illető virágkereskedés előtt megálltam. Hátha ott van a boltban?...
                  Visszafordultam. Micsoda őrültséget akarok csinálni?!... Ki tudja, miféle csavargó
                  fehérnép az... Kimentem a Szajna felé, lassu léptekkel. Alig voltam néhány száz
                  lépésnyire a virágkereskedéstől, eszem­be jutott, hogy hiszen azt se tudom
                  bizonyosan, ott van-e a boltban?... Erre visszafordultam, de persze konstatáltam
                  azonnal azt is, hogy azért fordultam vissza, mert valószinübb, hogy nem fogom ott
                  találni a virágkereskedésben.</p>
               <p>Mint egy kivert kutya a kerités mellett, ugy sompolyogtam ott a bolt körül, de nem
                  mertem elmenni előtte. Néha dacos elhatározással nekiindultam, csakhamar lefáradt
                  azonban bennem az elhatározás, valami utcai apróságba kapaszkodott a figyelmem és
                  az vitt magával.</p>
               <p>Kocsiba ültem és hazahajtattam. Ugy el voltam fáradva, mintha órákig viz ellen
                  úsztam volna.</p>
               <p>Az ebédlőben csak az én teritékem volt az asztalon. Ez azt jelentette, hogy atyám
                  ma nem fog velem reggelizni. Gyakran megtörtént és én, aki mindig, mindent
                  elemeztem, soha meg se kisérlettem atyám tetteinek az indokolását. Ez különös, de
                  így van. Az én túlfinom érzékeny­ségem, amely mindenre ugy reagált, mintha
                  megnyúzva jártam volna a világban, - teljesen eltompult, nem működött vele
                  szemben. Lehet, hogy éppen ebben nyilvánult az ő hatása, - olyan erőszakos volt,
                  hogy agyon fullasztott.</p>
               <p>Az nap először támadt az az ötletem, hogy beszélnem kellene atyámmal!...</p>
               <p>Erik halkan kérdezte:</p>
               <p>- Parancsolja kis grófom, hogy ablakot nyissak?</p>
               <p>- Miért?</p>
               <p>Hát ugy égett az arcom és verejték gyöngyözött a homlokomon, - hogy Erik azt
                  hitte, valami baj ért. Néha voltak múló, hirtelen szédüléseim, de ezúttal az a
                  furcsa, képtelen gondolat volt reám ilyen palástolhatatlan hatással, amely ilyen
                  váratlanul támadt rám.</p>
               <p>Reggeli után nem mentem föl a könyvtárba. Egész délután akartam csinálni valamit,
                  nem tudom mit. Akkor se tudtam. Csak készülődtem: leültem, fölálltam, jöttem
                  mentem, Erikkel akartam beszélni, a csengetyühöz nyúltam, de nem csengettem neki,
                  éreztem, hogy valamit elmulasztok, valamit, amit múlhatatlanul meg kellene
                  tennem...</p>
               <p>Arra gondoltam, hogy mégis fölmegyek a könyvtárba és ez az ötlet annyira
                  kielégített, mintha meg is cselekedtem volna. Nyomban az a hangulatom támadt,
                  mintha ott ülnék a nagy kandalló párkánya alatt, ölemben egy könyvvel és szemközt
                  velem a karmeliták bádoggal födött tornya...</p>
               <p>Ijedten rezzentem föl csakhamar és ismét az a délelőtti leány került elém.</p>
               <p>Hát mi lesz már ebből?!</p>
               <p>Ilyen utcacafattól se tudjak szabadulni?... Dacosan berzenkedtem, de nyomban jött
                  az irgalmatlan öntudat s hozta elém a többi nőismerőseimet, a mi faubourgbeli
                  fehér szalonjaink fehér, merev bubáit, akikkel találkoztam néha itt-ott, de
                  akiknek soha nem volt semmi mondani­valóm, sőt gyanakodva találgattam, ha köztük
                  voltam, hogy melyiket kell majd egyszer közűlök feleségül vennem, melyik lesz majd
                  egy egész életen át a terhemre...</p>
               <p>Táncközben meg kellett fognom a táncosnőm derekát. Ugy fogtam, hogy azonnal
                  ellökhessem magamtól, amint meg akar ölelni. Mikor vége volt a táncnak,
                  megkönnyebbültem, mintha valami fenyegető veszedelemből szabadultam volna.</p>
               <p>És a mamák, azok a kapzsi nőstények, milyen ellenszenvesen hizelegtek, hogy a
                  nyakamba varrjanak egy asszonyt!... A merevségemet szertartásos előkelőségnek
                  minősítették, a tartóz­kodásomat büszkeségnek, a félénkségemet zárkózottságnak.
                  Hát kellek én egy leánynak magamért?... Abszurdum! Ilyen sovány lábszáru, horpadt
                  mellü, sápadt figura... Már akkor inkább őszintén, - ahogy Erik mondja - veszek
                  egy asszonyt, megfizetem s mindaketten tudjuk, hányadán állunk és akkor szabadulok
                  tőle, amikor akarok...</p>
               <p>Tehát így teszek! Megkeresem azt a délelőtti leányt és beszélek vele.</p>
               <p>Sietve öltöztem s mentem az utcára, abban a szent meggyőződésben, hogy most
                  okvetetlenül rátalálok. Erik ámulva nézte, hogy hova sietek?</p>
               <p>Most egyenesen a virágkereskedés elé mentem. Olyan bizonyosra vettem, hogy ott
                  találkozom vele!</p>
               <p>Persze híre-hamva se volt ott.</p>
               <p>Hát hol találom meg?</p>
               <p>Ez lehűtött, elkedvetlenített. Ballagtam a Bois felé, lopva nézegettem az elém
                  kerülő asszo­nyokat, egyet-egyet követtem egy darabig, elhatározva, hogy: - no,
                  ezt fogom megszólítani... Elém került egy másik, - Istenem, annyi, de annyi van! -
                  s az után indultam, mert sebesebben ment, mert másmilyen színü volt a ruhája...
                  Nem tudtam választani. Husz-harminc lépésnyire ugy találtam, hogy jobb lett volna
                  az iménti és kerestem, hogy az hova lett?...</p>
               <p>Igy hurcoltak végig asszonyok a fél városon.</p>
               <p>Este lett, jóformán azt se tudtam hol járok, csak vánszorogtam száz, meg száz
                  szoknya után, fáradtan, ellankadva, meg ismét föllobbanó igyekezettel - és folyton
                  több, meg több asszony került elém. Néha megdöbbenve vettem észre, hogy milyen
                  elványolt, vén duenna után nyar­galok, - rémülve menekültem tőle az utca tulsó
                  oldalára.</p>
               <p>Alig bírtam már a tagjaimat, amikor eszembe jutott Erik!... Hisz mit emésztem én
                  magamat?... Eriknek fogok szólni!... Helyes, Eriknek fogok szólni!!</p>
               <p>Ebben a határozatban megnyugodva, kocsi után néztem, hogy haza hajtassak. Akkor
                  vettem észre, milyen késő van, - éjfél elmúlt. Szinte kilenc órája, hogy az
                  utcákon bolyongok. Csak­ugyan, alig jár ember az utcán...</p>
               <p>Kerestem, hogy hol vagyok, de nem tudtam tájékozódni. Elindultam találomra,
                  valahova csak eljutok s utközben találok kocsit, az majd haza visz.</p>
               <p>Nagyon el voltam fáradva, nem szántam volna leülni egy utcasarokra, hogy ugy
                  várjam, mig egy kocsi kerül elém, - de nyugtalanított az, hogy nem tudtam, hol
                  vagyok. Ismeretlen utcák és iszonyuan egyforma házak, valamennyinek az ablaka be
                  volt téve, - mint megannyi börtön. A keservesen pislogó utcalámpák még
                  barátságtalanabbá színezték ezt a rideg környezetet. Egy-egy ember sietett el
                  mellettem s bizalmatlanul került ki. Egyiket megszólítottam, alig akart szóba
                  állani velem.</p>
               <p>- Mondja kérem, nem akarna engem haza vezetni?</p>
               <p>Azt felelte kurtán, hogy: nem.</p>
               <p>- De legalább mondaná meg, hol vagyok? Merre menjek?</p>
               <p>Mutatta, hogy ott ni, jobbra le, ott a Bastille-tér, csak menjek egyenesen - és
                  valamit morgott az urakról. Nem értettem: mit beszélt a derék demokrata, pedig
                  szívesen megköszöntem volna neki, hogy utba igazított.</p>
               <p>A Bastille-térről már haza találtam.</p>
               <p>Emlékszem, oh nagyon jól emlékszem, - még egy asszony megállított az uton és
                  hosszasan elnéztem őt. Hálásan gondolok rá, áldja meg a jó Isten az emlékét.</p>
               <p>Ott volt a Bastille környékén, valamelyik sikátorban, melyben akkor töltötték
                  magasabbra a kocsiútat. Bukdácsoltam a földhányásokon, az utca két oldalán a házak
                  mintha leguggoltak volna, egy magasságban voltak velem az első emeleti ablakok. Az
                  egyik ablakból sárgásvörös világosság szűrődött ki az útra, - egy bánatosan
                  virrasztó kis olajlámpa fénye.</p>
               <p>A lámpa egy viaszos-vászonnal leterített asztalon állott és két pohár mellette; az
                  egyikben tej volt vagy valami tejszinü orvosság. A pohárra egy kanál volt téve. Az
                  asztal mellett ült és le­horgasztott fejjel aludt egy asszony, az ölében meg egy
                  pólyás gyerek volt. A gyerek is aludt. Szegény, sovány asszony! A mellén nyitva
                  volt az inge, de milyen fáradt, hervadt mell volt az! Olyan szomoruan lógott a
                  baba fölé, mint egy mindjárt lecsurranó nagy sárgás könycsepp.</p>
               <p>Az asszony el-elbólintott s mintha mindannyiszor össze akart volna roskadni, de
                  mindannyi­szor újra, ijedten riadt vissza álmából.</p>
               <p>A lámpa mögé egy fakópiros zsebkendő volt feszitve és abban a rőttes árnyékban
                  láttam egy sovány ágyat és az ágyban két férfi aludt. Az egyik fekete szakállas
                  volt, a teste nem is volt egészen betakarva. A másiknak csak az ősz fejét
                  láttam.</p>
               <p>Istenem, milyen szép, milyen egyszerü, őszinte kép volt ez!... Soha addig ilyet
                  nem láttam.</p>
               <p>Miért is nem kopogtattam én meg akkor azt az ablakot és miért nem kértem azt az
                  asszonyt, - engedje meg, hogy megcsókoljam a kezét, hálásan... Talán ő az egyetlen
                  asszony az életem­ben, akinek az emlékéhez hála fűz, mert mindig eszembe jutott,
                  valahányszor anyám emlékét kerestem az asszonyokban és nem találtam.</p>
               <p>És vele együtt jut eszembe mindannyiszor az a másik, az a másik rejtelmes asszony,
                  aki mint egy fekete sóhajtás, ugy suhant el mellettem és én dideregve néztem
                  utána.</p>
               <p>Kétszáz lépésnyire lehettem a hotelunktól, a karmeliták kertje alatt. A puszta
                  sötét utcában egy lélek se járt, a papok kertjéből átértek a faágak az utca tulsó
                  felére s még vastagabb sötétséget borítottak fölém; odébb a mi kertünk kőkeritése
                  húzódott az utca mentén, de a fölött már látszott a csillagos ég és ott világosabb
                  volt az utca.</p>
               <p>Csak az én lépésem kopogása hangzott, - elnéztem a mi magas, csupasz fáinkon
                  keresztül az eget.</p>
               <p>Egyszerre csak hallom, hogy fut valaki felém. Odanézek... Honnan került elő?... Az
                  imént még senkit se láttam.</p>
               <p>Egy asszony szalad felém... megbotlik a szoknyájában térdre bukik... hallom, hogy
                  sikolt, de azonnal fölugrik és bukdácsolva közeledik... Látom, hogy hajadon fővel
                  van, a kalapja a kezé­ben..... Megállok, ő észrevesz és habozik, mintha vissza
                  akarna fordulni... A haja kibontva lóg le a fejéről, azt igazitja... Egy pillanat
                  és kezibe kapja a szoknyája elejét és lihegve, lesütött fejjel rohan el
                  mellettem... Hosszu, fekete haja uszott utána és valami erős, átható
                  tubarózsa-illat csapott az arcomba...</p>
               <p>Abban a pillanatban megéreztem, hogy az az asszony valaki nekem, hogy
                  végzetszerüleg köze van hozzám! Nem ugy, mint azoknak, akik után én futottam az
                  nap, nem ugy! Mintha egy rémes, nehéz átok kisértete csapott volna el mellettem,
                  dermedten lapultam a falhoz és már mikor eltünt, akkor dideregtem... Utána kellene
                  szaladnom, meg kellene fognom... Ki volt?... Nem tudom, sohase tudtam meg, utána
                  kellett volna szaladnom akkor! Talán egy kisértettel kevesebb járt volna föl
                  hozzám a nyugalmamat gyilkolni.</p>
               <p>Hosszasan álltam ott, a falhoz lapulva, féltem mozdulni, féltem hazaérni. Agyon
                  voltam hajszolva minden izem, a porusaim is éreztek. Ezer meg ezer babonás
                  sejtelem zsibongott a lelkemben, egyik se jutott tisztán föl az agyamig, - egy
                  zürzavaros rettegés hangyabolyja mászott szét bennem. Izzott a fejem és nyomban
                  fáztam.</p>
               <p>Egy bizonyos: - ez a fekete kisértet a mi házunkból rebbent elém... Ez a mi házunk
                  asszonya... Ez gyötör engem annyi alakban... Ezért irtózom én az asszonyoktól...
                  Bizonyosan, de bizo­nyosan mi tőlünk röpült ki az éjszakába...</p>
               <p>A falhoz támaszkodva vánszorogtam hazafelé. Egyik kezemmel az államat szoritottam
                  föl, hogy ne halljam a fogaim vacogását, a másikkal a kert falát tapogattam,
                  kapaszkodót keresve.</p>
               <p>Csak tőlünk jöhetett...</p>
               <p>És egyszerre egy nyilást értem a falban.</p>
               <p>Itt van, itt jött ki...</p>
               <p>Ez meg se döbbentett már, hisz bizonyosan tudtam. Éreztem a kezemmel, hogy ott
                  vége a falkeritésnek, - csak nem mertem rögtön odanézni.</p>
               <p>Léghuzam csapott ki onnan, nyirkos földszag. Lassan fordultam arra, nagyon lassan,
                  abban a bizonyos tudatban, hogy most valami borzasztót fogok látni, de meg kell
                  néznem, akár ha a saját véres alakomat látom is ott... Igen, az a rémes gondolatom
                  volt, hogy önmagamat fogom ott megpillantani, rögtön, rögtön... Csak még egy
                  kicsit ne, csak egy pillanatig irgalom még!... Igy álltam, behunyt szemekkel.</p>
               <p>Egy végső erőfeszitéssel kinyitottam a szemeimet.</p>
               <p>Csakugyan, egy nyilás volt a falban, egy befelé szolgáló ajtó, mely tárva állott
                  és ott bent a mi kertünk, - a csupasz fatörzsek közt feketén, mozdulatlanul feküdt
                  az éjszaka. Nem vettem észre semmi rendkivülit, csak azt, hogy nyitva volt az
                  ajtó, melyről Erik beszélt s melyet soha nyitva nem láttam.</p>
               <p>De azért nem mertem volna belépni a kertbe. Ösztönszerüleg behúztam az ajtót.
                  Kilincs nem volt rajta, csak kulcsra járt s ugyszólva magától becsapódott előttem.
                  A léghuzam lökhette meg. Nyomtam vissza, de már bezáródott.</p>
               <p>Kábultan tántorogtam a nagy kapu elé, a kapus csodálkozva bocsátott be s ugy
                  nézett rám, mintha idegen volnék előtte. Vagy csak én láttam őt olyannak?... Aztán
                  fölvánszorogtam a lépcsőn, folyton azt hittem, hogy itt most valami lesz, valami
                  szokatlan. Minden különös volt, olyan idegen...</p>
               <p>Erik is gyanusnak látszott, - ha a hátam mögé került, riadtan fordultam feléje....
                  A szobám is, a butoraim, az ágyam is olyan, mintha most lennék itt először; vagy
                  voltam már itt, de régen, csak homályosan emlékszem ezekre a tárgyakra...</p>
               <p>Összezsugorodtam az ágyban.</p>
               <p>Erik kérdezett, nem feleltem neki, kiment. Fáztam, különösen fáztam: ugy éreztem,
                  hogy a föld alatt fekszem, nem tudok mozdulni, nem kapok levegőt, fuladozva
                  szivom, szivom... fönt esik és rám szivárog az essőlé... elevenen temettek el, nem
                  birok kikelni a földből... Erik!... Erik!!...</p>
               <p>- Itt vagyok, kis grófom. Rosszat álmodott?</p>
               <p>- Rosszat! Nagyon rosszat!</p>
               <p>- Adjak valamit?</p>
               <p>- Nem kell semmi, csak maradj itt mellettem. Azt hiszem, lázam van. Félek!</p>
               <p>- Ugyan mitől, kis grófom?</p>
               <p>- Miért nézel rám olyan furcsán?</p>
               <p>- Dehogy nézek.</p>
               <p>- Azt hittem...</p>
               <p>- Már csak megkérdezem, ne tessék haragudni, hogy hol mulatott a kis grófom az
                  éjszaka? Különben hála Istennek!...</p>
               <p>- Hát te azt hiszed, Erik?... Dehogy mulattam, öregem!...</p>
               <p>Mosolygó jóakarattal bólintott egyet-kettőt. Mondta, hogy csak forduljak szépen be
                  a fal felé és aludjam jól ki magamat. Engedelmeskedtem neki, mint egy ijedt
                  gyerek, kérve, hogy azért maradjon velem a szobában.</p>
               <p>- Jó, jó, itt maradok, ide ülök, elalszom én itt is. A gyertyát is égve
                  hagyom.</p>
               <p>Alig hunytam le a szemeimet, előttem volt a nyitott kertajtó. Felültem az
                  ágyban.</p>
               <p>- Erik! Kinél van annak a kertajtónak a kulcsa?</p>
               <p>Erik már szundikált.</p>
               <p>- A kulcs?... Milyen kulcs?...</p>
               <p>- A kertajtó kulcsa. Amiről beszéltél néha. Az üvegház melletti ajtó, a
                  keritésen.</p>
               <p>- Hogy jut ez most az eszébe kis grófomnak? A kapusnál is lesz hozzá kulcs, a
                  kertésznek is van, meg...</p>
               <p>- Hát még kinek?</p>
               <p>Erre felugrott Erik, megdöbbenve nézett rám.</p>
               <p>- Hát még kinek? - sürgettem őt még izgatottabban. - Mondd, kinek? Beszélj
                  hát!</p>
               <p>- Istenem, hát nem tudom én, mi van azzal a kulcscsal! Hát van mindenkinek, a mi
                  urunk is szokta használni, ha itthon van.</p>
               <p>- Az apám?</p>
               <p>- Igen, ő is, de mikor ő itthon van, nekünk nem szabad arra járni. De milyen piros
                  a kis grófom....</p>
               <p>Hanyatt dőltem, mint egy darab fa. Erik hozzám ugrott, homlokomra tette a tenyerét
                  s a halán­tékaimat dörzsölte. Szólitott, vizet locsolt az arcomra.</p>
               <p>- Félek, félek...</p>
               <p>- De mitől, az Isten szent szerelmére? Hiszen nincs semmi baj! Mitől félne kis
                  grófom?</p>
               <p>- Nem merem megmondani.</p>
               <p>- De nekem!</p>
               <p>- Attól félek, Erik... Attól, attól, hogy meg fogok bolondulni.</p>
               <p>- De már ilyet gondolni is! Ez az áprilisi időjárás teszi. Nekem is oda vannak a
                  karjaim. Valami idő lesz megint! Legjobb ilyenkor a mustár. Tán azt tennénk a kis
                  grófom talpára is?... Tudom, az kiszíjja!</p>
               <p>- Csak dörzsölj erősen! A fejemet... Tudod, már egészen ott vagyok. Ha tudnád...
                  Ugye itt maradsz te? Ne menj ki, kérlek!... Majd meglátod...</p>
               <p>Erik leült az ágyam szélére, szeliden dörzsölte a homlokomat, biztatott, kikelt az
                  ellen a sok átkozott könyv ellen és beszélt, mint rendesen, összevissza - egy
                  darabig hallottam, jól esett, kivált az, hogy a keze rajtam volt és igy
                  elaludtam.</p>
               
            </div>
            <div type="chapter">
               <head>X.</head>
               <p>Másnap, mikor fölébredtem, egészen jól éreztem magam. Az összehúzott ablak-függöny
                  középső nyilásán beragyogott hozzám a nap s egy keskeny aranyos csíkot vetett a
                  teritőmre. Ágyamból egyenesen a kandallóba láttam, melyben lassu tűz égett,
                  szelid, vöröses fényt hintve a szoba félhomályába. A kandallón álló oszlopos óra
                  békésen ketyegett. A jaspisz oszlopok között mindannyiszor megcsillant ingájának
                  aranyozott holdja, valahányszor felém lengett; az egyenletes, nyugalmas taktust
                  adta abba a kellemes hangulatba, amely körülvett, ringatott puha bölcsőjében.</p>
               <p>De jó igy!</p>
               <p>Kint süt a nap, világosság van, élet, - hozzám csak annyi jut belőle, amennyi jól
                  esik: egy vidám, biztató sugár az áldott napból és tompa, andalitó zsongása a
                  mindenütt ébren levő életnek.</p>
               <p>És ismét behunytam a szemeimet, kerestem a tegnapot... Kissé összeborzongtam, de
                  az is jól esett, mintha egy gonosz álom végső buborékjai gyöngyöztek volna föl az
                  éjszakából, szerte­pattanva a napsugaras ébrenlét tükrén.</p>
               <p>Zörejt hallottam az ajtó előtt, suttogva beszéltek.</p>
               <p>Istenem!... minek háborgatnak most!...</p>
               <p>Erik óvatosan nyitotta be az ajtót. Valaki kivül maradt.</p>
               <p>- Mi az, Erik? Már föl kell kelni?</p>
               <p>- Föl bizony, kis grófom. Jól aludt?... Ugy-e mondtam! Most hamarosan megfürdik és
                  rendben vagyunk. Dél elmult.</p>
               <p>- Hagy aludjam még, öregem, ha tudnád, milyen jól esik!</p>
               <p>- Már most elég volt!</p>
               <p>- Csak még egy fél óráig, Erik!</p>
               <p>- Jó, jó - biztatott szeliden - már kétszer benéztem ugyis, de nem volt lelkem
                  háborgatni, ugy aludtunk, mint a tej. Hanem itt van értünk Dénes.</p>
               <p>Dénes az apám bretonja volt. Egy négyszögletes fejü, hangtalan legény.</p>
               <p>- Mit akar?</p>
               <p>- Kint van ni! Beeresszem?</p>
               <p>Apámtól jött, - jobban magamra huztam a takarót. Talán föl is kelek inkább?!</p>
               <p>Sebesen öltöztem.</p>
               <p>- Mi kell neki? Nem mondta?</p>
               <p>Erik a vállát vonogatta.</p>
               <p>- Beszél össze-vissza, nem lehet azokon eligazodni. Majd mindjárt beküldöm.</p>
               <p>Odalett a szép reggelem. Gyerekes aggodalom fogott el, - audienciára hivat apám.
                  Megtudta, hogy az éjjel csavarogtam. Kopogtattak az ajtón, én kimentem. Ott volt
                  Dénes és a maitre d’hotel, az abbé éppen akkor érkezett. Mi lelte ezeket?</p>
               <p>Dénes beszélt, kurtán mondta:</p>
               <p>- A kegyelmes ur nem csöngetett. Tizennégy órája várom.</p>
               <p>A maitre d’hotel bókolva jelentette:</p>
               <p>- Kegyelmes urunk nem jött le reggelizni.</p>
               <p>Az abbé alázatos fontoskodással ujságolta, hogy apám nem vett részt a mai
                  misén.</p>
               <p>Hát mit jönnek ezek ezzel hozzám? Mit akarnak tőlem? Miért mondják ezt
                  nekem?...</p>
               <p>- Talán elutazott?</p>
               <p>Az abbé fölvilágositott, hogy az lehetetlen, arról Dénesnek tudnia kellene.</p>
               <p>- A kegyelmes ur - egy parányi meghajlással és rebegve emlitette atyámat a
                  nyularcu páter mindig - pontosabb az ő szokásaiban, mint az óra és ez a királyok
                  udvariassága is, legyen szabad megjegyeznem. (Ekkor nekem bókolt.) A kegyelmes ur,
                  miként megdöbbenve érte­sültem Dénes urtól (és Dénestől se sajnált egy alázatos,
                  rövid fejbólintást) tizennégy óra óta nem vette igénybe az ő... (Itt valami
                  lekötelező jelzőt keresett s mi némán vártuk, mig meg­találja. Nem találta, két
                  elismerő kézmozdulattal pótolta)... szolgálatait.</p>
               <p>- Vetkezésre se csengetett. Reggel se. A fekete kávéért se.</p>
               <p>Atyám egy csésze üres fekete kávét szokott fölhajtani, amint fölébred s azt Dénes
                  készitette el neki.</p>
               <p>Bosszantott ez a szertartásos komédia.</p>
               <p>- Hát miért nem megy be? - kérdeztem érdesen Dénestől.</p>
               <p>Hogy elhültek mindannyian!... Igaz, én is jobban meggondolhattam volna, mit
                  beszélek. Hisz magam tudtam legjobban, hogy milyen képtelenséget kivánok tőlük:
                  bemenni atyámhoz, engedelem nélkül!... Ez soha elő nem fordult.</p>
               <p>- De hát akkor én mit csináljak?</p>
               <p>- Én osztom e hü emberek aggodalmait, bár mindig velünk a Mindenható! - mondta
                  kenet­teljesen a kövér papunk.</p>
               <p>Mindhárman engem néztek - ám lássam, mit tudok kitalálni! Erik mögöttem állt a
                  hálószobám ajtajában s azt vettem észre, hogy ugy magában, pompásan mulat a
                  jeleneten. Kacsintott, amikor rátekintettem, hogy - no, ezek ugyan benne vannak a
                  pácban!</p>
               <p>- Várjanak az ebéd idejéig. Talán csakugyan nincs itthon. A kapus mit mond?</p>
               <p>- A kegyelmes ur ritkán használta a főkaput.</p>
               <p>Erre a hideg borzongott végig a gerincemen, a mit az abbé apró szemei valószinüleg
                  azonnal észrevettek. Ő szólt:</p>
               <p>- A kegyelmes ur a kerti ajtót használta.</p>
               <p>- Kérdezzék hát meg a kertészt.</p>
               <p>Ez viszont a maitre d’hotel hatáskörébe tartozott. Mintha egy idevágó
                  törvényszakaszt olvasott volna, jelentve:</p>
               <p>- A kertész visszavonul, midőn a család - mély bók! - tagjai a kertet méltóztatnak
                  használni. Midőn pedig a kegyelmes ur itt kegyeskedik időzni, a kerti munkák a
                  délelőtti órákban végez­tetnek. Igy rendelte ezt, tiz éve mult, a kegyelmes ur,
                  midőn az ő lakosztályából egyenesen a kertbe szolgáló lépcsőt épitették.</p>
               <p>- Jó, hát várjunk az ebédig.</p>
               <p>Erik ajtót nyitott a társaság előtt.</p>
               <p>- Ezek ugyan meg vannak akadva, - mondta utánuk, nem minden megelégedés
                  nélkül.</p>
               <p>Persze, elrontották az én szépen kezdődő napomat is! Már most mit csináljak?</p>
               <p>Erik nem engedte, hogy komolyan vegyem az esetet, elismételte nekem a kenetteljes
                  abbét, a nehézkes Dénest és a szertartásos maitre d’hotelt. Szokatlanul jó kedve
                  volt, annak örült, hogy végre történik valami nálunk!</p>
               <p>Arra már késő volt, hogy kilovagoljak, egyébként is hasztalan palástoltam, mégis
                  nyugta­lanitott valami. Fölmentem a könyvtárba. Erik lemondólag követett.</p>
               <p>A könyvtárban, szokásom ellenére, egyenesen az ablakhoz mentem - onnan le lehetett
                  látni atyám ablakaira.</p>
               <p>Atyám emeletén, két ablakban, a leeresztett fehér függöny mögött sajátságos fény
                  rezgett.</p>
               <p>Ijedten szólitottam Eriket.</p>
               <p>Erik is megdöbbent.</p>
               <p>- Abban a szobában égnek a lámpák!</p>
               <p>Lesiettünk - és jellemző, hogy még ilyen izgatottan se feledtem el kabátot
                  cserélni, mielőtt átmentem atyám lakosztályába.</p>
               <p>Erik értesitette a cselédséget s be akart menni a kertbe, hogy onnan is megnézze
                  az ablakokat. A kapus azonban, minthogy ez a házirendbe ütközött, határozottan
                  ellene szegült; a maitre d’hotellel a lépcsőn találkoztam, az Erik és a kapus közt
                  fölmerült ügyet jött elém terjeszteni, hogy - tekintve a kivételes helyzetet,
                  méltóztassam őt fölmenteni a felelősség terhe és következményei alól a kegyelmes
                  urral szemben, döntsek, hogy bebocsássa-e a kapus Eriket a kertbe vagy pedig ne
                  bocsássa?</p>
               <p>Egy vonás meg nem rándult az ő méltóságos arcán, mialatt ezt hidegen elszavalta
                  nekem a lépcsőházban. Állt előttem, mint a cövek, rám nézett, de én ugy éreztem,
                  hogy nem lát engem, hanem rajtam keresztül néz valamire.</p>
               <p>Igy éltünk mi ott!</p>
               <p>Erik, az én felelősségemre, bejutott a kertbe, de onnan, alulról nem látszott
                  semmi szokatlan az ablakokban.</p>
               <p>A maitre d’hotel tüntetőleg visszavonult saját helyiségeibe.</p>
               <p>Atyám előszobájában, - egyedül Erik mert követni, még a kiváncsi abbé is
                  tiszteletteljesen lent maradt az alsó folyosón a kiváncsian csoportosuló
                  cselédséggel, - Dénes meredt elém. Zordon matrózarca nem árult el semmi indulatot.
                  A belső termekbe vezető szárnyajtó elé állt s halkan, mintha nem is abból a
                  marcona alakból jönne ez a lágy hang, - jelentette, hogy a kegyelmes urtól a mai
                  fogadásokra nézve még nem kapott utasitásokat!</p>
               <p>De ez már mégis kihozott a sodromból. Türelmetlenül támadtam rá, hogy hisz ő
                  zavart ide!... Igen, igen, valószinüleg ő is azt kivánta, hogy ne háramoljék reá
                  semmiféle felelősség.</p>
               <p>- Vezessen!</p>
               <p>Föltárta előttem az ajtószárnyakat s bebocsátott a következő szobába. Egy aránylag
                  üres, feszes empire helyiség volt az. A kerek márványasztalon állott a kávéfőző
                  készülék, a kristálykancsóban viz és egy pohár volt az ezüsttálcán a csésze
                  mellett. És ezeknél egyéb olyan holmi nem volt sehol, mely azt sejtette volna,
                  hogy itt lakik valaki. A székek feszesen állottak, mintha soha senki nem ült volna
                  azokon, - két bronz-veretü, galériás szekrény komoran lapult a falhoz, mintha el
                  lettek volna keseredve, hogy senki se tesz beléjük semmit!</p>
               <p>Intettem Dénesnek, hogy - tovább!</p>
               <p>Suttogva jelentette, hogy a hívó csengetés nélkül ő nem mehet beljebb. Semmi
                  körülmények között! Magam nyitottam tehát ajtót, - kettős ajtó volt.</p>
               <p>A befüggönyözött szobában félhomály, nehéz lámpaszag fogadott s a következő
                  harmadik szobából, a nyitott ajtón át lámpafény szürődött ki, sárgás-vörösesen, a
                  nappal égő lámpa gyászos derengése, amely sápadtan fuldoklott a mögöttem tárva
                  maradt ajtón át beáradó vilá­gosságban.</p>
               <p>Bántó csönd volt.</p>
               <p>Ösztönszerüleg hátratekintettem: egyedül voltam, Erik se jött be utánam.</p>
               <p>Tétovázva álltam meg és akkor, mintha egyszerre körém fagyott volna a csönd.
                  Szólni akartam: - szabad?... Talán szóltam is.</p>
               <p>Ismét ugy voltam, mint a mult éjjel, tehetetlenül roskadtam egy hatalmasabb akarat
                  alá s az taszitott a harmadik szoba felé, ahol most valami borzasztót fogok látni,
                  de meg kell néznem...</p>
               <p>Ott egy halott lesz!</p>
               <p>Amint megmozdultam, éreztem, mint riad föl az a jeges csönd, mely a halott köré
                  dermedt és a melyet valósággal láttam is, amint a szoba felé közeledtem. Ott volt
                  az asztal, a zöld selyem székek. A nagy tükör, melyre fakó párákból fátyol
                  verődött, szürkén itta be a lámpafényt.</p>
               <p>Az ajtóból láttam a halottat is.</p>
               <p>Nem ismertem rá.</p>
               <p>Egy párnázott bergére előtt, félig a térdeire rogyva, meredt derékkal a széknek
                  dülve hevert egy ember. A feje ugy hátra volt szegve, hogy csak az állát
                  láttam.</p>
               <p>Fénylő fekete atlasz ruhában volt, a feszes térdnadrág alatt fekete harisnya.
                  Egyik lába egész egyenesen meredt el alatta, mintha most akarna fölállni.
                  Kidüllesztett mellén, a diszes csipke jabot-k között, vérvörös foltot láttam.</p>
               <p>Nem tudtam kicsoda. A borzalom ijedt kiváncsiságba olvadt, odasiettem hozzá.</p>
               <p>Az apám volt.</p>
               <p>Ha rágondolok, ma is eláll az érverésem.</p>
               <p>Az apám, abban a képtelen ruhában! A fején rizsporozott Lajos-paróka, az arcán
                  jelentkeztek a hullafoltok, az ajkai köré szennyes hab száradt.</p>
               <p>A szemei nyitva voltak. Nem mertem föléje hajolni, azt hittem lát.</p>
               <p>Megölte magát?!...</p>
               <p>A csipkéi között pirosló folthoz hajoltam, de rémülve láttam, hogy az csak egy
                  vérvörös kis kendő... Még közelebb hajoltam... Hát mi történt? Hol a fegyver... És
                  ekkor őrült félelem nyilalt keresztül az agyamon, - az a tubarózsaszag csapott az
                  arcomba, amelyet az éjjel éreztem...</p>
               <p>Az asszony!!...</p>
               <p>Egyik gondolatom a másikat marcangolta, egy kis öntudat vergődött közöttük, az,
                  hogy - most megőrültem!... Én, megőrültem...</p>
               <p>Ez mind káprázat?... Hol vagyok?... Mi van itt?... Az éjjel láttam egy asszonyt,
                  fekete ruhában rohant el mellettem, ilyen szaga volt? Igen, igen, az igaz... de
                  igaz!... Hazajöttem, aludtam, itthon vagyok... Ez az apám, ilyen ruhában, ő... A
                  fehér paróka...</p>
               <p>És az arca felé nyúltam, hogy megfogjam a valóságot. Visszalökött az a szag.</p>
               <p>Menekülni akartam onnan, - de nem mertem hátat fordítani a halottnak, nem mertem
                  félre­nézni róla, mert akkor azonnal föláll...</p>
               <p>Egy lépést hátráltam... Ugy éreztem, hogy húzom őt magammal.</p>
               <p>Lassan, iszonyu lassan dőltem hátra, de a lábamat csak a végső pillanatban
                  mozdítottam. Igy egy lépéssel ismét távolabb voltam tőle. Nem veszi észre, nem
                  mozdul!...</p>
               <p>Ha megmozdulna!...</p>
               <p>Néztem mereven, hogy a nézésemet feszítsem ellene... És ekkor rezegni kezdett,
                  mozdult, a csipkék emelkedtek a mellén, lélegzetet vett.</p>
               <p>Eszeveszetten szöktem hátra, fejem a falba vágódott, valami a kezembe akadt - éles
                  csöngetyü­hang hasított keresztül a csöndön. Fájdalmat éreztem és
                  megkönnyebbülést, mögöttem Dénes szólt:</p>
               <p>- A kegyelmes úr parancsol?</p>
               <p>És még egyszer, egészen mellettem:</p>
               <p>- A kegyelmes úr csöngetett?</p>
               <p>Tehát nem vagyok egyedül!... Itt az ajtó, lépések hallatszanak, mellém jönnek... A
                  halott pedig ott van, de mozdulatlanul... Én dadogva felelek:</p>
               <p>- Nem tudom!</p>
               <p>Dénes belép, kiált: Ur Isten!.... Odaugrik a halotthoz.</p>
               <p>- A kegyelmes ur!</p>
               <p>Lehajlik hozzá, bátran hozzányul, - én nem merek mozdulni... Mellém érkezik Erik,
                  ő is odafut, Dénes eléje áll, eltakarja előle apámat, megfogja, dulakodnak,
                  tuszkolja kifelé...</p>
               <p>A fejem sajog, oly nagyon megütöttem. Én is mozdultam, Dénes hevesen kiáltozott,
                  az ajtó előtt is beszéltek, az abbé, a cselédek kérdezték: - szabad? Erik többször
                  kiáltotta: - a kegyel­mes ur meghalt!</p>
               <p>Magamhoz tértem.</p>
               <p>Az lepett meg, hogy Dénes milyen indulatosan állja útját az ajtó előtt tolongó
                  cselédségnek.</p>
               <p>- Nem szabad senkinek bejönni! - kiáltott rájuk harsányan.</p>
               <p>Erik tőlem kérdezte: - Kis grófom, mi történt? De Dénes nem engedett szóhoz jutni,
                  durván támadt ránk:</p>
               <p>- A kegyelmes ur igy nem fogad! Senkit! Senkit!! Ki kell menni!</p>
               <p>Bámulva néztem ezt az érthetetlen jelenetet. Mindenki egyszerre beszélt. Kint
                  suttogták: meghalt! meghalt!...</p>
               <p>Erik rám hivatkozott, Dénes ingerülten ismételte:</p>
               <p>- Senki, senki!... A szentnek se! Nem bánom akárki, ide be nem jön senki!.. A
                  kegyelmes úr előbb átöltözik.</p>
               <p>Az abbé mégis be akart lépni, Dénes mellen fogta: - Nem szabad! A szentnek se!</p>
               <p>Ekkor tértem teljesen magamhoz.</p>
               <p>- De szerencsétlen, - szóltam Déneshez, - hiszen meghalt. Nem látod?</p>
               <p>Ő megdöbbenve fordult atyám felé, - meghalt?!...</p>
               <p>És lassan a halott felé indult.</p>
               <p>Az abbé tompán, de hangosan szólt hátra: - A Mindenható irgalma velünk. A
                  kegyelmes úr meghalt.</p>
               <p>A cselédség bátortalanul, habozva közeledett, engem észre se vettek, mindenki a
                  halott felé ment, lábujjhegyen, alázatosan. Az istállómester facipőkben, fehér
                  köténynyel ágaskodott a többiek mögött, hogy ő is lásson valamit.</p>
               <p>Az abbé orvos után küldött, de nem mozdult a cselédek közül senki, folyton többen
                  és többen jöttek be. A kapus mind kereste a többi háta mögött, hogy honnan
                  láthatna ő is valamit?</p>
               <p>Az abbé beszélt csak hangosan: - Ki kell nyitni az ablakot!</p>
               <p>Egyik se engedelmeskedett neki. Jött a kertész, halkan kérdezte az egyik
                  lovásztól:</p>
               <p>- Meghalt?</p>
               <p>Az igent intett neki.</p>
               <p>- Ereszsz oda, hagy lássak belőle én is valamit!</p>
               <p>A többi suttogásból is tisztán hallottam néhány szót:</p>
               <p>- Megütötte a guta.</p>
               <p>- Milyen ruhában van!!... Nézd!...</p>
               <p>- Eret kell vágni rajta.</p>
               <p>- Vághatod már!</p>
               <p>- Hogy kiöltözött hozzá!</p>
               <p>- Fekete harisnya! Nézd, fekete harisnya van rajta!!</p>
               <p>- Fehér paróka!...</p>
               <p>A kapus hasztalan furakodott, nem jutott réshez és akkor vigasztalóul a szobában
                  tekintett körül, kiváncsian tapogatta meg a székek selyemüléseit. A mint engem
                  megpillantott, zavartan állott be a többi közé s keresztet vetett, könyökével
                  meglökte a mellette állókat, azok is felém pillantottak és keresztet vetettek.</p>
               <p>Valamelyik fölhúzta a függönyt és ablakot nyitott. A nappali világosság és a friss
                  levegő neki bátorította valamennyit, hangosabban beszéltek. A közelemben állók
                  azonban figyelmeztették a többieket reám, mire alázatosan kotródtak előlem és én
                  egyenesen a halottra láttam.</p>
               <p>Senki se mert hozzá nyúlni. Ugy feküdt abban az érthetetlen ruhában, mint az
                  imént. Az, amit én démoninak találtam a tartásában, most csaknem imponáló volt;
                  ilyen groteszk ruhában is, halva is méltóságos, hozzáférhetetlen nagy ur volt ő,
                  aki megengedte a halálnak, hogy meg­fojtsa. Jobb kezét a mellénye nyilásába dugta,
                  a csipkék közé, lássák, hogy nem hadonászott, nem vergődött!</p>
               <p>Az én apám!...</p>
               <p>Emlékszem, abban a pillanatban átlobogott rajtam legendákban kezdődő fajtám büszke
                  ön­tudata, az ereimen dagadva vágtattak keresztül az ősi vér sűrü hullámai,
                  törhetetlen erély feszitette acélossá az izmaimat, ugy éreztem, hogy tudok
                  hatalmasan akarni, tenni, szeretni is... Hogy törpült a lábaim alá az a csőcselék
                  ott és én kiegyenesedtem, nőttem... Istenem!... Ugy éreztem, hogy hadsereget
                  tudnék vezetni, mint keresztes őseim, és nincs olyan asszony, a kivel meg ne
                  bírnék...</p>
               <p>A pap térdelt apám mellett, Dénes mereven állott a szék mögött.</p>
               <p>- Át kell vinni a herceget a hálószobájába!</p>
               <p>A hangom is ércesebb volt. Azok is különösnek találhatták, mindnyájan rám néztek,
                  a pap fölállt. Halkan mondott valamit Dénesnek és a maitre d’hotelnek, mire Dénes
                  sietve átment atyám hálószobájába, a maitre d’hotel pedig hozzám jött s mélyen
                  meghajolva kérdezte:</p>
               <p>- Megengedi a kegyelmes ur, hogy elbocsássam a cselédséget?</p>
               <p>Az első pillanatban nem tudtam, hogy kihez beszél?... Atyámra pillantottam, azután
                  a papra, Erikre, a cselédekre, - valamennyien mélyen meghajolva hátráltak
                  előttem.</p>
               <p>Igen, igen, most már én vagyok a kegyelmes úr!... Az abbé nem feledkezett meg
                  róla!... Ez éppen talált is akkori hangulatomhoz, erősitett.</p>
               <p>Erik és három ember maradt bent, hogy átvigyék atyámat a hálószobájába. Ott álltak
                  körü­lötte, egyik se mozdult. Mintha azt várták volna, hogy parancsoljon nekik a
                  kegyelmes ur, engedje meg, hogy hozzányuljanak! Erik hajolt le hozzá s idegenkedve
                  fogta meg a mereven elnyuló lábat. Az abbé intett a többieknek, mire azok is
                  hozzányultak, mozditották, eleinte kegyelettel vagy talán inkább félve, de
                  lassankint belemelegedve, hisz nehéz volt. Integettek egymásnak, hogy ott jobban
                  emeld, följebb fogd... Az egyik leguggolt, a térdeire emelte, ugy nyult alá, - igy
                  kinyujtóztatták a karjaikon és lassan fölemelték.</p>
               <p>Amint fölemelték, lecsúszott hátrahanyatló fejéről a paróka és lilásbarna foltok
                  látszottak a kopasz koponyán. Ismét merőben idegennek találtam ezt az arcot igy. A
                  cselédek nem merték a fejét érinteni s az abbé, mielőtt megfogta volna, áhitatosan
                  rám tekintett, hogy - talán én óhajtanám vinni atyám fejét?...</p>
               <p>Oh nem! nem!!</p>
               <p>Dehogy nyúltam volna hozzá, irtóztam még a gondolattól is! Én nem tudtam soha,
                  hogy kopasz, mindig sűrü barna hajat láttam a fején.</p>
               <p>Lassan indultak vele a háttérben lévő ajtó felé. A négy ember meggörnyedt a súlya
                  alatt, hallottam, milyen röviden szedik a lélegzetet; a pap ment leghátul,
                  lábujjhegyen, ájtatosan lehorgasztott fővel, egyik kezével a fejet emelte, a
                  másikban a rizsporozott paróka lógott, fehér foltot dörzsölve a reverendájára.</p>
               <p>Ma is látom...</p>
               <p>És látom a szennyes sárgán égő lámpákat, látom a tükörfényes parketten eliramló
                  napsuga­rakat és amint keresztül haladnak vele e sugárkéve alatt, mintha torz
                  vigyorgásra rándulna a hamvas, halott arc - sebesen fordulok el előle a nyitott
                  ablak felé, lélegzetet venni.</p>
               
            </div>
            <div type="chapter">
               <head>XI.</head>
               <p>Álltam az ablak előtt. Ott az én tornyom s a bádog kereszten gubbasztanak a
                  varjaim, bölcsen bóbiskolva: - minden mindegy!... A nap süti a hátukat.</p>
               <p>Igazán, mintha semmi se történnék a világon! Nyoma sincs oda künt semminek, egy
                  rozsdafolt le nem vált a torony bádog süvegéről, a kocsik közönyösen zörögnek az
                  utcán, a rendes nappali zaj zsongása se nem halkabb, se nem erősebb.</p>
               <p>Kerestem az összefüggést a történtek között.</p>
               <p>Csak a rikitó részletek tolakodtak egyre-másra, szinte egyszerre, az
                  emlékezetemben és magának a minden alakban megdöbbentő halálnak a souverain voltát
                  is tulbirta az a szüntelen, visszatérő gondolat, hogy ő maga a szintelen ridegség,
                  akin soha egy gombot begombolatla­nul nem láttam, aki zordon szokásaiban
                  matematikai pontossággal ismétlődött, kinek egész egyéniségéből fagyasztó hideg
                  áradt a környezetére, - hogy ő ilyen álarcosbáli, komor parádéba öltözött légyen a
                  halál elé...</p>
               <p>Hátratekintettem.</p>
               <p>Ebben a szobában?</p>
               <p>Olyan lakatlanul rendes, dermedt, üres volt az is, mint az ő valamennyi szobája,
                  amelyben én jártam valaha. Mintha soha senki nem kacagott, senki nem sóhajtott
                  volna ott.</p>
               <p>Az iróasztalon, - mintha soha nem írt volna senki azon, - olyan volt a nagy
                  szögletes empire tintatartó, mint egy díszes, üres koporsó. Egyéb nem is volt az
                  iróasztalon. Mögötte a könyves szekrény - zárva, a kulcs is le volt huzva az
                  üvegtáblás ajtóról és zöld selyem függöny takarta el a könyveket. A két sarokban
                  egy-egy bronzzal kirakott kis szekrény állott, azoknak a fiókjain se volt kulcs,
                  valamennyi gondosan be volt zárva, de éreztem, hisz látszott rajtuk, hogy nincs
                  bennük semmi.</p>
               <p>Hát hol van az, aki itt lakott?.... Az apám?....</p>
               <p>Csupa halott butorok, kimért rendben, még az a karosszék is, melyhez a holttest
                  támaszkodott az imént, közömbösen állott az ő előkelő helyén, egy foszlánya rajta
                  nem akadt a halálban vergődő léleknek.</p>
               <p>Hiszem és érzem, hogy a tárgyak is élnek, lelkük és egyéniségük van és meghalnak
                  ők is a gazdájukkal együtt. És ujra élnek és ujra meghalnak. Nyissunk csak a
                  nagyanyánk szekré­nyébe, azok közé a hideg, fakó kis csomaghullák közé... Mind,
                  mind meg van az halva; ha hozzányulunk, ha ránézünk, a szagukon érzik, hogy volt
                  bennük élet a gazdájukéból, annak az egyénisége, az izlése, a lelke tapadt reájuk
                  és az halt meg rajtuk. Nyúljunk csak valamihez egy idegen helyen - a tapintás
                  vonzalmat vagy ellenszenvet jelez; nyissunk egy lakásba - a szagában megkapjuk
                  lakóinak az egyéniségét. Azután másé lesz egy ilyen halott tárgy, ki lassan, újra
                  életet ad belé, egy másmilyen életet, a saját lelkét - és aki azután ujra
                  meghal.</p>
               <p>Apám nem adott életet a tárgyaiba, beléjük gyilkolta a régi halált.</p>
               <p>Valami mégis volt akkor abban a szobában, valami láthatatlan rettenetes, amitől
                  féltem, mert nem mertem mozdulni a nyitott ablak elől. Valami, amit ha meglátok,
                  hát kivetem magamat előle az ablakon.</p>
               <p>A mi örökké mosolygó kis doktorunk érkezett. Apám ki nem állhatta, anyám szerette,
                  az asszonyok egyátalában rajongtak érte, olyan romantikusan tudta őket gyógyitani.
                  Én is szerettem volna őt szeretni, de valójában soha nem tudtam közel férni hozzá.
                  Addig jutottam, ameddig ő eresztett. Husz év óta mindig egyforma öregnek ismertem
                  és még azután is vagy husz évig ugyanolyan öreg maradt, ugyanabba a jóságos,
                  minden emberi nyomoruságot túlbiró mosolyba enyhült ráncokkal az arcán. Okos,
                  fürge kis szemei átjártak az emberen és csak mosolygott. Ma már mintha érteném őt:
                  - sokat tudott, mindent megbocsátott és így szerette az embereket. Segitett, ha
                  csak lehetett, a testükön, de inkább a lelkeket szerette volna meggyógyitani.
                  Eredeti, bölcs ember volt.</p>
               <p>Mosolyogva nyújtott kezet és egy darabig nem is bocsátotta el az enyimet. Ismertem
                  már ezt a szokását, tréfás hangon magyarázta volt meg egyszer, hogy igy
                  bekapcsolja az ember egymás­közt a bizalmi delejességet.</p>
               <p>- Tudja, hogy a légnyomás négy nap óta türhetetlen? Fiatal ember nem érzi, ugy-e?
                  Finistèreből egyre-másra érkeznek a jelentések, megbomlott a tenger. Négy napja
                  tart már az asteroid-rajzás.</p>
               <p>Csillagászattal is foglalkozott s néha jövendőt mondott az asszonyoknak - csupa
                  jót olvasott nekik a csillagokból.</p>
               <p>Mondottam, a hálószoba felé mutatva, hogy - meghalt az apám!</p>
               <p>Bólintott, hogy hisz akkor ugyis ráérünk, - az orvosnak nem sok hasznát veszi a
                  halott ember. Ugye nem?</p>
               <p>Elbocsátotta a kezemet és szék után nézett. Leült abba a bergérebe, de amint
                  leült, vizs­gálódva tekintett körül: - milyen infámis szag ez?</p>
               <p>Én megdöbbentem, ő azonnal észrevette s belém szúrta kis szürke szemeit.</p>
               <p>- Érzi?... Széditő virágszag...</p>
               <p>- Tuba-rózsa?... Hál’ Istennek, doktor, csakhogy ön is érzi. Ugy-e az? Tubarózsa?
                  - kérdeztem őt hevesen. - Hál Istennek!</p>
               <p>- De hát mi szükségünk ebben az ügyben ő reá?</p>
               <p>- Kire, doktor?</p>
               <p>- Az Istenre! Hisz ez a lehető legegyszerübb, eligazitjuk talán ezt a magunk
                  emberségéből is.</p>
               <p>Folyton engem nézett. De nem volt abban az erős nézésben soha semmi tolakodó,
                  feszélyező kiváncsiság, inkább biztatás, hogy: - lássuk, aztán majd segitünk rajta
                  valahogyan.</p>
               <p>- Nem akar leülni? Húzzon ide egy széket, mellém, ide - -</p>
               <p>Engedelmeskedtem neki, leültem mellé, ő a térdemre tette a kezét:</p>
               <p>- Mondtam, hogy az eleven embernek kell az orvos. Hát mi baj?</p>
               <p>Tétovázva feleltem neki, ő hagyta, hogy hebegjek s mosolygott és e mosolygás
                  hatása alatt ugy ernyedtek, horpadtak össze az én dagadó aggodalmaim, mint egy
                  kioldott léggömb.</p>
               <p>- Azaz, hogy... Nem is tudom tisztán, agyon vagyok izgatva.</p>
               <p>- A légnyomás, - biztatott kedvesen, rendithetetlen nyugalommal, négy nap óta
                  türhetetlen.</p>
               <p>- Itt találtuk az apám holttestét, a földön...</p>
               <p>- És ő hagyta itt ezt az asszonyszéditő illatot?</p>
               <p>- Igen, éreztem azonnal, amint föléje hajoltam. Azt hittem, hogy meg vagyok
                  őrülve.</p>
               <p>- Nem értem!</p>
               <p>- Ugy-e, hogy ő ilyen illatszert használjon?</p>
               <p>Ekkor komolyabban szólt:</p>
               <p>- Nem azt értem. Tudom. - És látva, hogy kérdezni akarom, szárazon, röviden tette
                  hozzá: - Tudom, hogy ő használt ilyen erős illatszereket.</p>
               <p>- Igen?! - kiáltottam ismét hevesen.</p>
               <p>Gyöngéden megnyomta a térdemet és szeliden terelt vissza oda, ahova jutni akart
                  velem:</p>
               <p>- Nyugalom, halljuk csak tovább. Ott hagytuk el, hogy ön föléje hajolt, és mit
                  hitt?... Mennyit össze nem álmodik az ember fiatalkorában!</p>
               <p>Ide-oda kapkodva, elbeszéltem neki a történteket. Ugy mondtam, ahogy a rémes képek
                  és hangulatok zavarosan az emlékezetembe tódultak. Közönkint észrevettem, hogy ezt
                  már mondtam, ugy-e mondtam?... Ő bólintott, hogy az nem tesz semmit, csak mondjam
                  tovább.</p>
               <p>- Az éjjel az az asszony, amint elrohant mellettem, mint egy fekete átok -</p>
               <p>Tréfás ijedtséggel, mintegy megdöbbenve kapta, föl a fejét.</p>
               <p>- Milyen szép hasonlatokat tud!</p>
               <p>- De biztositom, doktor... Innen jött ki tőlünk és ez a borzasztó szag érzett
                  rajta...</p>
               <p>Ő ismét nyugodtan bólintgatott.</p>
               <p>- Ha a kerti ajtó nyitva volt!</p>
               <p>- Biztositom, doktor, nyitva volt.</p>
               <p>- Miután a kapus nem tud róla, hát hol ment volna ki innen másutt, az a... hogy is
                  mondta csak olyan szépen?... az a fekete átok? Ugy-e, igy?</p>
               <p>- Tehát itt volt?!...</p>
               <p>- Itt, itt! Szegény teremtés, ugyancsak meg lehetett rémülve. De erről talán ne
                  szóljunk. Dénesnek is jó lesz megmondani, hogy fogja be a száját. Ő különben
                  eléggé be van gyako­rolva a hallgatásra, a szerencsétlen.</p>
               <p>Ámulva néztem őt. Mintha izzó parazsakat szedett volna le az agyamról s ott
                  morzsolta szét előttem, a tenyerében. És ugy megkönnyebbültem. Ismét mondtam neki,
                  ujra, addig szerettem volna mondani, amig minden, ami nehéz, ki nem hull teljesen
                  lelkemből, ugy, hogy nyoma sem maradjon bennem a történteknek. És szerettem volna
                  az ölébe borulni, sírni, hogy az isten áldja meg őt!</p>
               <p>- De az a ruha, doktor!</p>
               <p>Fölállt.</p>
               <p>- Majd beszélünk még erről. Jőjjön, menjünk be a kegyelmes urhoz.</p>
               <p>Szapora lépésekkel indult a hálószoba felé.</p>
               <p>Az asztal előtt megállt, egy pillanatig elgondolkozott, azután sebesen lecsavarta
                  és kioltotta a még mindig égő lámpákat. Ugyanolyan váratlanul megfogta a kezemet,
                  de nem emelte föl, inkább leszorította s igy szólt, közel hajolva a fülemhez:</p>
               <p>- Nem idekünt, bennünk, mi bennünk vannak a kisértetek, fiatal barátom.</p>
               <p>Nem bocsátott el, ugy vezetett be a halotthoz, erősen szorítva a kezemet.</p>
               
            </div>
            <div type="chapter">
               <head>XII.</head>
               <p>- Igen, doktor, tudjuk, de hát azok ellen a kisértetek ellen, amelyek mi bennünk
                  vannak, azok ellen hol a világosság?...</p>
               <p>És mentől jobban tudjuk, annál inkább nincs.</p>
               
            </div>
            <div type="chapter">
               <head>XIII.</head>
               <p>Életemben először voltam atyám hálószobájában. Belépve, azt hittem, hogy már
                  halotti díszbe vonták a szobát. Csak később eszméltem, hogy hisz ilyen sebesen azt
                  nem tehették.</p>
               <p>Minden fekete volt ott és kábitó, nehéz tubarózsa illattal teli a levegő. A doktor
                  azonnal ablakot nyittatott és ezt olyan türelmetlen hangon rendelte el, hogy az
                  abbé méltatlankodva tekintett föl, - ő ott térdelt az ágy mellett s
                  imádkozott.</p>
               <p>Valóságos ravatal volt az az ágy. Fekete atlasz függönyei össze voltak vonva és az
                  egész tömör, fekete alkotmány komoran állott a fekete szoba közepén. Ott, ahol a
                  mennyezet összeért, a dus redők között, izgató ellentétben a szoba lélegzetfojtó
                  feketeségével, egy bibor­vörös csík izzott, mintha parázszsal lett volna tele az
                  ágy s az piroslott volna ki a kárpitok közül.</p>
               <p>A falak is fekete atlaszszal voltak bevonva. Az asztalon ugyanolyan szövetből volt
                  a teritő és egy széles, alacsony kerevetre is ugyanaz a fényes, fekete szövet
                  feszült. Az asztalon egy öblös ezüst tálba tubarózsák voltak halmozva, de csak
                  maga a virág, szár és zöld levelei nélkül. Kissé meg is rothadtak már, a szomjazó
                  fehér szirmokon rozsdás foltokat mart a virágok halála.</p>
               <p>A világosság misztikusan csillogó foltokba verődve rezgett és fuldoklott a síkos
                  fekete szöve­teken. Ámulva néztem ismét, hogy hol vagyok?... De ott mosolygott
                  előttem a kis doktor, ő nem volt meglepetve, fürgén ment az ágyhoz, szét akarta
                  húzni a függönyt. Dénes megelőzte s egy ingerült mozdulattal félrevonta a
                  függönyöket.</p>
               <p>Mintha kigyúlt volna az egész szoba - az ágy mennyezete és körülötte az összes
                  függönyök biborvörös selyemmel voltak bélelve és biborvörös selyembe voltak húzva
                  a párnák és a takarók is. Az izzó szöveteken feküdt fekete atlasz díszben az apám,
                  a kezei a mellén voltak, esetlenül meredtek egymás közé az ujjai, - az abbé
                  valószinüleg imára akarta volt kulcsolni azokat az engedetlen ujjakat.</p>
               <p>Dénes feszesen állott az ágy fejénél és elnézett fölöttünk, ridegen, közönyösen.
                  Az abbé tüntetőleg imádkozott. Hiven emlékszem, olyan hatást gyakorolt reám ez a
                  kép, mint egy mesés, lángoló vérpad és Dénes ott a vérpad mellett az óriás, néma
                  hóhér... A kis doktor megfogta a halott kezét, azután nyomban az arca fölé hajolt,
                  megsimogatta a halott homlokát, bólintott, figyelmesen vizsgálta a száj környékét.
                  Az abbé is fölállt. Áhitatos arccal, de kiváncsian ügyelte az orvos mozdulatait. A
                  cselédek is közelebb sompolyogtak, ők is lesték a doktort.</p>
               <p>- Bontsa ki! - szólt föl Déneshez a doktor, a halott mellén lévő csipkékre
                  mutatva. Dénes nem mozdult. Az abbé készségesen akart segíteni a doktornak és a
                  csipkék felé nyúlt. Erre Dénes, mint egy gazdáját féltő szelindek, fenyegetően
                  mordult a papra, karját pedig védőleg terjesz­tette atyám melle fölé. Nem szólt,
                  de nem akarta engedni, hogy a gazdáját levetkeztessék.</p>
               <p>A doktornak nyilván tetszett ez a jelenet, nem ellenkezett vele, sőt érdeklődve
                  nézte a hű cseléd arcát. A pap viszont sértődve tekintett rám és hivott segitségül
                  Dénes ellen.</p>
               <p>- Az orvos úr meg akarja vizsgálni. Dénes, - mondtam neki én, -
                  engedelmeskedjél!</p>
               <p>Még erre is habozott és kelletlenül szólt:</p>
               <p>- De hisz ugyis meg van halva...</p>
               <p>Azután óvatosan oldozta le a csipke-jabot-kat, szétkapcsolta a mellényt és a
                  halott mellén előtünt a vörös selyeming. Az abbé ajkairól elrebbent egy rövidke:
                  Ah! - amiért Dénes gyilkos tekintettel mérte őt végig. A doktor intett, hogy
                  tovább! tovább!... Le kellett vetni az inget is, amiben Erik akart segitségül
                  lenni, de Dénes ugy megmarkolta a halott felé nyuló Erik kezét, hogy az
                  fölszisszent. Harapni szeretett volna apám zordon bretonja s bár az arcán egyetlen
                  vonás se mozdult, bizonyos, hogy ha ott nem vagyok, megfojtja azt, aki halott
                  gazdájához mer nyulni. Nekem is csak vonakodva engedelmeskedett, ismételt
                  utasitásomra morogva felelt vissza:</p>
               <p>- Meghalt már... Hagyjanak neki békét...</p>
               <p>A doktor nézegette, közben elgondolkozott, lehunyta a szemeit és viszont hosszasan
                  nézte a hullát, mialatt lassan, lassan az ő szokott jóságos mosolyába olvadtak
                  gondolkozásra feszült vonásai. És végre Déneshez fordulva, a halott mezítelen
                  felső testére borítva a vörös selyeminget, mintegy engesztelésképpen mondta
                  neki:</p>
               <p>- Meg, barátom, meghalt, az egészen bizonyos.</p>
               <p>Sarkon fordult s a kiváncsian eléje álló abbét azzal rázta le, hogy:</p>
               <p>- Szélütés.</p>
               <p>Az abbé keresztet vetett és a Mindenhatót emlegette. A doktor beleegyezőleg
                  bólintott, mintha azt mondta volna: igen, igen, ő...</p>
               <p>Dénes már összehúzta az ágyfüggönyöket és eléjük állva, siket komorsággal nézett a
                  semmi­be.</p>
               <p>A doktor karon fogott, kivezetett magával. A pap sompolygott utánunk, de a doktor
                  hozzá­fordult az ajtó előtt:</p>
               <p>- Imádkozzék szorgalmasan, tisztelendő atyánk! Sok miatyánkot... Azt hiszem, az
                  Ave Máriák se fognak ártani!</p>
               <p>Azután szótlanul sietett velem keresztül a szobákon, atyám előszobájában megállt.
                  Szólni akart. Elbocsátotta a karomat.</p>
               <p>- Meghalt! - és ismételte, mintha kérdezősködő gondolataira felelne önmagának: -
                  Meghalt...</p>
               <p>Az ablakhoz ment, ott gondolkozott, hátat forditva nekem. Közben két ujjával
                  egyhanguan kopácsolt az ablaküvegen. Abbahagyta és ujra kezdte, lassubb ütemekben.
                  Hirtelen felém fordult:</p>
               <p>- Kivánja tudni a részleteket?</p>
               <p>Nem feleltem. Különben se hagyott reá időt.</p>
               <p>- Tudja mit!?... Hagyjunk békét az egésznek.</p>
               <p>- Önök meglehetős távol éltek egymástól, ugy tudom, azt tanácsolom tehát, ne igen
                  analizálja a történteket. A dolog eléggé világos - tulságos izgatottság,
                  pillanatnyi vérbőség az agyban, az ember néha csak elszédül ilyenkor, esetleg
                  meghal... Nem gondolja, hogy a páter ott hallga­tózik az ajtó előtt?</p>
               <p>Mosolyogva, lábujjhegyen ment az ajtóhoz és sebesen benyitotta. Nem volt ott
                  senki.</p>
               <p>- Csodálom!...</p>
               <p>Beszélt tovább:</p>
               <p>- Az persze lehetetlen, hogy fölboncoljuk? A faubourg gyilkost kiáltana. Esetleg
                  pedig tanul­sá­gos lehetne!... Nem, nem, ez lehetetlen!... Milyen ügyetlenség!
                  Legalább ez a végső őszinte­ség kötelessége volna minden embernek hátramaradt
                  felebarátai iránt. Neki már ugyis mindegy! Nem gondolja?... Egyedül a boncasztalon
                  vagyunk teljesen őszinték. Arról se tehetünk!... Különben ki tudja!... Mi? Mit
                  gondol?</p>
               <p>Nem gondoltam semmit, nem is igen értettem.</p>
               <p>- Hisz nem ügyel rám! Hova gondol?</p>
               <p>- Kábult vagyok, doktor. Hihetetlen ez az egész nekem. Látta azt a rettenetes
                  szobát?</p>
               <p>- Rettenetes!!... Nincs rettenetes, minden természetes, ezek a jelzők csak a
                  poéták számára valók. Az is természetes, hogy ön szereti őket. Önben müvészi
                  érzékenységgé finomodott ki a faj, jó lesz, ha írni próbál vagy valami egyebet.
                  Szokott rajzolni? Lássa, ha nem megy ez helyes mederbe, beteggé lehet. Irja le,
                  adja ki, teremtsen, azért élünk. Mindenkinek, aki él, kötelessége az életet tovább
                  adni. A természet nem tűri az abnormitásokat, megöli őket ön­maguk által, azaz
                  hogy anyagot cserél, szétosztja a háztartásában. A kegyelmes úr fölött igen
                  egészséges, kövér, zöld fű sarjadna, ha ugy temetnék el, ahogy illik. Egy másik
                  abnormitás: kriptába teszik majd!... A földben a helyünk... No de ugyis válik
                  belőlünk annak rendje-módja szerint valami hasznavehető dolog, meg előbb-utóbb
                  ránk dűl a kripta is. A földet ki nem kerüljük.</p>
               <p>Leültem s fejemet a szék támlájára hajtva, hallgattam, mint okoskodik a doktor.
                  Annyira érzékeny voltam, hogy nemcsak hallottam, de éreztem, mint hatol be
                  füleimen a hangja.</p>
               <p>- Hasztalan mondom, hogy ne gondolkozzék a történteken. Lehetetlen. Tudja mit?...
                  Gondol­kozzék rajta okosan! Vagy poezis - és akkor irja meg, vagy fösse le, vagy
                  tudomány - és akkor találjon és magyarázzon mindent természetesnek. Ezt az utóbbit
                  kevésbbé ajánlom önnek, tulságosan érdekelve van az esetben és mivel poéta, meg
                  fog rémülni következtetései végeredményeitől.</p>
               <p>Itt fölügyeltem.</p>
               <p>- Doktor! Magyarázza meg nekem, mit jelent az a szoba? És az a ruha, az a képtelen
                  ruha?!</p>
               <p>Atyai hangon, melegen szólt:</p>
               <p>- Az olyan természetes, édes barátom, mint egy kis dallos, jókedvü, fárasztó napi
                  munkájáról hazatérő varróleány ablakában a rezeda. Lássa, én is versben beszélek.
                  Önnek ez a recept kell. Az ön rideg, zárkózott atyjának már nem volt elég a
                  rezeda, neki tubarózsa kellett és „kép­telen” maskarába öltözött hozzá
                  „rettenetes” szobájában. Dénes, akit kutyájává nevelt, eléggé dühös, hogy ezt
                  mások is látják most; szegény, ő azt hiszi, hogy együtt bűnös a gazdájával. Igen,
                  mert az ő primitiv, sűrü breton vére is még csak a rezedát tartja természetesnek.
                  De vegye, hogy hova higult az öné, hét századon keresztül?... Nézze végig a
                  családi krónikákat: csupa korrekt, race-házasság, kékvérü dámák és kékvérü urak
                  közt! Ön menthetetlenül sokat fog ezen töprengeni és ki fogja számítani a
                  végeredményt. Csak egyet! Lássa, az ön poétikus káprázatai már annak a titokban
                  tartott hálószobának a reflexei a második hatványon. Vigyázzon, nagyon ügyeljen,
                  hogy müvészi irányban érvényesüljenek, mert a harmadik hatványon - -</p>
               <p>- Nos, kérem, mondja! Fejezze be kérem!</p>
               <p>- Megbolondul!</p>
               <p>Tehát mégis nekem van igazam! - gondoltam és fejemet visszahajtottam a szék
                  támlájára. A doktor folytatta:</p>
               <p>- Mindez teória, barátom, többé-kevésbé szellemes kétszer-kettő. Hanem itt az
                  élet, ezer kiszámíthatatlan esélyeivel. Éljen kérem!... Érdemes ám élni, főként
                  érdemes az életet saját magáért kiélni! Mentől gyakrabban öntudatlanul és ezt
                  főként ajánlanám önnek, akinek nincs meg a szigoru öntudathoz a harmónikusan
                  széles látköre. Ön az ablakból nézte a világot. Közelről is csalnak az arányok,
                  hát még az üvegen keresztül!!... Abszurdumot ajánlok, de hát próbáljuk meg, hátha
                  lehet változtatni rajta és elhagyogathatjuk valamerre az ön szerve­ze­téhez
                  fölöslegest abból a sok öntudatból! Majd gondolunk ki valamit!... És segít az
                  élet! Ki, ki az életbe!... Nem tudom, hogy jól mondom-e, hisz most szaporodtak
                  csak még meg a titulusai. Nem baj, ha el is mulasztok belőle valamit, de hisz egy
                     <hi>Yves Séverin Jean XXIV. de Kerbastik d’Azincourtnak, Morbihan
                     és Aranda hercegének</hi>, <hi>Franciaország leendő pairjének, az
                     örökös spanyol grandnak, a marquis de Kleziouxnak</hi> és tudom is én, hogy még
                  ki mindenkinek, csak elég módja akad kivenni az életből a maga részét!... Majd
                  később egy kis köszvényre teszünk szert s akkor ráérünk okoskodni. Azt a
                  köszvényt, azt iparkodjunk méltán kiérdemelni.</p>
               <p>- Doktor - szóltam én, meg se mozdítva a fejemet, - ki volt az az asszony?</p>
               <p>A kis orvos hallgatott egy pillanatig és utána halkan elnevette magát. Hozzám
                  jött:</p>
               <p>- Na, hát ez az!... Helyt vagyunk!... Tudja mit!?... Keresse meg azt az asszonyt!!
                  Bizonyosan csinos volt és itt van Párisban. Meg kell keresni!</p>
               <p>Nem feleltem, ő föl s alá járkált a szobában, nem szólt, olyan hosszasan, hogy
                  különösnek találtam és föltekintettem. Egészen komoly volt.</p>
               <p>Mikor észrevette, hogy nézem, lassan kiderült az arca. Kezet nyujtott:</p>
               <p>- Majd eljövök hamarosan, diskurálunk tovább. Jó? Küldjön utánam, ha valami
                  „rettenetes” jut megint az eszibe.</p>
               <p>Elment. Kikisértem s kilépve a nagy, boltozatos lépcsőház mennyezete alá, melynek
                  közepén ott volt mázsás márvány kockába faragva a családi cimerpajzs, a
                  kolosszális vörösmárvány oszlopok között ugy éreztem, hogy azoknak a tengersúlyu
                  köveknek a terhe reám ereszkedik, a cimerpajzs a fejemen, a kupola az én vállaimon
                  és ezt viselnem kell ezután, bár roskadnak alatta a vállaim, lélegzetet se tudok
                  venni, bár agyonnyom...</p>
               <p>A doktor a lépcső közepén járt, lassan ment le, néztem utána. Egyet gondolt és
                  visszasietett.</p>
               <p>- Még elfeledtem valamit. Tudja mit!... Meg kell nősülni! Hamar, hamar!... Valami
                  erős, markos fehérnépet keressünk, legjobb volna valahonnan felülről, egy
                  lustavérü normandiai asszony... De ne legyenek ősei!</p>
               <p>Olyan szaporán s annyi meggyőződéssel mondta ezt, hogy elmosolyodtam és
                  ráhagytam.</p>
               <p>Ő is mosolygott.</p>
               
            </div>
            <div type="chapter">
               <head>XIV.</head>
               <p>Még akkor este elkezdtem gondolkozni a doktor szavain és harminc éve ugyanazt
                  csinálom.</p>
               <p>Este bejött, mint rendesen, Erik, de mintha kicserélték volna. Kegyelmes úrnak
                  szólitott s ezt lépten-nyomon ismételte, mintegy figyelmeztetve, hogy megszünt
                  közöttünk a régi viszony. Vagy talán azt hitte a szerencsétlen, hogy az tetszik
                  nekem. Biztattam, hogy maradjon csak velem szemben a régi, - nem tudott olyan
                  lenni, mint amilyen volt, sokkal kedvesebb, le­kötelezőbb akart lenni s így nem
                  volt természetes. Kellemetlenül hatott reám. Csakhamar kiderült, hogy mi leli őt
                  és akkor megutáltam.</p>
               <p>Ez is túlzás volt. Ne keressünk tökéletes embereket, bocsássunk meg néhány
                  gyöngeséget, közelebb jutnak így hozzánk s részünk lesz bennük, mert teremtünk a
                  lelkükön és így annál jobban tudjuk majd őket szeretni. Ez a legistenibb abban a
                  szomoru vallásban, amelylyel a nazarethi Jézus búsitotta el az emberiséget és a
                  legemberibb, mert ki a tökéletes közöttünk?</p>
               <p>Az örökös egyedüllét tanított meg a felebaráti szeretetre. Sorra idegenedtem el az
                  emberektől és amikor teljesen egyedül maradtam, addig elmélkedtem, míg kialakult
                  bennem az az igaz­ság, hogy - szeretnünk kell felebarátainkat.</p>
               <p>Ez is elmélet, - jobb lett volna azalatt szeretni valakit.</p>
               
            </div>
            <div type="chapter">
               <head>XV.</head>
               <p>Nagy pompával temették az apámat. Előhordták a családi gyászszertartásokhoz való
                  pazar berendezést. Fekete kelmékbe burkolták a házat, az elsőemeleti táncteremben
                  állott a ravatal és három napig ember ember hátán szorongott az udvarban, a nagy
                  lépcsőn. A könyvtárba menekültem s még oda is utánam tolakodott a kiváncsi
                  halottnézők suttogása.</p>
               <p>Nem fogadtam senkit. Mit felelhettem volna banális kérdéseikre?...</p>
               <p>Az abbé járt be hozzám utasitásokért, árulkodott a cselédségre - és láttam, hogy
                  szeretne velem hosszasabban beszélni, de mindent ráhagyva, kitértem előle.</p>
               <p>A maitre d’hotel kétszer jelentkezett kihallgatásra, - Erik nem palástolta a
                  fölött való megelé­ge­dését, hogy nem fogadtam.</p>
               <p>Egyedül akartam lenni, teljesen egyedül. Üldögélni a tűz előtt... Ha egy gondolat
                  támadt a fejemben, azt iparkodtam kirázni magamból, de miután ez nem sikerült, hát
                  átengedtem neki magamat, hogy hurcoljon, amerre akar, mig végre azután ugyszólva
                  szétestem a gondolatok felhői közt, gondolkoztam anélkül, hogy annak valami egyéni
                  hatását éreztem volna. A testem aludt, mintha kivált volna belőle a lélek.</p>
               <p>A temetés napjától féltem s naphosszat tanakodtam azon, hogy milyen jó volna el
                  nem menni arra a temetésre! Hogy fognak majd nézni!... Milyen hosszu ceremónia
                  lesz!... De hisz talán elég beteg is vagyok arra, hogy lefeküdjem előle?!...</p>
               <p>Nyiltan megmondtam ezt a doktornak. Nem egyezett bele. Tiltakozott az ellen, hogy
                  kilopjam magamat az igazi élet alól.</p>
               <p>- Tessék csak neki menni azonnal! Ha kellemetlen, annál jobban érzi majd magát
                  utána. Igy kell az életben kiérdemelni azt a kis boldogságot, amely
                  lehetséges.</p>
               <p>- De hisz én nagyon jól érzem magamat itt a tűz előtt, nem kivánok az élettől
                  egyebet, csak hogy hagyjon nekem békét.</p>
               <p>- Hohó!... de nem ugy van ám az! Igy nem lehet vele alkudni, azzal birkózni kell
                  és az edz meg bennünket ellene. Az élet ellenség, édes barátom, legalább is
                  folyton fegyverkeznünk kell ellene, hogy a békét fönntartsuk. Előbb-utóbb ugyis a
                  sarka alá kerülünk. És higyje el nekem, hogy vannak kellemetlen dolgok az életben,
                  amelyeket csak ugy kerülhetünk ki, ha megtesszük.</p>
               <p>Tehát résztvettem a temetésen, kikisértem hajadonfővel a koporsót és halálosan el
                  is fáradtam. Szorongatták a kezemet. Számtalanszor hallottam, hogy századok dicső
                  emléke fűződik a névhez, amelyet viselek, hogy őseim tekintete immár bizalommal
                  fordul felém és nagy köte­lességek várakoznak reám, egy tiszta lap áll a
                  rendelkezésemre a történelemben és hazám esengve várja, mit fogok én oda írni?...
                  Az érsek is szónokolt, a Mindenhatóval biztatott, aki Erős és Egyetlen, kebelébe
                  fogadja azt, aki hozzá megtér és a hit vigasztaló balzsamát kínálja a kesergők
                  sebeire és szent fia szenvedéseiben légyen enyhületes megnyugvása az én mélyen
                  sújtott fiúi szívemnek...</p>
               <p>Egész komolyan beszéltek, sőt a meghatottságtól rezegtek néha a hangok. Egyszer,
                  egyszer körültekintettem, - csakugyan mindenki komoly volt. A ravatal lépcsői
                  alatt sorban álló cseléd­ség közül néhányon könyeztek is. Észrevettem, hogy Dénes
                  nincs közöttük. Miért kerestem őt?... Ugy hiányzott onnan. Hol lehet?...</p>
               <p>Azután, mondom, hajadonfővel kisértem a koporsót a városon végig, a denisi
                  országut kapujáig. Tágas helyet hagytak nekem s én ott mentem a nagy tömegben
                  egyedül. Rösteltem föltekinteni, egy címerpajzsot vivő gyászapródnak a sarkát
                  néztem, előttem ment, olvastam a lépéseit.</p>
               <p>A város szélén kocsiba ültünk, az érsek mellém ült, az abbé szembe velem, nem
                  szóltak hozzám, imádkoztak szorgalmasan.</p>
               <p>Behunytam a szemeimet, de azt éreztem, hogy az abbé néha rám nézett. Mintha légy
                  szállott volna az arcomra.</p>
               
            </div>
            <div type="chapter">
               <head>XVI.</head>
               <p>A gyászszertartást vezető érseknek átnyújtotta az abbénk a családi kripta
                  arany-kulcsát és az érsek, háromszor keresztet vetve reá, sajátkezüleg nyitotta ki
                  vele a kiváltságolt sirbolt ajtaját.</p>
               <p>Ez érdekelt.</p>
               <p>Hűvösen csapott ki rám a dohos pinceszag, a szük rekeszekben sorakozó koporsók
                  végein pókhálófoszlányok libegtek és mintha maga a meghalt idő penészednék
                  századok óta hábo­ritatlan érintetlenségben az érckoporsókra, olyan fakó nyugalom
                  aludt ott.</p>
               <p>Már másodszor láttam. Mikor az anyámat temettük s kinyitotta az érsek az ajtót,
                  torkomon akadt a sirás és a mesét kerestem a kriptában.</p>
               <p>A papunk mesélt róla:</p>
               <p>A szerencsétlen végü, bűnös III. Henrik alapitotta 1577-ben ezt a sirboltot, hogy
                  ezzel is közelebb férkőzhessen a Szent-Ligába esküdt őseimhez; orozva megölette
                  azt a Kerbastik d’ Azincourt-t, ki midőn a király ravaszul a Szent-Liga fejének
                  vallotta magát Bloisban, vak­merően lépett föl melléje, a trón második lépcsőjére
                  és ott követelte, hogy - esküdjék meg a szavaira!... Nyolc hét mulva halva
                  találták és ezt hirül adva a királynak, ő menten udvari gyászt rendelt és
                  készségesen megengedte és irásban adta, hogy az ő leendő sirjától olyan távolságra
                  temessék és temetkezhessenek családunk tagjai, amilyen távolságban a királyi
                  tróntól állottak vala életükben.</p>
               <p>Családunk erre Bloisban vétetett mértéket. Tizenegy hüvelyknyire állott volt tőle
                  áldozata abban a büszke pillanatban - és pontosan, a leendő királyi sirtól
                  tizenegy hüvelyknyire helyez­ték el a koporsóját.</p>
               <p>Most fásultan kerestem, hogy hol lesz majd az én helyem? Nem izgatott jobban, mint
                  akár ha a bölcsőmet pillantottam volna meg.</p>
               <p>Fáradt voltam már, közönyösen néztem, mint emelik be a csillogó koporsót és amikor
                  a helyén volt, ugy találtam, hogy fényes volta bántólag zavarja a szürke
                  harmóniát! De majd békén közéjük fakul...</p>
               <p>Az érsek elmondta az utolsó Miatyánk-ot s mi utána. Mindenki hátravonult - engem
                  egyedül hagytak a koporsó előtt - hátha volna még valami végső mondanivalóm?</p>
               <p>Soha az életben nem volt semmi mondanivalónk egymásnak - és most se volt. Egy pók
                  futott föl a koporsóra s megállt velem szemben és ő mondta: - ez a mienk!</p>
               <p>Azután lassu ceremóniával zárta be a kriptaajtót az érsek.</p>
               <p>Egy valószinü: az, hogy ezt az ajtót csak majd az én számomra nyitják ki ismét, s
                  akkor aztán majd végképp a Vatikánban hagyhatják a szentelt kulcsot, mely minden
                  temetés után megtette az utat Rómába. A családi pap vitte mindannyiszor, a család
                  gyászjelentésével a pápához, aki egy mise alatt az oltárra helyezte, megáldotta és
                  ugy került vissza hozzánk a családi kápolnába.</p>
               <p>Lassan esni kezdett.</p>
               <p>Az abbé most mellém ült a kocsiba s indultunk haza. Esőcseppek verődtek a
                  kocsiablakra, néztem, hogy szaporodnak, eleinte számolgattam őket, mig végre
                  összefutottak. Az abbé már kétszer sóhajtott s én arra kezdtem gondolni, hogy lesz
                  ezután?</p>
               <p>Ösztönszerüleg irtóztam minden változástól. Most például legjobb volna örökké így
                  maradni, itt a kocsiban...</p>
               <p>- Hihetetlen! - szólott halkan, minden szótagot elválasztva, az abbé.</p>
               <p>A kocsi kellemesen ringatott és egyhanguan zörgetett rajta az eső.</p>
               <p>- Ő meghalt - szólott újra, hangosabban.</p>
               <p>Bárcsak ne szólna már többet! - gondoltam én, mint mikor elszunnyad az ember, de
                  hallja, hogy jön valaki és föl fog ébredni.</p>
               <p>- Nem tudom elfelejteni... De a Mindenható irgalmas és megbocsát, még annak is,
                  aki...</p>
               <p>Nem fejezte be s én is csak ugy magamban találgattam a mondathoz a végét.
                  Bizonyosan azt akarta mondani, hogy az Isten megbocsát még annak is, aki ellene
                  vétkezik!... Hisz sokszor hallottam én ezt tőle így, gyerekkoromban is, - de hol a
                  bizonyság rá?... Vétkezhetik-e ellene az, aki Őt el nem ismeri?</p>
               <p>És láttam magam előtt apámat, a családi kápolnában, a vasárnap reggeli miséken.
                  Lejött rendesen, mint amilyen pontosan megtett mindent, amit százados családi
                  szokásaink a család fejének kötelességei közé róttak. Lejött és megállt az
                  imádkozó zsámolya előtt összefont karokkal és ugy állt a mise végéig,
                  mozdulatlanul. Urfelmutatás alatt mi meghajolva vertük a mellünket a büneinken
                  könyörülő Isten előtt, - ő azonban egyenesen állt és nézett az oltárra, mintha
                  kihallgatást adott volna az Istennek.</p>
               <p>Sokszor ügyeltem őt ilyenkor, ahelyett, hogy imádkoztam volna. És ügyeltem az
                  anyámat is, ki térden állva, alázatosan borult le a csengetyüszóra és olyan
                  törékeny volt, olyan gyönge, ugy tudott imádkozni, hogy én is buzgón imádkoztam
                  vele, szinte segiteni akartam neki az Istent könyörgésben.</p>
               <p>Azután csak az apám maradt előttem. Zordonan közém állt és a vigasztaló Isten
                  közé, - körülötte leboruló cselédjei között szembe nézett az ostyával.</p>
               <p>Hideg árnyékában kisorvadt lelkemből a bízó, öntudatlan hit és ő nem ültetett
                  semmit a helyé­be, de hit híján fölburjánzott a miszticizmus, alatta megfogantak
                  az emésztő lázképek - és mit ért később a sivár öntudat?!</p>
               <p>Dermesztő szellője végig, végig sivitott lelkem avarján, - csak annál jobban
                  rázott a láz. Tudtam, hogy láz, éreztem, hogy most jön, mint ahogy az epileptikus
                  megérzi előre a kinjait, de nincs menekvése előle. Nem használ, de neki jó, ha
                  legalább tud addig imádkozni.</p>
               <p>Hányszor kapkodtam életemben egy Isten után!...</p>
               <p>Az abbéval apám soha szóba nem állt egy jelenet után, amelynek tanuja voltam.
                  Bizonyosan ugy akarta ő, hogy tanuja legyek.</p>
               <p>Anyám halála után bezárták lakosztályát, a kulcsokat bevitték apámhoz. Azon a
                  folyosón volt a kápolna s csak a misék alkalmával fordultunk meg ott. A kápolnába
                  is nyílott egy kis ajtó anyám hálószobájából, azt is bezárták. Gyakran fojtogatott
                  engem a sírás annak a csukott ajtónak a láttára a misék alatt s néha azzal a
                  biztos előérzettel mentem le a misére, hogy ma, az Urfelmutatás alatt, mikor
                  mindenki leborul, az az ajtó lassan ki fog nyílni és ott térdel majd mögötte az én
                  sápadt édes anyám... Reszketve vártam az Urfölmutatást és mikor térdre paran­csolt
                  bennünket a csengetyü, engem mintha görcs húzott volna össze, összezsugorodtam
                  apám háta mögött és lélegzetfojtva néztem az ajtót.. Nem nyílt ki, de bizonyosan
                  ott térdelt mögötte az édes anyám. Oh, én azt éreztem!...</p>
               <p>Egyszer ájultan vittek ki Urfölmutatás után a kápolnából. Az ágyban tértem
                  magamhoz. Erik volt mellettem és az abbé. Kérdezősködtek s én zokogva kértem őket,
                  hogy nyissák ki azt az ajtót, ott van anyám, de nem tud kijönni!</p>
               <p>Az abbé mondta, hogy legyek nyugodt, anyám nincs ott, ő bizonyosan az égben van és
                  gondot visel én rám.</p>
               <p>- De nem! nem! Menjenek oda, ott van, én bizonyosan tudom!</p>
               <p>Az abbé cirógatott s némán nézték egymást Erikkel. Erik mondotta, hogy mégis meg
                  kellene nézni, mi van ott?... Az abbé igérte, hogy majd elkérik a kulcsokat és
                  megnézik.</p>
               <p>Ennek hire ment a hotelben, de én hasztalan könyörögtem, nem merték elkérni
                  apámtól a kulcsokat. Sejtelmeim átragadtak a cselédségre is. Voltak, akik zajt
                  hallottak anyám lakosz­tályából, mintha éjjelenkint járkálna ott valaki,
                  sóhajtások rebbentek át az elhagyott folyosón és később már egészen bizonyossá
                  lett, hogy időnkint kopogtatás hallatszik a falon. És végre egy éjjel megjelent a
                  ház fehér asszonya, a kapus felesége látta az udvarról, amint átsuhant az első
                  emeleti folyosón, apám ajtaja előtt, az én szobáim felé tartva, kis idő mulva
                  pedig vissza­lebegett a kápolna félé. Apró csillagok voltak a fátyolán, mint anyám
                  szemfödelén s azok kékesen csillogtak.</p>
               <p>Azon éjszakára következő reggel a kápolna oltára előtt lógó mécsesben nem égett az
                  örök­láng. Pedig szinte szinültig volt olajjal, az abbé maga is jelen volt, midőn
                  előtte való nap megtöltötte a sekrestye szolgálatára rendelt legény.</p>
               <p>Ugyanez ismétlődött a következő héten. A fehér asszony átsuhant az első emeleti
                  folyosókon, a kápolnában kialudt reggelre az örök láng. A maitre d’hotel rászánta
                  magát s ebéd előtt jelentést tett róla atyámnak, elmondva az én ájulásom
                  történetét is, amelyről ő soha egy szóval sem emlékezett meg.</p>
               <p>Apám lejött az ebédlőbe, asztalhoz ültünk, mint rendesen. A második fogásnál
                  odaszólt Dénes­nek:</p>
               <p>- Kéretem a tisztelendő urat!</p>
               <p>Dénes az abbéval jött vissza, jelentette s az abbé mélyen bókolva állott meg, nem
                  messze az ajtótól. Apám, mintha észre se vette volna őt, rá se nézett, a szokott
                  csöndben ebédeltünk tovább. Pedig az abbéval szemben máskülönben irgalmatlanul
                  udvarias volt. A szolgálattevő cselédség még zajtalanabbul végezte a dolgát, én
                  nem mertem fölpillantani a tányéromról. Az ebéd végén apám fölállt, én meghajoltam
                  előtte, ő fogadta és indult kifelé. Mintha csak akkor, utközben vette volna észre
                  a papot, hozzálépett - milyen magas volt a görnyedő pap mellett! - és onnan
                  fölülről parancsolta neki, acélkemény hangon:</p>
               <p>- Tisztelendő ur! Itt ne legyenek kisértetek!!</p>
               <p>A kapus nyugdíjba ment és vele elhagyta a házat az egyetlen asszony, az ő jámbor
                  felesége, aki minden héten meggyónt az abbénak, nekem pedig, „én szegény édes kis
                  grófomnak”, szor­galmasan kezet csókolt, ha csak hozzámférhetett... Jól esett a
                  sopánkodása; sajnáltam, amikor megtudtam, hogy elküldték... Szerettem volna
                  leszökni hozzá, hogy ő mesélje el nekem, mit látott?... Vajjon fogom én is azt
                  látni?... Ha az én ajtómig eljön, akkor be is fog jönni egyszer hozzám!... Vártam
                  éjjelenkint, meg se mukkanva, nehogy észrevegyék, hogy nem alszom és az alatt
                  emésztett a láz.</p>
               <p>Idővel elfeledtem őt.</p>
               <p>Atyám temetéséről jövet, így jutott eszembe az egész történet s vele ő is, de
                  olyan élénken, váratlanul és erőszakosan, mint ahogyan nekem szoktak volt kiválni
                  a multból egyes jelenetek vagy alakok.</p>
               <p>Bodros fehér főkötős fejét, mosolygó, erezett kövér arcát ott láttam a kocsi vizes
                  ablakán, benézett ránk s azt mondta nekem: „én szegény édes kis grófom....”</p>
               <p>Közelebb huzódtam az abbéhoz, aki halkan, mintha imádkozás közbül, igy
                  sóhajtott:</p>
               <p>- Jaj annak, aki egyedül akar lenni!</p>
               <p>Én a saját gondolataimmal voltam elfoglalva, valószinüleg hangosan kérdeztem:</p>
               <p>- Ugyan mi lett ebből a szegény asszonyból?</p>
               <p>- Melyik asszonyból? - kérdezte a pap.</p>
               <p>Ugy tetszett nekem, mintha hangosan beszéltem volna róla eddig is.</p>
               <p>- Hát a kapusnéból!</p>
               <p>- Sajátságos! A kegyelmes ur is reá gondolt? Hogy jutott most eszibe?</p>
               <p>- Anyámra gondoltam.</p>
               <p>Élénken felém fordult.</p>
               <p>- A kegyelmes asszonyra?... Én is! Én is! Tehát eljött hozzánk!...
                  Megigérte...</p>
               <p>- Ki? Mit?</p>
               <p>A kocsi már beért velünk Párisba, alkonyodott is. Az abbé nem a kérdésemre felelt,
                  - pedig hogy fölizgatott néhány szavával, - hanem kért, engedjem meg, hogy ő velem
                  maradhasson.</p>
               <p>- Kötelességet kell teljesitenem, a Mindenhatónak és a saját lelkiismeretemnek
                  tartozom vele. Az én helyem most a kegyelmes ur oldala mellett van. Az Isten
                  szerelmére kérem, ne ford­uljon el tőlem, én az <hi>Ő</hi> nevében
                  jövök és önnek most szüksége lesz Reá! Jaj annak, aki egyedül akar lenni!</p>
               <p>- Igaza van - suttogtam én s még mindig a kapusnéra gondoltam. - Mondja, mi lett
                  abból a szegény asszonyból?</p>
               <p>- Meghalt a jó lélek.</p>
               <p>- Meghalt!... Ugy-e meghalt, persze... és még közelebb huzódtam a paphoz.</p>
               <p>- Mellette voltam, fölvette az utolsó szentségeket, kibékült az Urral és meghalt,
                  az Ő irgal­mas­ságában bízva, csöndesen, alázatosan, a jók halálával.</p>
               <p>Már ekkor a hatalmában voltam, irányithatta a hangulatomat.</p>
               <p>A kocsi megállt velünk az udvaron, a bőrig ázott vadász lebocsátotta a hágcsót,
                  kiszálltunk. Az abbé halkan figyelmeztetett, hogy a kriptakulcsot kell bevinnünk a
                  kápolnába. Gépiesen követtem őt. A homályos folyosón még élénkebbek lettek
                  gyermekkori emlékeim és hangosan beszélni kezdtem anyám ajtaja előtt, kérdeztem az
                  abbét, hogy mikor kell Rómába indulnia?... Csakhogy hangot halljak!</p>
               <p>A kápolnába lépve, első pillantásom arra a gót vágásu tölgyfaajtóra irányult. Az
                  örök mécsesből piros fény szivárgott le rá és határozottan az az érzésem volt,
                  hogy éppen abban a pillanatban csukódott be az az ajtó, amikor mi a kápolnába
                  léptünk.</p>
               <p>Az abbé letérdelt az oltár előtt, rövid imát mondott. De milyen hosszu volt az
                  nekem! Több­ször belekezdtem a Miatyánkba, de nem jutott eszembe a vége. Folyton
                  aggódva néztem anyám ajtaja felé... Az abbé az oltárra helyezte a kulcsos tokot,
                  térdet hajtott s intett, hogy menjünk!</p>
               <p>Nem mertem őt kérni, hogy próbáljuk meg benyitni az ajtót, de ő bizonyosan
                  észrevette rajtam, mert oda tekintett, aztán karon fogott és kivezetett. Átkisért
                  az én folyosómra és engedelmet kért, hogy átöltözhessen.</p>
               <p>Még én is kértem őt, hogy jőjjön vissza hozzám mentől hamarébb.</p>
               <p>Nem jól éreztem magam egyedül. A cselédeket nem akartam zavarni, összeáztak
                  hazajövet a kocsik ülésein. Erik is bizonyosan lent száradt köztük s rólam
                  teljesen megfeledkeztek.</p>
               <p>Az esős alkony barátságtalanul mászott szét a szobában, letakargatta a bútorok
                  körvonalait, - mint rendesen, a kertre nyiló ablak elé álltam. A fekete ágak közé,
                  végtelen, egyforma eső­szálakból szőttek le folyton sűrübb fátyolt a felhők.</p>
               <p>...Nem jó volna ilyen időben a föld alá kerülni!... Amint ez a mocskos viz
                  lecsurogna rám!</p>
               <p>Eszembe jutott a doktor: „A földben a helyünk!” - és egymásután mindaz, amit ő
                  mondott. Kissé iparkodtam összeszedni magamat. Hisz olyan okos, természetes, amit
                  ő mondott... Aszerint kell gondolkoznom... Hogy nősüljek meg!...</p>
               <p>Én és egy asszony!!....</p>
               <p>Hiszen minden erőlködésem dacára vissza hurcoltak gondolataim abba a rémes
                  éjszakába, apám hullája elé... Istenem!...</p>
               <p>- Irgalmas és mindenható! - szólott halkan, melegen, mintha átölelt volna,
                  mögöttem egy hang.</p>
               <p>Az abbé jött be nesztelenül s a hátam mögött állt. Oh be jó, hogy jött!
                  Megragadtam a két kezemmel a kezét, hálásan, túláradó odaadással, hisz olyan kapva
                  kaptam volna én teljes életemben minden parányi kis szereteten és ugy tudtam volna
                  szeretni, ugy szerettem volna, ha egy áldott valaki idejében nekibátoritott és
                  megtanitott volna rá.</p>
               <p>Leültünk egymás mellé, egészen sötét lett, nem láttam az arcát - de a hangja meleg
                  volt, vigasztalt, igérte, hogy velem marad, nem hagy egyedül.</p>
               <p>- Tehetetlenek vagyunk mindnyájan, mert mindnyájunknál erősebb még a halál is. Mi,
                  egye­dül, csak odáig érünk. Akármennyire ellássunk azonban idelent, még idelent is
                  van annál tovább. „Egy” nincs sehol, tudásunkban pedig el nem fér a folyton
                  sokszorozódó számok sora. Ott fönt kell keresnünk a végét, olyan magasan, hogy oda
                  minden egyesül, a kezdet és a vég - a végtelenben. Okoskodjék akárhogyan, keressen
                  neki akárhány nevet, az Egy Isten az! Az egyetlen erő, - mert csak őbelőle rész az
                  is, amit ellene idelent gőgös ember fordít. A halál pillanatában visszaszáll őbelé
                  és hasztalan keresgetjük vissza, ő adja, ő elveszi, osztja és sokszorozza.
                  Boldogok azok, akik azzal az erővel idelent is már őreá találnak.</p>
               <p>Meggörnyedve hallgattam.</p>
               <p>Mintha ismerte volna lelkem minden redőjét, biztos kézzel cirógatta sorra
                  valamennyit és rendezte Isten képe köré.</p>
               <p>- Nincs természetfölötti, minden természetes, mert van és Istentől van. Egyesítsük
                  akaratunkat az ő szent akaratában, higyjünk és megtaláljuk az igazságot Ő benne és
                  Ő nála majd. Ami fáj, arra enyhet ad, örömeinkért hála őt illeti, kétségeinkben
                  kézen fog és amit tudnunk nem adatott, az ellen az ő mindentudása a megnyugvás, az
                  ő ereje légyen a mi erőnk.</p>
               <p>Itt hangja erős lett, soha se hallottam igy beszélni. Szilárd meggyőződése egy
                  mindenek fölött való jó erőben csudálatosan bátorította az én zilált
                  gyöngeségemet.</p>
               <p>- Az apám...</p>
               <p>- A mi Istenünk a bocsánat Istene, - mondta szeliden. - Imádkozni fogunk érte!</p>
               <p>Azután beszélt hosszasan atyámról, aki egyedül akart lenni, elzárkózott ember,
                  Isten elől és ime...</p>
               <p>- Az orvos mit mondott? - kérdezte.</p>
               <p>Én bizalommal beszéltem el neki az orvos szavait s midőn oda értem, hogy az orvos
                  az életbe küldött ki, - sebesen kézen fogott:</p>
               <p>- Nem engedhetem! Óvakodjék az élettől. Önnek a magány kell, de Istennel! Adtak
                  lelkének vigasztalást az orvos szavai?... Adtak, igen, kételyeket. Mit ér a mindig
                  problematikus tudomány hiu okoskodása! Nem, ez ellen küzdeni fogok! Isten adjon
                  hozzá nekem erőt!... A kárhozatot ajánlja, a romlást - az asszonyt!... Nos tehát,
                  ne hallgassunk róla, mondjuk ki, mi vitte a romlásba atyját?... Az asszony! Tudom,
                  nagyon tudom - mormogta keserü szemre­hányás­sal hangjában. - Ha kell, a Szent
                  Atyát hívom ellene segitségül. Ez a család az Egyház hatalmas oszlopa volt
                  századok viharjai közepette, ám jőjjön most oltalmára végső romlása ellen az
                  Egyház! És bennem nem csupán a család hű papja beszél (hangja halkan szelidült); a
                  legszentebb asszony végső óhajtásának letéteményese vagyok, akit csak ismernem
                  adatott...</p>
               <p>- Az anyám?!</p>
               <p>- Igen. Én állottam haldokló ágya mellett és előttem tárta ki szívét életében.
                  Nem, Isten előtt, kinek irgalomra szoruló alázatos szolgája vagyok. Most eljött
                  cselekvésem ideje!</p>
               <p>Fölállt, - és talán, mert megmozdult vagy talán mert a hangjában volt ekkor valami
                  patetikus rezgés, - de kioldozott bennem valamit, mikor azt mondta:</p>
               <p>- Szent igéretet tettem neki, hogy fia oldala mellett maradok és melléje lépek, ha
                  szüksége lesz reám. Ez adott kitartást nekem eddig és ma itt vagyok! Ő látja,
                  eljött hozzánk és velünk van.</p>
               <p>Dideregtem.</p>
               <p>- Mit kivánt az anyám?</p>
               <p>- Hogy ön a hit erős harcosa legyen!... Tudta, hogy én fogom a sirbolt kulcsát a
                  Szent Atyához vinni és megbizott, hogy kérjem a Szent Atya áldását emlékére. Egy
                  nagy alapitványt is akart tenni a Megváltóért katonáskodó Rend magasztos céljaira
                  a pápának küldendő szokásos és hagyományos szent ajándék mellé, de már nem
                  intézkedhetett. „Majd fiam meg fogja tenni emlékemre!” - mondotta utolsó
                  pillanatában.</p>
               <p>E percben lépett be Erik két lámpával.</p>
               <p>Az abbé elbocsátotta a kezemet s mélyen meghajolva, halkan fejezte be szavait:</p>
               <p>- A kegyelmes ur, ugyebár, teljesiteni is fogja?</p>
               <p>Akkor láttam, hogy hisz ez ő, egészen ő, a mi alázatos kövér jezsuitánk!...
                  Egy-két zsírfolt is volt a reverendája mellén és ugy csillogott a lámpafény kopasz
                  fején, mintha be lett volna olajozva. És éppen olyan áhitatosan pislogott rám apró
                  szemeivel, éppen olyan alázatosan állott előttem, mint apám előtt az
                  ebédlőben.</p>
               <p>- Az ő emlékére!... Tehetek róla jelentést a Szent Atyának?</p>
               <p>Erik kiváncsian nézte őt, én szinte resteltem magam.</p>
               <p>- Igen!... igen... Majd gondolkozom!</p>
               <p>Erik kibocsátotta és bizalmasan kérdezte tőlem:</p>
               <p>- Hát ennek meg mi kell?... Hej, befonják ezek a kegyelmes urat, látom én előre!
                  Egy követ fújnak a maitre d’hotellel, az is jeles mákvirág ám...</p>
               
            </div>
            <div type="chapter">
               <head>XVII.</head>
               <p>Midőn le akartam feküdni, eszembe jutott, hogy Dénest nem láttam a cselédség közt
                  a temeté­sen. Kérdeztem Eriket, ő is mondta, hogy nem volt ott s egyáltalában nem
                  mutatkozik, - „mióta az öreg kegyelmes ur ugy járt!”</p>
               <p>- A tisztelendőnk eleget járna a nyakára, szeretné meggyóntatni, de becsukódott s
                  nem ereszti be magához.</p>
               <p>- Szegény Dénes!... Majd beszélek én vele... Nem törődtem akkor vele tovább. Igaza
                  volt a doktornak, - kifáradtam és mélyen aludtam egész éjjel.</p>
               <p>Másnap reggel már szokatlanul élénk volt a ház, jöttek-mentek a folyosón,
                  hallottam, hogy hangosan beszélnek künt és emlékszem, kétszer csengettem Erik
                  után, mig előkerült, kihe­vülve, mintha birkózott volna. Hevesen beszólt:</p>
               <p>- Csináljon rendet a kegyelmes ur, mert ez már mégis sok! Az az ember kutyába vesz
                  itt mindenkit!</p>
               <p>- Hát mi baj? Ki?</p>
               <p>- Ki más, mint a maitre d’hotel ő méltósága! De megmondtam neki a magamét!... Hát
                  ki parancsol itt?... Várja meg, mig a kegyelmes ur rendelkezik. Nem igaz?... Ma
                  reggel azt vette a fejébe, hogy rendbe kell szedni az öreg ur... Az öreg kegyelmes
                  ur szobáiba akart bemenni, de Dénes nem adta a kulcsokat. Jól tette, nagyon jól
                  tette!... Majd kipukkadt, fenyegetőzött, hogy lakatost hivat, ott lármázott a
                  Dénes ajtaja előtt, de az rá se hederített. Az abbé neki fogta pártját, én Dénes
                  mellé álltam. Hát nem igaz?... Jól tette Dénes, hát nem igaz?... Csak csináljon
                  már rendet a kegyelmes ur, mert meglássa, a feje tetejére áll ebben a házban
                  minden!</p>
               <p>- Majd eligazítom, Erik.</p>
               <p>Azután beleegyeztem, hogy átessem a kikerülhetetlen ceremóniákon. A kápolnában
                  mondott csöndes gyászmise után a családi hivatalnokok és jószágigazgatók begyültek
                  a nagy szalonba. Marignac, az öreg kormányzónk beszélt a nevükben, tolmácsolta
                  feneketlen részvétüket a megdöbbentő gyászeset fölött - „miként a fényeskedő nap,
                  amely lehanyatlik az ég boltoza­tán, ő megtért dicső őseihez, de áldott emlékét
                  ércnél maradandóbb betükkel vési mélyen gyászoló alattvalói szivébe a hálás
                  emlékezés. Béke lengjen hamvai fölött!”... „És miként bízó hozsannával fordul a
                  sötétségben szorongó emberi szív a keleten hasadó hajnal ragyogása felé,
                  hozsannával üdvözöljük a méltó utódot mi is. Eljöttünk, kegyelmes urunk, hogy
                  ki­fejezzük hódolatunkat, ragaszkodásunkat, bölcs és kegyes rendelkezésére
                  bocsátva szolgálat­készségünket!”</p>
               <p>Szavai meghatották őt, könyezett a jó öreg és köhögött a mondatok közt.</p>
               <p>És végül kérdezte, hogy mikorra parancsolom az örökösödési leltár törvényes
                  átszámolását?</p>
               <p>- Majd később. Majd értesítem.</p>
               <p>Tudakozódott, hogy nem óhajtok-e valamit módositani az eddigi rendszeren?...
                  Nincsenek reform-terveim a jövőre vonatkozólag?...</p>
               <p>- Majd később?... Majd gondolkozom!...</p>
               <p>Azon is gondolkoztam, hogy kezet kellene nyujtani az öregnek...</p>
               <p>Utána mindenik akart valamit, türelmesen végig hallgattam valamennyit.</p>
               <p>Az egyik a normandiai erdőségek irtására szorgalmazott engedélyt, a másik szavába
                  vágott s elodázhatlan gazdasági épitkezésekre kapacitált, hogy győződjem meg
                  személyesen, utazzak le és nyilvánítsam legmagasabb óhajtásomat azon esetben, ha
                  az ő tervein változtatni óhaj­tanék. A harmadik valami malmot emlegetett, a
                  negyedik birtokcserét tanácsolt kényelmesebb kezelhetés érdekében és valamennyi
                  arra kért, hogy hosszasabban tárgyalhasson velem valamelyik nap.</p>
               <p>Mindent igértem, mert szerettem volna már szabadulni tőlük. Eleinte feszesen
                  állottak, de las­sankint neki bátorodtak, valószinüleg észrevették az én
                  erélytelenségemet s azonnal köze­lebb léptek hozzám, hangosabban beszéltek,
                  tanácsokat adtak, kettő-három is beszélt egyszerre.</p>
               <p>Ugyanilyen fesztelenséget vettem észre a cselédségen. Nem tudnám megmondani, hogy
                  mindjárt eleinte miben nyilvánult az, de éreztem a modorukban. Mintha kiskoru
                  lettem volna közöttük, volt a hangjukban valami tolakodó pártfogás, ami sértett,
                  de nem tudtam föléje kerekedni. A maitre d’ hotel külön kihallgatást kért.</p>
               <p>- Mit akar? - kérdeztem Eriktől. - Hát nem tudott bejönni a többivel?</p>
               <p>Erik gúnyosan mosolygott, de nem felelt.</p>
               <p>- Nem tudod, mit akar?</p>
               <p>- De igen. Az ezüstnemük miatt nem maradhat.</p>
               <p>- Hát hadd jőjjön.</p>
               <p>Tényleg ő volt a legkellemetlenebb. Csupa fontoskodás minden szava és soha nem
                  nézett a szemembe. A kezelése alá adott ezüstnemükről akart elszámolni.</p>
               <p>- Majd később!</p>
               <p>Nem tágított, ugyszólva figyelmeztetett, hogy kötelességem az, amit ő akar! Az
                  ezüst­nemüekre vésett cimerek jelmondatát le kell köszörültetni s föl kell vésetni
                  az uj déviset, az enyimet. A XVII. században kapta ezt a jogot a családfő s az a
                  derék ember apám halála napján már emiatt kért tőlem kihallgatást.</p>
               <p>- Majd eligazítjuk, még nem gondolkoztam rajta.</p>
               <p>Intettem neki, hogy elmehet. Rá se hederített. Rendületlen nyugalommal
                  beszélt:</p>
               <p>- Méltóztassék parancsokat adni a boldogult kegyelmes ur lakosztályát illetőleg. A
                  családi szokások szerint -</p>
               <p>Már ez mégis kihozott a sodromból. Ismét a családi törvényekből készült
                  leckéztetni! Idegesen szóltam rá:</p>
               <p>- Csukassa be a szobákat!</p>
               <p>Nyugodtan távozott s én szeliden utána szóltam: - csak hagyják most egyelőre
                  becsukva azokat a szobákat.</p>
               <p>Azután Erik vett elő. Szidta a maitre d’hotelt, hogy ugy bánik a személyzettel,
                  mintha:</p>
               <p>- mind a kutyái volnánk. Folyton szolgáltatja magát és külön is főzet magának. Nem
                  lehet vele kijönni!</p>
               <p>- Ugyan Erik, ne untass engem megint ezzel is.</p>
               <p>- Majd meglátja a kegyelmes ur! Én nem szólok többet, de ha én a kegyelmes urnak
                  volnék, ugy tennék vele, ahogy szokás. Mikor ilyen változás van, a régiek penzióba
                  mennek Isten hírével. Az annak a rendje!... Ha én rám bizná a kegyelmes ur, tudom,
                  ugy rendet csinálnék köztük...</p>
               <p>- Az ő helyét akarod, mi?</p>
               <p>Nem is habozott, - azt akarta. Biztatott:</p>
               <p>- Én ugyan el nem viszek egy falat kenyeret se! Nincs én nekem senkim, már én
                  ugyis a család szolgálatában halok meg. Csak azt érhessem meg egyszer, hogy a
                  kegyelmes uram boldog legyen... Mindig mondtam, ha én rám hallgat a kegyelmes ur -
                  -</p>
               <p>Észrevette a megütődésemet. Kezdte elülről:</p>
               <p>- Megvan mindenem. Isten ellen való vétek volna, ha panaszkodnám, csak ugy
                  gondolom, hogy én már jobban ismerem a kegyelmes ur természetét, nem lenne akkor
                  gondja semmire. Aztán ha én meghalok, csak ugyis mindenemet a családra
                  hagyom...</p>
               <p>Igy vesztettem el ezt az egyetlen embert is, akihez ragaszkodtam s akiről azt
                  hittem, hogy csakugyan ragaszkodik hozzám. Az az hát... Mégis ragaszkodott talán ő
                  hozzám s én taszi­tottam el őt magamtól, mert önzően azt akartam, hogy egészen az
                  enyim legyen és rosz néven vettem tőle, hogy saját magának is akar valamit
                  magából. Mikor meghalt, csakugyan a családra hagyta mindazt, amit megtakarított.
                  Talán lopott is néha.</p>
               <p>Neki is azt mondtam, hogy majd beszélünk erről.</p>
               <p>- Majd később! Majd gondolkozom.</p>
               <p>Nem tudtam neki kereken megtagadni, húztam, halasztottam, meg akartam szökni a
                  kivánsága elől, irtózva attól, hogy beleavatkozzam a házirendbe, de ő naponkint
                  ismételte s csak annál jobban elidegenitett magától.</p>
               
            </div>
            <div type="chapter">
               <head>XVIII.</head>
               <p>Most hát teljesen egyedül maradtam.</p>
               <p>Az első hetekben állandóan apám emlékével foglalkoztam. Megszabadultam közvetetten
                  hatása alól és lassankint közeledni mertem hozzá. Apránkint leolvadt rólam ő, az
                  ember - és az „apámat” kerestem.</p>
               <p>Ez is egészen én vagyok, akkor jutok az apámhoz, mikor már meghalt.</p>
               <p>Visszaokoskodtam őt magamnak és ebből is lett egy elmélet.</p>
               <p>Szerettem volna legalább halála után kissé megérteni és megismerni őt, szerettem
                  volna módot találni arra, hogy némileg gyászolhassam ugy, mint a fiuk gyászolják
                  az apjukat.</p>
               <p>Szerettem volna valami olyanforma bánatot érezni, mint amilyet akkor éreztem,
                  amikor az anyám meghalt. Halványan ugyan, de emlékszem rá, hogy akkor
                  elgondolkoztam: - hol az anyám?... mi az hogy meghalt?... elvitték koporsóban és
                  nem jön többé vissza soha... mi az a soha?... És erre sírtam, sokáig, mindennap,
                  mig aztán lázas viziókban olvadt föl az emléke.</p>
               <p>Az apám halála minden okoskodásaim dacára érthetetlen maradt előttem. Az orvos
                  magya­rázatai megemésztetlenül nyomták az agyamat. Anyámtól örökölt szentimentális
                  hajlandó­ságaim lépten-nyomon megejtettek és ma látom: - de jó, hogy nem birta
                  őket belőlem teljesen kisorvasztani az okoskodás! Végre is ezek révén jutottam
                  annyira is, amennyire ma vagyok.</p>
               <p>Szerettem volna gyászolni az apámat, öntudatosan, igazán, de ehhez éreznem kellett
                  volna azt, hogy elvesztettem őt, hogy meghalt.</p>
               <p>Tudtam, de nem éreztem.</p>
               <p>Nem hiányzott az életemből, amelyet bizonyosan, oh bizonyosan tőle kaptam, de
                  amelyben eddig azonkivül, hogy adta, semmivel több része nem is volt
                  közvetlenül.</p>
               <p>Közvetve is kevés. Az én ekszisztenciám, nevelésem ugyszólva benne volt a
                  házirendben s egy tétel lehettem a költségvetésben, melyet anyám halála után a
                  jószágkormányzósági irodában rendesen könyveltek és a családi pénztár kellő
                  nyugták és ellennyugták fejében pon­tosan fizetett. Az ilyen régi családokban már
                  szinte magától megy mindaz, ami a külső élethez tartozik, akár azok a vén családi
                  órák, melyek örökké egyhanguan ketyegnek a kandallón a két karos-gyertyatartó
                  között, pedig soha se látjuk, hogy fölhuzná valaki. Isten tudja, ki huzza fel
                  őket, - talán senki, csak már járnak... Ott a kulcs a tetejükön, néha felhúzzuk
                  magunk is, de nem emlékszünk rá. Ha egyszer megáll, akkor látjuk, hogy vége,
                  elromlott, nem is lehet többé segíteni rajta.</p>
               <p>A szokás joggá jegecedik az ilyen régi familiákban, nemzedékről nemzedékre
                  öröklődik, átmegy a cselédek vérébe, a butorokba, egy karosszéket ki nem lehet ugy
                  emelni valamelyik sarokból, hogy az onnan ne hiányozzék és meg ne lássék rajta egy
                  másik sarokban, hogy az nem az ő szokott helye ott.</p>
               <p>Azt hiszem, semmi kényelmetlenséget nem okoztam az apámnak és neveltek a szokott
                  módon tovább, amikor anyám meghalt, illő és szokott számu mesterek.</p>
               <p>Vajjon tudta apám, hogy mennyit számitottak föl neki a neveltetésem fejében?... Ha
                  ennek nyomára jöhettem volna, már lett volna valamelyes alapom arra, hogy
                  gyászoljam őt.</p>
               <p>Tudtam, hogy meghalt, előttem zárta be a kripta-ajtót az érsek, de, ismétlem,
                  annyira nem éreztem, hogy hovatovább kezdtem benne kételkedni. Hivatalosan át
                  kellett volna vennem a jogait. A jelmondatát: <hi>„Ou le roi, la
                     patrie”</hi> - leköszörülték az ezüstökről s a maitre d’hotel zaklatott az
                  enyimért. Családi hivatalnokaink sorra jelentkeztek. Marignac, az öreg kormány­zó,
                  naponkint sürgetett, hogy mikorra parancsolom az örökösödési leltár törvényes
                  elszámo­lását? Folyton halasztottam. Bújtam a részvétlátogatók előtt, az abbé
                  sejtette velem az udvar neheztelését, az orvos fenyegetőzve kergetett élni, - én
                  meg kerestem az apámat...</p>
               <p>Legalább is bele kell szoknom előbb abba a gondolatba, hogy meghalt!</p>
               <p>Hosszas készülődés után elhatároztam, hogy bejárom a szobáit. Halasztgattam
                  napról-napra s csak üldögéltem a könyvtárban az elhatározásommal. Rám esteledett
                  igy és akkor másnapra halasztottam. Ugy éreztem magamat, mint gyerekkoromban,
                  amikor néha bebocsáttatott maga elé az apám, hogy az ujévi üdvözletemet elmondjam
                  vagy hogy bemutassam neki a dolgo­zataimat. Olyankor előbb bevezettek az anyámhoz,
                  aki gondosan megnézte, fel vagyok-e rendesen öltöztetve és előbb ő kérdezett ki,
                  hogy hogyan és mit fogok mondani apámnak? Féltem ezektől a látogatásoktól, de még
                  nagyobb hatással volt reám az, hogy előbb anyámhoz vezettek; akármilyen kicsi
                  voltam, jól észrevettem én, hogy ő velem együtt félt ilyenkor. Oktatott, hogy
                  ügyes legyek, egyenesen álljak, a világért hozzá ne nyúljak semmihez!</p>
               <p>Nem mondta miért, de én rémülve képzeltem el, hogy valami iszonyú szerencsétlenség
                  lenne abból, ha én megszegném az ő tanácsait és nem állanék egyenesen apám előtt,
                  vagy ha hozzá nyulnék ott valamihez! Igértem, hogy nagyon jó leszek, mire anyám
                  megcsókolt s ugy mentem be szepegve oda, a dolgozó-szobába.</p>
               <p>Apám rendesen a szoba közepén állt, összefont karokkal, én meg reszketve dadogtam
                  el neki a mondókámat. Nem mertem ránézni.</p>
               <p>- Kérem, nézzen a szemembe, mikor beszél! - mondta egyizben.</p>
               <p>Engedelmesen siettem eleget tenni a parancsnak, de a könyeim megeredtek, végig
                  csurogtak az arcomon és nem mertem letörülni. Ő az abbéra tekintett:</p>
               <p>- Tisztelendő úr lesz szives megmagyarázni a marquisnak, hogy ő senki előtt le nem
                  sütheti a szemeit. Köszönöm! - s intett, hogy távozhatunk.</p>
               <p>Azután anyám tanított szembe-nézni!</p>
               <p>- Bátran kis fiam! - biztatott s az ölébe vett. Átkarolt és szembe néztünk,
                  sokáig. Olyan könnyü volt az ő vele! Mosolyogva biztattak az ő szelid szemei: -
                  így fiam! így!.... és dehogy fordítottam volna el a tekintetemet! Hanem addig
                  nézett, addig, mig végre is az ő szemei borultak könyekbe; hirtelen elfordult,
                  letett az öléből. Búsan kértem, hogy - még nézzünk!...</p>
               <p>- Én rontalak téged, fiacskám! - mondta szomoruan. - De ugye, azért te bátor
                  leszel, a szemébe nézel mindenkinek?! Igérd meg nekem!</p>
               <p>- Hisz én szembe nézek mindenkivel - feleltem, - csak ő vele nem tudok. Miért nem
                  tudok ő vele szembe nézni?... De hiszen te se nézel az ő szemébe ebédnél!</p>
               <p>Erre anyám nem felelt. Faggatásaimra fátyolozott hangon magyarázta:</p>
               <p>- Én asszony vagyok, de te férfi leszel, nagy név örököse.</p>
               <p>- Jobb szeretnék akkor nem lenni férfi, inkább olyan szeretnék lenni, mint te!</p>
               <p>Azután könyörögtem anyámnak, hogy hagy legyek én is asszony! Azt képzeltem, hogy
                  az valami nagyon kellemes lehet, ha olyan, mint az anyám, és ha nem olyan, hogy
                  szembe kelljen nézni apámmal.</p>
               <p>Anyám beleegyezett s azt hiszem, ő is véghetetlenül boldog volt, mikor leányosdit
                  játszott velem.</p>
               <p>Szöveteket vásárolt s valahányszor egy-egy kis csomaggal érkezett haza, én már
                  tudtam, hogy az mind ahhoz kell, hogy én ne legyek férfi. Nem mondta, hogy erről
                  ne szóljak az abbénak, eltaláltam ösztönszerüleg, - senkinek arról nem beszéltem,
                  amit mi csináltunk egymással.</p>
               <p>Anyám öltözőjében boldogan elnéztem, mint készülnek az én kis szoknyáim. Öt éves
                  voltam s anyám gyakran mondta, hogy még csak egy évig leszek egészen az övé,
                  azután komolyan fognak majd nevelni, csupa férfiak. Nem értettem ezt egész
                  tisztán, annyit azonban elég volt tudnom, hogy akkor nem lehetek majd annyit ő
                  vele és ugy képzeltem, hogy annál inkább sietni kell a tervünkkel.</p>
               <p>Ő maga varrta a ruháimat, én a lábai előtt ültem, kiváncsian ügyelve minden
                  öltést. Mesélt is a jó tündérről és a kilenc hollóról. Mikor közeledett a
                  lecke-idő, melyet az abbéval kellett töltenem, gondosan elzártuk a varrást.</p>
               <p>De nem készült el az a ruha, már elkéstünk vele, - a jó tündér elrepült, s velem
                  csak a kilenc holló maradt.</p>
               <p>Ezek az éles ellentétek betegesen éberré izgattak, a naiv gondtalanság híjján
                  bizalmatlan, gyanakodó és félénk lettem már anyám életében. Gyakran ügyeltem őt az
                  ebédlőben és gyer­me­ki szívem megérezte, hogy ő is ugy érzi magát apám
                  társaságában, mint én. Vissza­gondol­va a beszélgetésekre, ma is hallom, mint
                  birkózik a be-beálló kínos csönddel, hogy iparkodik mulattatni, szórakoztatni,
                  legalább csak beszélni hát! Milyen keservesen keresgethette szegény, hogy mit is
                  mondjon neki, mikor vele voltunk? Apám alig szólt, soha se szokta volt indokolni
                  azt, amit tett vagy mondott, sőt mélyen megtisztelt bennünket, ha egyáltalában
                  közölt velünk valamit. Ugy bánt velünk, mint a vendégeivel, - végtelenül
                  udvariasan, de folyton attól tartottunk, hogy már régen időzvén házában, terhére
                  leszünk. Ha valami nem tetszett neki, azt nekünk kellett kitalálni, ő nem tett
                  semmi megjegyzést, bevonult a szobáiba és napokig nem láttuk.</p>
               <p>Nem tudom, mit csinált a szobáiban, egyáltalában nem tudom, hogy mit csinált egész
                  életében.</p>
               
            </div>
            <div type="chapter">
               <head>XIX.</head>
               <p>Dénessel akartam beszélni.</p>
               <p>Huszonkét évig szolgálta apámat, mindig, mindenütt vele volt, - szerettem volna
                  kivallatni, meg az ő vezetése mellett akartam átnézni apám hagyatékát. Neki tudnia
                  kellett: mi hol van? Egyéb kötelességeim is voltak vele szemben, - nyugdíját
                  természetesen az én beleavatkozá­som nélkül is eligazítja a jószágkormányzóság, de
                  viszont, a családi szokások szerint, ilyen esetekben a komornyik külön elismerő
                  jutalomra is számithatott, ura ruháit is rendesen ő örökölte. Különben is érdekelt
                  ő engem, kivált most.</p>
               <p>Azt már aggódva tapasztaltam, hogy napról-napra jobban bomlik körülöttem a rideg,
                  de nyugalmas házi-rend! A könyvtárba menekültem, - lent meg olvadt a jég apám
                  befagyott környezetéről. Erik hordta hozzám a híreket a cselédség veszekedéseiről.
                  Dénesről ujságolta, hogy apám halála óta nem eszik a közös asztalnál, hogy azóta
                  nem borotválkozott, hogy egész nap a szobájában ül, de senkit be nem ereszt
                  magához, hogy csupán este jár ki és csak reggel kerül haza: - sárosan, mintha künt
                  csatangolt volna a szántóföldeken. Tán az esze készül a gazdája után!... Nem is
                  volna csoda!</p>
               <p>Rendre kellett volna utasítanom az ilyen megjegyzésekért, de mentől többet
                  nyaggatott a maitre d’hotelségért, annál inkább idegenkedtem ugyan tőle, de csak
                  annál adósabbjának éreztem magamat. Fizetni meg nem tudtam, mert hogyan
                  szabaduljak attól a méltóságos másiktól, aki ellen tulajdonképpen semmi kifogásom
                  nem lehetett?!...</p>
               <p>- Mondtam úgy-e? - jött ismét Erik. - Dénes ur már harap! A kertészt szinte
                  megmarta, amikor azt kérdezte tőle ma reggel, hogy „hogy mulatott?” Mert ott jár
                  ám ki a gazdája lépcsőjén, a kerti ajtón! Tán már behurcolkodott a szobáiba is!...
                  Meddig nézi ezt még így a kegyelmes ur?</p>
               <p>Igértem, hogy majd beszélek vele... Talán a jószágkormányzó kihelyezhetné őt
                  valamelyik vidéki kastélyba?!...</p>
               <p>Az abbé, aki napról-napra halasztotta a római utját és szorgalmasan zaklatott,
                  hogy beszéljük meg már az alapitványi oklevél szövegét, szintén hozzám appellált
                  Dénes ellen: tiszteletlen­séget tanusít irányában, irányában, aki a vallás enyhítő
                  balzsamával közeledik lelki sebei felé...</p>
               <p>- Igen, - szólt közbe gúnyosan Erik, - a pokolba küldte a tisztelendő urat! Kell
                  is annak a balzsamja!</p>
               <p>Ezért megint nyomban megneheztelt az abbé, rémüldözve nézett engem, hogy én
                  Eriktől eltürök ilyesmit?!</p>
               <p>Ezt a különben eszes jezsuitát is megfulasztotta az apám, nem érvényesülhetett s
                  ugyszólva a cselédség közé sülyedt az ő zsarnoki légkörében. Ott is a jobbik részt
                  választotta ugyan, barát­ságot kötött a maitre d’hotellel, (amiért Erik gyülölte),
                  - elhízott, de persze időnkint védte a tekintélyét, önérzeteskedett, szüntelen
                  sérelmei voltak s most persze velem szemben ismét teljesen érvényesülni akart!</p>
               <p>Láttam én mindezt és legjobb szerettem volna megszökni közülök. De azt is
                  hogyan?... Egy uj környezet uj s talán még terhesebb és minden bizonynyal egészen
                  szokatlan viszontagságai közé?!</p>
               <p>Kértem őket, hogy hagyjanak békét Dénesnek, majd beszélek én vele!</p>
               <p>Mogorva, szótalan ember volt ő mindig, tősgyökeres breton családból szakította ki
                  apám. Az apját, a nagyapját is a tenger nevelte, a hullámokon küzködő halászbárka
                  volt a bölcsője, a csikorgó árboc tövében tanult tán szopni is. Tizennégy éves
                  koráig az Oceánon élt, húzta a súlyos hálót nappal, éjszakánkint meg kint aludt a
                  beg-meili határon, az olajos vitorla alá bújva a horgonyozó bárka kötélkuckójában.
                  Tán megtetszett valamiképpen apámnak, maga mellé vette. Más nem bírt volna vele, -
                  lehet ezért tette!</p>
               <p>Annak a népnek ott ádáz, öröklött sorsa a tenger, mindmegannyi halálra kész
                  szerelmesei a fér­fiak és reszkető, lemondó, szüntelen aggodalomban csúfult
                  alázatos vetélytársai az asszo­nyok.</p>
               <p>Először is ezt a szerelmet kellett apámnak kipusztítania a matróz-gyerek
                  szivéből...</p>
               <p>Dénes soha nem komázott a cselédséggel; alig volt közöttük, nem tudott a
                  nyelvükön. És azok, bár ki nem állhatták, respektálták. Én valósággal az apám
                  hétköznapi kiadásának tekin­tettem. Apámnak összes külső szokásai meg voltak a
                  járásában, a mozdulataiban, de sőt abban a fölényes modorban is, amelyet ritka
                  érintkezéseink alkalmával irántam tanusított. A foly­tonos együttlét még az
                  arckifejezését is hasonlóvá tette atyáméhoz: szigoruan zárt ajkai, szemöldökeinek
                  állása, lassu szemmozdulatai szakasztott olyanok voltak. Csak mikor imádkozott a
                  vasárnapi miséken, akkor esetlen, breton matróz volt, lihegve fohászkodott, mint a
                  többiek otthon, akik fanatikusan kapaszkodnak az Istenbe, - mert hát mibe
                  kapaszkodnának egyébbe ádáz szeretőjük ölében!</p>
               <p>Dacára mindezeknek, a viszony közötte és apám között, - már amennyire én azt észre
                  vehettem, főként az ebédlőben, ahol rendesen atyám széke mögött állt, - nem az a
                  nyugodt, jóleső, benső viszony volt, amely egy régi hű cseléd és a gazdája között
                  természetesen létesül.</p>
               <p>Dénes engedelmességében volt valami az állatszelidítő előtt meglapuló fenevadéból.
                  Csak az orrcimpái rezegnek forró lehelletének a gőzében, moccanni nem mer, de a
                  nyugalma iszonyú.</p>
               <p>Apám, ugy látszik, nem nélkülözhette őt. Most már értem, hogy miért. Egyike volt
                  ez is azoknak a pokoli izgalmaknak, amelyeket az én keserves számításom szerint,
                  az ő idegzete megkövetelt: - az állandóan ugrásra lapuló fenevad akaratának
                  folytonos lenyűgözése.</p>
               <p>Egy alkalommal Normandiából vártuk haza apámat, az őszi vadászatokról. Megelőzőleg
                  Bretagne-ban, a morbihani kastélyban töltötte a nyár végét. Nem jött, a maitre
                  d’hotel pedig utasitást kapott, hogy január előtt ne is várják. Hallatlan esemény
                  volt az, ha ő valaha rendes szokásaitól egy parányira bár eltért. Kalandos híreket
                  suttogott a cselédség. A tény annyi volt, hogy egy cserkészés alkalmával Dénes
                  súlyosan megsebesült. Apámat kisérte és csak ketten voltak. Apám egyedül tért haza
                  s embereket küldött Dénes után, kik átlőtt vállal, egy erdei árok partján ülve
                  találták. Két kopó vonított mellette, azok hítták nyomra a keresgélő embere­ket.
                  Dénes rájuk se hederitett, faleveleket tömött a sebébe, mely elül-hátul vérzett.
                  Saraglyán vitték haza, másfél hónapig feküdt, de egy szót se tudtak belőle kivenni
                  a történtekre vonatkozólag. Ha kérdezték, behunyta a szemeit és összeszoritotta a
                  fogait. Apám Londonból hozatott melléje orvost és amig föl nem gyógyult, ő is ott
                  maradt. De a másfél hónap alatt soha feléje se nézett, soha meg nem kérdezte
                  senkitől: hogy van Dénes? Azalatt egyedül járt cserkészni, kutyákat se vitt
                  magával s vadat soha nem vitt haza. A kerülők akadtak a nyo­mában lelőtt vadakra,
                  tudták, hogy ő lőtte. Lelőtte s ott hagyta, talán meg se nézte, hogy hova esik le
                  az állat.</p>
               <p>Tehát elhatároztam, hogy beszélni fogok vele s átnézem atyám hagyatékát. Azután
                  persze halasztottam napról-napra. Végre Marignac jött hozzám utasításokért, hogy
                  mennyire mehet „a néhai kegyelmes ur emléke iránt tartozó kegyelet megsértése
                  nélkül” a makacs emberrel szemben, ki neki is kereken megtagadta az
                  engedelmességet és többször ismételt felszólításai dacára se jelentkezett a
                  jószágkormányzósági irodában.</p>
               <p>Azonnal leküldtem Dénes után, hogy jőjjön fel hozzám a könyvtárba.</p>
               <p>Ha végre nagy nehezen és kedvetlenül az elkerülhetetlen cselekvés elé értem,
                  átmenet nélkül, erőszakosan rántott az magához. Mint a hid karfájához támaszkodva
                  habozó öngyilkos, aki hetek óta készül, elmegy a karfáig, már-már visszaalkudta
                  magát az életnek, - és egy váratlan pillanatban a habok közé veti magát.</p>
               <p>És rendesen akkor menekültem volna én is fulladozva vissza, amikor már sodort az
                  ár, amely­ben úszni nem tudtam.</p>
               <p>Szerettem volna Erik után kiáltani, hogy... hogy... ne, mégse ma... majd
                  holnap...</p>
               <p>- Az bizony nem jön! - hozta vissza a hírt Erik s úgy mondta, mint valami
                  szemrehányást, amelyre én bőven rászolgáltam: - Igy állunk maholnap az egész
                  házzal!... De majd megtán­col­tatnám én őket, tudom Istenem!...</p>
               <p>Ha némileg boszantott is Dénes tiszteletlen hangja, de inkább lehangolólag hatott
                  rám. Az akaratom ellen szegülő akarat engem, ahelyett hogy kihívott volna,
                  elbúsitott, - hiányzott az önbizalom, mert már a cselekvés, a mérkőzés előtt
                  bizonyosra vettem a vereségemet. Minden előttem álló akciót a saját képtelenségem
                  biztos bizonyítékának néztem, legjobban szerettem volna kitérni valamennyi elől és
                  ezen a módon tengettem magamban egy kis lelkierőt: ki­tértem a cselekvés elől,
                  amikor csak lehetett, mert igy mégis maradt némi halvány önbizal­mam, hogy majd
                  holnap! majd holnap!...</p>
               <p>Tapasztalva, hogy mennyire lazul körülöttem a házirend, apróra konstatáltam, hogy
                  ezt meg azt dehogy mernék megtenni, ha én volnék valaki - és bár megvolt bennem a
                  nevemmel járó büszkeség öntudata, maga a cselekvést igénylő büszkeség csak egy-egy
                  rövid pillanatra nyilvánult s hamarosan helyet adott az elbusító önbírálatnak.</p>
               <p>Az alig palástolt semmibevevés, amelyet valószinüleg túloztam is: - lázitott; emez
                  pedig enervált. Kétszeresen kínlódtam.</p>
               <p>- Mit mondott?</p>
               <p>- Még kérdi a kegyelmes ur! No, csak az hiányoznék, hogy még üzengessen is!... Be
                  van zárva az ajtaja, nem lehet bemenni hozzá. Pedig itthon van ám!</p>
               <p>- No, nem ugy van az, Erik - igazoltam magamat én, - ki tudja, mi baja! Hisz
                  tudod, hogy mindig apámmal volt szegény, képzeld magad most az ő helyébe!</p>
               <p>Ő dünnyögött valamit, jobb, hogy nem hallottam.</p>
               <p>- Derék, hű cselédje volt, ha még olyan mogorva is. Egyedül maradt szegény ember,
                  most gyászolja a maga módja szerint. Legyetek méltányosak és hagyjatok békét neki,
                  majd meg­szelidül.</p>
               <p>- A kegyelmes ur nem ismeri ezeket az embereket, rosz vége lesz itt ennek a
                  gazdálkodásnak. Hogy egyebet ne mondjak, a maitre d’hotelnek már itt az egész
                  pereputtya, a szopós gyerekek is itt tanyáznak! Csak tessék délután kinézni a
                  kertbe, gyönyörködhetik bennük a kegyelmes ur, mert ott ebédelnek ám, a zöldben.
                  Talán már majd a kegyelmes urat is meghíjják egyszer!</p>
               <p>Talán a boszuság ugratott neki, talán Erik előtt resteltem ugy meg magam, - most
                  aztán vitt az ár. Lemegyek Déneshez!</p>
               <p>Erik megelégedetten nézte a felhevülésemet.</p>
               <p>- Lekisérjem én is a kegyelmes urat?</p>
               <p>- Nem! Magam akarok menni.</p>
               <p>Dénesnek közvetlenül apám hálója mellett, a folyosó végén volt a szobája. Siettem,
                  szinte futottam. Egy lélekkel se találkoztam a folyosón. Apám folyosójára érve,
                  rekedt viszhangot vertek föl a lépéseim; a vörös, szegélyü fehér futószőnyeg
                  összegöngyölve állott az első ablak mélyedésében és két seprü volt mellé
                  támasztva, a padló márvány-kockáin végig két piros barázda húzódott - a fölszedett
                  vörös szőnyeg vörös csikjainak a nyoma; mintha a temetés óta ember se járt volna a
                  háznak ezen a tájékán, olyan elhagyatott, poros volt; papiros darabok is hevertek
                  itt-ott. A főkapura szolgáló ablakon kitekintve, láttam, hogy az egyik lovász ott
                  ácsorog az utcán, a kapu előtt, csak ugy ingujjban, kötényesen s egy fiatal
                  asszonynyal dévaj­kodik. Akkorát röhögött, hogy fölhallatszott hozzám...</p>
               <p>Dühösen nyúltam Dénes ajtaján a kilincshez, - ellentállás nélkül benyithattam.</p>
               <p>Ez zavarba hozott. El voltam rá készülve, hogy zörgetnem, erőszakoskodnom kell
                  majd, hisz Erik azt mondta, hogy be van zárva... Hazudott?... Talán itt se
                  volt?... Vagy azóta nyitotta ki Dénes?...</p>
               <p>Zavarom fokozódott a szobában.</p>
               <p>Mintha egy falusi házba nyitottam volna, az első pillanatban a fehérre meszelt
                  falakat láttam csak, olyan üres helyiség volt az. A benyitott ajtószárnynyal
                  eltakartam magam elől a keskeny vaságyat, - azon feküdt Dénes. Alig ismertem rá.
                  Nem az az ember volt, akinek én ismertem. Hanyatt feküdt, lassan fordította felém
                  a fejét s ugy nézett, mintha sohase látott volna.</p>
               <p>Mit mondjak neki?...</p>
               <p>- Nos, Dénes, mi az? Beteg vagy?</p>
               <p>Erre megmozdult, lassan fölült és fölállt. Ha nekem rohan, hát nem lepett volna
                  így meg. Csontos arcára elszórt, fekete pamacsokban verődött ki a szabadjára
                  eresztett szakáll és a borostás, meredt bajusz; haja megnőtt, összecsapzottan
                  nyúlt le egy tincs a homlokára. Oh, de a szemei!... Mintha rémülten hátrálva
                  húzódtak volna vissza, be, be barlangszerü, sötét üregjeikbe és onnan döfték
                  villogó tőrjeiket valami pokoli látvány ellen.</p>
               <p>Szőrös melléből látszott egy tenyérnyi a kékcsíkos, pamut matrózing kivágása
                  fölött, egy kitérdelt vászonnadrág volt rajta, amilyet a matrózok hordanak nyáron
                  és éppen ugy föl is volt gyűrve az alja, a bokái mezítelenül maradtak. Otromba
                  facipők voltak harisnyátlan lábain.</p>
               <p>- Beteg vagy?</p>
               <p>Konokul nézett rám, nem felelt.</p>
               <p>Alig tudtam kiállani a szemeit, de öntudatosan éreztem, hogy szembe kell néznem
                  vele, hunyorintás nélkül, erősen, erősen, ahogy csak tudok, mert különben a
                  torkomnak ugrik.</p>
               <p>- Mi bajod?... Felelj!</p>
               <p>Hangom olyan ércessé lett, hogy magam előtt is idegennek tünt fel.</p>
               <p>- Semmi! - felelt ő rekedten s mint a prédájáról elriasztott keselyü,
                  meghunyászkodva bocsátott ki tekintetének karmai közül.</p>
               <p>Lesütötte a szemeit.</p>
               <p>- Miféle maskarában vagy?</p>
               <p>Erre fölmordult, rám tekintett. Csodálatos erőt éreztem magamban és e pillanatok
                  alatt, mintha egy lelkemen átcikázó villám fényképezte volna le, a legkisebb
                  részletekig láttam magam körül mindent.</p>
               <p>A mennyezet közepéről egy kétárbócos, teljesen fölszerelt kis goëlette lógott le a
                  szobába, olyan, mint amilyet a tengerparti templomokban lehet látni a fogadalmi
                  ajándékok között, - téli estéken faragják a halászok. Az ablakdeszkán egy szűk
                  nyaku pintes üveg állott, amelybe türelmes áhitattal volt összeróva a kereszt s
                  köréje a megváltás többi jelvénye, a lándzsa hegyéről nem hiányzott az ecetbe s
                  epébe áztatott szivacs se... Erős hagymaszagot is éreztem.</p>
               <p>Ő ismét lesütötte előttem a szemeit s tagolatlan fekete hangok böfögtek föl
                  vonagló, szőrös melléből.</p>
               <p>- Mit beszélsz?</p>
               <p>- Ez az én ruhám... Már én így... Ez az én ruhám...</p>
               <p>És esetlen ujjaival görcsösen gyűrte, morzsolta combjain a vászonnadrágot.</p>
               <p>- Itt az én ruhámat viseled. Meg ne lássalak még egyszer így!</p>
               <p>- De én... Ez...</p>
               <p>- Hallgass! - szóltam neki nyugodtan, hidegen, pedig már szerettem volna
                  valahogyan ki­ugrani a ketrecből. De hogyan?... Ha hátat fordítok neki, utánam
                  ugrik!... Nem szabad őt elbocsátanom... Mind e töprengéseim öntudatosak voltak, de
                  az bizonyos, hogy amit mond­tam és cselekedtem, mindaz öntudatlan volt. Talán az
                  életösztön dolgozott bennem, talán parancsoláshoz szokott fajtám taposott a
                  vakmerő cseléd nyakára...</p>
               <p>- Hallom, hogy botrányosan merészeled viselni magad. Vigyázz!! Marignac ur
                  hivatott a nyugdíjad ügyében s te nem engedelmeskedtél?</p>
               <p>- Nekem nem kell, én - -</p>
               <p>- Egy szót se halljak többet. A tisztelendő úrtól töredelmesen bocsánatot fogsz
                  kérni még ma, előttem. Az imént nem eresztetted be Eriket, én küldtem őt,
                  hivattalak.</p>
               <p>Szólni akart, nem engedtem.</p>
               <p>- Egy óra mulva jelentkezel nálam. Rendben találjalak.</p>
               <p>Egyet, egyet rándult a válla, közben hevesebben, mintha ki akart volna törni a
                  melléből valami.</p>
               <p>Intettem neki, hogy nyisson ajtót előttem.</p>
               <p>Lehorgasztott fővel ment az ajtóhoz, kikerült, ugy oldalt sompolyogva, mintha egy
                  jól ismert korbács suhogója elől húzódnék.</p>
               <p>Szilárd lépésekkel haladtam el előtte. Amikor künn voltam a folyosón, behunytam a
                  szemei­met... Most, most utánam ugrik!... Futni szerettem volna, és erőlködtem,
                  hogy lassan járjak. Lépéseim visszhangja baljóslatuan vergődött az elhagyatott
                  folyosó csöndjében.</p>
               <p>Mikor befordultam a folyosó végén, halálos fáradtan támaszkodtam a falhoz, mert
                  elzsibbad­tak a térdeim. Szerettem volna lefeküdni a lépcsőre... Valami zajt
                  hallottam, amire esze­veszet­ten nyargaltam föl a könyvtárba.</p>
               
            </div>
            <div type="chapter">
               <head>XX.</head>
               <p>Lihegve érkeztem a második emeletre. De hisz Erik a könyvtárban maradt!...</p>
               <p>Nem akartam, hogy ilyen kétségbeesett állapotban lásson, ki akartam térni a
                  kérdezősködései elől is, - szóval resteltem volna így kerülni eléje.
                  Visszafordultam, azzal a szándékkal, hogy addig a dolgozószobában maradok, mig
                  kissé rendbe szedem magam. Hisz ugy reszkettem, mintha a hideg rázott volna.</p>
               <p>Tehát ismét lementem az első emeletre, az én folyosómra vezető lépcsőn. Senkivel
                  se talál­koztam, cselédnek színét se láttam. Azaz hogy igen! Az én folyosómról is
                  láthattam, hogy az a lovász még mindig ott mulat a kapuban az asszonyával s a
                  kapus is kiállt mellé pipázni. Akár ha kocsma volna ez a hotel...</p>
               <p>A szobám ajtaja zárva volt. Természetes, hisz Erik rendesen bezárta, amikor
                  fölmentünk a könyvtárba. Azt tartotta, hogy már ő ezt a saját felelőssége
                  szempontjából is köteles megtenni. Dénes is így tett az apám lakosztályával. Kissé
                  nevetségesnek találtam, de nem törődtem vele. Most bosszantott. Ez is csak azt
                  bizonyítja, hogy teljesen a cselédség kénye-kedvének vagyok kiszolgáltatva, ugy
                  bánnak velem, ahogy akarnak. Apám idejében moccanni se mertek s most ingujjban
                  pipáznak a kapu előtt. Ha szükségem van valakire, letéphetem a csengetyü zsinórt,
                  amíg egy előkerül közülök vagy...</p>
               <p>De hisz én bujkálok előlük!</p>
               <p>Megint csak fölmentem hát a könyvtárba. Lassan mentem, hogy azalatt
                  lecsillapodjam, nehogy észrevegye Erik az izgatottságomat. Azelőtt nem titkoltam
                  előle semmit, most azon­ban már benne is ellenséget láttam, ő is a gyöngeségemből
                  akart hasznot húzni. Hisz most is hazudott!... Talán le se ment az imént Déneshez,
                  csak ingerelni akart, a saját érdekében?...</p>
               <p>Az én székemben ült, a kandalló előtt. A kandallóban égett a tüz. Nem mintha
                  fáztam volna, hisz nyitva voltak az ablakok, de mégis szerettem legalább is nézni
                  a tüzet.</p>
               <p>Nyugodtan kelt föl, bizalmasan kérdezte:</p>
               <p>- Hát mit mond az amice? Jól néz ki, ugye?</p>
               <p>- Erik! Mondjad kérlek, miért hazudsz te nekem?</p>
               <p>Bezzeg nem ugy hangzott már ez, mint az imént. Szinte engesztelő volt a
                  hangom.</p>
               <p>- Én!! - fortyant föl méltatlankodva és sokkal hangosabban is, mint én.</p>
               <p>- Le se mentél az imént Déneshez.</p>
               <p>- Azt mondta?!... Hogy én nem mentem le?!... Hogy én ne mentem volna le!?... No
                  megállj!</p>
               <p>- De hisz nyitva volt az ajtaja, Erik.</p>
               <p>- Már ilyet! Ha nyitva volt, ha nem, az én szemembe merje azt mondani! Itt merje
                  mondani nekem!... Ide hozom, majd meglátjuk, kit mer ő meghazudtolni!</p>
               <p>Jaj! Egy ujabb skandalum! Megbántam, hogy szóltam róla. Milyen jó itt az én
                  székemben!... Csitítottam Eriket, szinte kértem, hogy ne haragudjék, csak békesség
                  legyen.</p>
               <p>- Dénes nem szólt rólad. Nyitva volt az ajtó, te pedig azt mondtad, hogy be van
                  zárva és hogy nem ereszt be senkit.</p>
               <p>- Hát tán azóta kinyitotta. Akárhányszor jártak utána, mindig zárva volt az.
                  Tegnap is haszta­lan zörgetett nála a Marignac embere. Tessék megkérdezni tőle,
                  nem zörgettem-e egy óráig?</p>
               <p>- Jó, jó, elhiszem!</p>
               <p>- De már én ezt nem érdemeltem a kegyelmes urtól annyi esztendő után! Nem én!...
                  Hogy a kegyelmes ur vegyen engem ilyen gyanuba? Inkább tessék én velem akármit
                  csinálni, ha ilyet tételez föl rólam a kegyelmes ur!.. Öreg kutya, régi cseléd
                  utban van, az rugja, aki éri... Ide jutottam én...</p>
               <p>Nem hatott meg, csak feszélyezett, fárasztott, már nem bíztam benne. Lassan
                  kiment, bizo­nyo­san várta, hogy visszahivom.</p>
               <p>Oh, de nyomorultnak éreztem magam!</p>
               <p>Borzalommal s mégis némi tisztelettel gondoltam Dénesre. Milyen erős!... Milyen
                  széles a melle!... Hogy dagadtak vörös nyakán az erek!... Szegény ember! Hogy
                  sietett, amint maga maradt, vissza, az ő igazi légkörébe... Milyen festői volt
                  abban a matrózruhában!...</p>
               <p>Elképzeltem, hogy milyen jellemző, festői alak volna egy tengerpartot ábrázoló
                  képen, a partra vont bárka mellett... Csupa egészség...</p>
               <p>Itt lassankint szétestek a gondolataim, mint rendesen, amikor egyedül üldögéltem a
                  könyv­tár­ban, - egyszerre százfelé olvadtak szét. Volt köztük önbirálat
                  („gyalázatosan törpe voltam”... „féltem”... „a cselédtől”...), magyarázgattam a
                  történteket („mi baja”?... „miért”?.. „mit érez­het”?...), kerestem, mi van a
                  tények mögött („a meghunyászkodása látszólagos erélyem előtt”...) kerestem az
                  összefüggést a multban, tanakodtam, hogy mi lesz ebből, eszembe jutott az orvos, a
                  pap, a cselédség - és mindez összekeveredett, egymásba fonódott, egyik
                  gondolat­láncolaton se voltam képes végig számlálni a szemeket és mondom,
                  lassankint szétestek a gondolataim egy határozatlan hangulatba, amelyben a
                  körvonalakat nem tudtam többé meg­különböztetni. Nem a tényeket láttam már aztán,
                  hanem egy összbenyomásom volt, amelyet festés vagy írás utján müvészileg lehetett
                  volna érvényesíteni, - ha ennél több nem kellene a művészi teremtéshez!</p>
               <p>Később, életem mozdulatlan korszakában, teljesen kialakult bennem a teremtő művész
                  lelki­álla­potainak első stádiuma, az a művészi delejesség, amely minden lelki
                  szenzációból magához rántja az ecsetnek és tollnak valót, amelynek számára a
                  mindenségben végre csak a „sujet” létezik, amely nagy mértékben egoistává, önzővé,
                  sőt kegyetlenné tesz, mert a nyo­mor­ban, a halálos szenvedésekben is csak a
                  „sujet”-t érzi és találja meg első sorban; viszont a saját gyönyörüségeiből is
                  elvész a „sujet”-n kivül neki a többi, de pótolja a „teremtés.” Én eljutottam a
                  „teremtés”-ig, tehát csak vesztettem ott is. Ezzel is egygyel több képtelenséget
                  konstatáltam magamban.</p>
               <p>Most kínlódom, e lapokat írva s beszámolva egy élet nyomoruságairól, azon, hogy
                  megcáfol­jam önmagamat. Ha nem sikerül... Ha pedig sikerül és végre teremtek, adok
                  életet valaminek, - eljutok majd a végső csalódáshoz: agyon okoskodtam egy elmult
                  életet, melyet nem lehet ujra kezdeni.</p>
               <p>Adjak tetterőt és életbátorságot annak, aki most kezdi a magáét!</p>
               
            </div>
            <div type="chapter">
               <head>XXI.</head>
               <p>Erik duzzogva jelentette, hogy Dénes kéri a parancsaimat!</p>
               <p>Már akkorra bőven megbántam, hogy fölrendeltem őt. Mit is akarok vele?... Igen, az
                  apám hagyatékát kell átnéznünk. Nem lehetne talán holnap inkább?...</p>
               <p>- Beereszthetem azt az emberevőt? - kérdezte Erik.</p>
               <p>Talán inkább Marignachoz küldeném? Az majd eligazítja vele...</p>
               <p>- Mit akar vele a kegyelmes ur? - szólt Erik, látva a habozásomat. - Azt mondja,
                  hogy parancs­ra jött! Elküldjem?</p>
               <p>- Nem. Jőjjön be.</p>
               <p>Dénes belépett. A családi livré volt rajta. Erik vissza akart vonulni. Utána
                  szóltam, hogy igazítsa meg a tüzet, mire visszajött.</p>
               <p>Dénes az ajtó mellett maradt s a földre nézett. Az arca le volt borotválva,
                  behorpadt nagy szem­üregei emlékeztettek csak arra az iménti acra, amely ugy
                  megviselt, mintha egész délelőtt zsákot hordtam volna. Most inkább egy sokat,
                  sokat szenvedett ember arcának a be­nyomását gyakorolta rám. Megsajnáltam. És
                  megvénült e négy hét alatt, határozottan meg­vénült, ugy össze volt gyűrve a
                  homloka s az orra tövétől le a szájszélekig két mély barázda húzódott, amelyek
                  azelőtt nem voltak ott.</p>
               <p>- Nézd csak, Dénes! - szóltam hozzá szeliden, - szeretném átnézni atyám
                  hagyatékát. Te ismerted a szokásait, tudod, hogy mit hol tartott. Könnyebben
                  eligazodom majd a te utmutatá­sod mellett. Talán arról is lesz tudomásod, hogy nem
                  voltak-e bizonyos tervei, amelyeket nem vihetett keresztül? Nekünk kötelességünk
                  mindazt teljesíteni, amit ő akart.</p>
               <p>Ekkor rám tekintett, de csak kiváncsian. A nézése azonban nyugtalanított most is,
                  nem volt az összhangban azzal a szenvedő arccal. A mozdulatlanul, görnyedten
                  gubbasztó őrültek szemeiben láttam én azt a lappangó lázat. Az ember szíve
                  elszorul az arcuk láttára, szeretné vigasztalva megölelni őket, de a nézésük
                  visszariaszt, megdöbbent.</p>
               <p>- Kivált az irományai érdekelnek. Te tudod, hol tartotta az iratait, meg fogjuk
                  keresni őket. Talán valami végrendeletet is hagyott? Talán említette előtted?</p>
               <p>Erik fölkotorta a tüzet, elég zajosan s most, mint akit mindez a legkevésbbé
                  érdekel, indult kifelé... Egyedül hagy Dénessel!... Ijedten szóltam utána:</p>
               <p>- Maradj itt!</p>
               <p>Mindakettőt meglepte az én ideges felkiáltásom.</p>
               <p>- Szükségem lesz te rád is... Izé... Maradj csak... Igen, lejösz majd velem te is
                  és fölhozod... Össze fogjuk szedni atyám iratait...</p>
               <p>Fölálltam s hátat fordítottam nekik. Igyekeztem összeszedni magam.</p>
               <p>- Mindjárt mehetünk is... Menjetek csak előre, én is megyek rögtön... Azaz még azt
                  akarom neked mondani, Dénes, igen, meg akarom neked mondani, hogy gondoskodni
                  fogok rólad! Hű cselédje voltál apámnak teljes életében és tudod... Köszönöm. Ezt
                  megköszönöm!... Ha volna valami óhajtásod, én nagyon örülnék, azt mondd meg nekem
                  őszintén. Azt tudod, hogy a teljes fizetésed lesz a nyugdíjad, Marignac ur ezért
                  hivatott. Keresd majd fel őt. Egyébként rendezkedj ugy be, amint akarsz. Itt
                  maradhatsz, vagy inkább mennél vidékre?</p>
               <p>Dénes lehorgasztotta a fejét, nem felelt.</p>
               <p>- Ha volna kedved Normandiába -</p>
               <p>- Nem! - szólt ő sebesen, szavamba vágva, mintha megijedt volna attól, amit
                  mondani akarok.</p>
               <p>- Igaz, hisz te Bretagneban vagy otthon. Inkább oda, mi?</p>
               <p>Szeliden ingatta a fejét, rám-rám nézett s megint a földre.</p>
               <p>- No majd oda hát!... A faludba, jó?... Öreg halász lesz belőled, Dénes!</p>
               <p>Hosszasan nézte a lábait s mintha valami nyomta volna őt felülről, ugy összébb
                  roskadt, meghajolt. Szegény ember!... A szívem tolt feléje, éreztem, hogy szenved.
                  Erik is enyhébb arcot vágott.</p>
               <p>Most már azt szerettem volna, hogy örvendjen, vigasztalódjék meg teljesen.</p>
               <p>- Ugye, az lesz a jó?... Eltaláltam, mi? Meg lesz, Dénes! Majd beszélek magam
                  Marignac urral s megmondom neki, hogy így intézkedjék. Családomra mindig
                  számíthatsz, a halász­bárkát majd én szereltetem föl neked s keress egy kedved
                  szerint való házat a parton.</p>
               <p>Szinte kétkedőleg tekintett ekkor rám.</p>
               <p>- Megérdemled, Dénes! Meg akarom köszönni neked.</p>
               <p>Az érzelmeimnek engedelmeskedtem, kezet nyújtottam neki. Ő ellágyulva tétovázott.
                  Erik is meghatottan szólt rá: - no!... no!... Aztán kezembe tette a nagy kezét.
                  Teljesen megtörött.</p>
               <p>- Amikor akarod, Dénes! Sok szerencsét és gondolj apámra.</p>
               <p>Megrándult tenyeremben a keze, önkénytelenül elbocsátottam.</p>
               <p>És mintha magam is éreztem volna, hogy nem szükséges azt mondanom, amit mondok,
                  hogy nem talál ebbe a hangulatba, halkan mondtam:</p>
               <p>- Gondolj apámra hálásan...</p>
               <p>Szólni akart, kétszer-háromszor neki készült, biztatnom kellett volna, az volt az
                  alkalmas pillanat, melyet meg kellett volna ragadnom! Talán ki is tárta volna
                  előttem a lelkét, ha Erik nincs ott, ha banálisan meg nem töri a csendet,
                  hogy:</p>
               <p>- Már most ráadásul még csak azt kérdezze meg tőle a kegyelmes ur, hogy nem
                  zörgettünk-e mi akárhányszor az ajtaján, de bezzeg a szentnek se nyitotta ki! A
                  tisztelendő ur a legjobban megmondhatja. Hát nem igaz, Dénes?</p>
               <p>- No csak menjünk! - szóltam én s lementünk. Dénes szomoruan ballagott utánam.</p>
               <p>- Nálad vannak a kulcsok? - kérdeztem tőle.</p>
               <p>- Igenis, mindjárt elhozom, - és indult az elhagyatott folyosó felé. Különös
                  kedvem támadt, hogy most ismét végig menjek azon a folyosón, hogy megnézzem ujra
                  az ő szobáját.</p>
               <p>- De hiszen a te szobádból is bemehetünk?</p>
               <p>Meghökkent.</p>
               <p>- Bocsánatot kérek, de ott... Ott van egy ajtó, de... Mindjárt kihozom a
                  kulcsot.</p>
               <p>Azt hittem, hogy tiszteletből szabadkozik s annál inkább meg akartam mutatni neki,
                  hogy teljes jóindulattal vagyok iránta.</p>
               <p>- Csak menjünk arra, barátom! - s én indultam előre. Erik figyelmeztetett a
                  folyosón, hogy nézzem csak meg, micsoda rendetlenség van ott!</p>
               <p>- Mint egy istálló!... Tessék, itt a seprü, Isten tudja mióta hentereg már ez itt!
                  Ez aztán a rend! - Lehajolt s fölszedett néhány darab papirost. - Szégyen,
                  gyalázat, hogy milyenek ezek az ablakok!... Nem azért mondom, mert ez soha se volt
                  a Dénes dolga, hanem van erre itt ember elég! De persze, ha a maitre d’hotel ide
                  is ráérne fölsétálni, ha egy kicsit itt is körülnézne... Az volna annak a rendje,
                  de - -</p>
               <p>Egyszerü, barátságos szoba volt a Dénes fehérre meszelt szobája. Ha alacsonyabb
                  lett volna és kisebb az ablaka, semmiben se különbözött volna egy jómódu breton
                  halász szobájától. Az ablakdeszkán egy kis kerek tükör volt ahhoz a pintes üveghez
                  támasztva, melybe a Megváltás jelvényeit furfangos türelemmel rakta össze az üveg
                  szűk nyakán keresztül valami falusi ezermester, - a tükör mellett egy nyitott
                  borotva feküdt. A tipikus kenyértartó kalitka is ott lógott az ablak félfán, -
                  valóságos kis sekrestyéje annak a tiszteletnek, amelylyel keservesen keresett
                  kenyerét becsüli meg a breton. A feszületes, quimperi cserép szenteltvíztartó az
                  ágy fölé volt akasztva és szentelt barka volt mögéje tűzve. Az ágyon - csak ez az
                  ágy nem illett a többi bútor közé, vetetlen volt, lehevert, látszott, hogy csak
                  ugy ruhástul hentergett benne valaki, - ott voltak azok a ruhák, amelyeket az
                  imént viselt Dénes és az ágy előtt állottak a facipők.</p>
               <p>És ő is ugy viselte magát, mint az öreg halász, akinek tisztesség éri szerény
                  hajlékát, - váratlan vendég térvén be hozzá. Ide-oda rakosgatta azt, ami éppen
                  keze ügyébe került, a tenyerével törülgette a port az asztalról, pedig az nem is
                  volt poros. A facipőket lopva lökte be az ágy alá.</p>
               <p>Egészen jól éreztem magam nála, észre se vettem, hogy Erik nem jött be velünk. Az
                  a szoba mintha nem is a mi házunkban lett volna, annyi primitív őszinteség volt
                  benne.</p>
               <p>- Hát itt laktál Dénes!?... Huszonkét évig?</p>
               <p>- Huszonkét évig! - mondta ő is, az asztalt simogatva és olyan gyöngéden, ahogy én
                  soha őt beszélni nem hallottam.</p>
               <p>- Ezek a holmik itt mind hazulról valók, ugye?</p>
               <p>- Igenis. Apránkint hozogattam el hazulról.</p>
               <p>- Nincs is több ilyen fehér szoba a házban, én legalább nem láttam.</p>
               <p>- Én meszeltem ki.</p>
               <p>- Te magad?!... Apám mit szólt hozzá?</p>
               <p>Összerezzent s a hüvelykujja körmével olyan szorgalmasan vakarta az asztalt,
                  mintha valami foltot akart volna eltávolítani onnan.</p>
               <p>- Nem volt ő itt sohase.</p>
               <p>- Hogyan? Huszonkét év alatt?</p>
               <p>- Egyszer se.</p>
               <p>- De hisz ugy tudom, hogy ez a szárny is éppen olyan beosztásu, mint a másik - és
                  kerestem az ajtót, amelynek, mint az Erik szobájából hozzám, innen is át kellett
                  vezetnie atyám háló­szobájába.</p>
               <p>Egy súlyos, magas, breton fehérnemüs szekrény volt odahúzva, ahol az ajtónak
                  kellett lennie.</p>
               <p>- Innen nincs ajtó ő hozzá?</p>
               <p>A szekrény felé mentem. Ő komoran, éppen az ellenkező irányba fordítva a fejét,
                  igy szólt:</p>
               <p>- Ott van.</p>
               <p>Megesett a szívem szegény emberen! És ő azt megérezte. Megérzi azt az ember! Az
                  állat még inkább.</p>
               <p>- Jó, jó... Hát miért nem szóltál nekem előbb? Ezen már segíthettünk volna,
                  öregem!</p>
               <p>Ugy nézett ekkor rám, mintha még mindig kételkednék, hogy csakugyan neki szól az a
                  meleg hang, amelyen én beszélek vele.</p>
               <p>- Nem tudtam... Csak odahúztam...</p>
               <p>A szekrény fölött észrevettem igy közelről az apám hálószobájából szolgáló
                  csengetyüt is, - fehér kendőbe volt csavarva s a csengő kelyhe is fehér rongyokkal
                  volt telitömve. Az első pillantásra alig lehetett észrevenni a meszelt falon.</p>
               <p>Ő hallgatott, én se szóltam. És ugy beleéltem magam annak a szerencsétlennek a
                  lelkiálla­po­tába, egy sűrített vizióban elvillant előttem egész élete, megéreztem
                  a lelkét, vele vergődtem - és egész bizonyosra vártam, hogy az a csengetyü
                  megrándul és megszólal ebben a csöndben... Milyen tompa hangja lesz!...</p>
               <p>Ugyanekkor az az ötletem támadt, hogy én fogom kárpótolni ezt az embert! Hisz ez
                  egy hű, egyenes lélek, nyers, de őszinte... Magam mellé veszem őt!</p>
               <p>Ő szólt:</p>
               <p>- Majd elhúzom.</p>
               <p>- Hagyd el! Talán hát menjünk inkább elül be.</p>
               <p>- Nem lehet ott, mert a kulcsok is bent vannak.</p>
               <p>- Hol?</p>
               <p>- Ott bent. Becsuktam - -</p>
               <p>Már akkor neki támaszkodott a szekrénynek s ugy neki feszitett háttal akarta odébb
                  lódítani.</p>
               <p>- Hogy-hogy?</p>
               <p>- Az ajtóban hagytam a kulcsot... Ha ki akar menni, hát menjen.</p>
               <p>- Kicsoda?</p>
               <p>Nem felelt, egyet tolt a súlyos szekrényen, de nem volt miben megtámassza a lábát,
                  ő is csúszott. Fölpirult, hirtelen megfordult, lehajolt, megfogta a szekrény alját
                  s egy hatalmas mozdulattal kiemelte. Utána nagyot lélekzett, fölegyenesedett és
                  mintha kifeszültek volna elzsibbadt izmai, az az erős, apámra emlékeztető alak
                  állott előttem, akinek én ismertem őt. Most a szemei is csillogtak már.</p>
               <p>A falba illesztett keskeny ajtó is fehérre volt meszelve.</p>
               <p>Dénes sebesen a mellénye alá nyult s onnan húzta elő a kulcsot; a zárba döfte és
                  gyors mozdulattal rántotta föl előttem az ajtót.</p>
               <p>A küszöbön álltam.</p>
               <p>Dohos, száraz szag dűlt ki rám a homályba zsibbadt szobából. A leeresztett
                  függönyökön át derengő világosság szürkévé avasod ott a lakatlan, elzárt helyiség
                  halott levegőjében. Mintha megfulladtak volna a fekete bútorok, vékony porréteg
                  borított reájuk hamvas szemfödelet.</p>
               <p>Halkan előre léptem, a szoba közepén álló ágy felé. Szemeim kezdtek hozzászokni a
                  homály­hoz, de a kezeim mintha elmaradtak volna mögöttem, kapaszkodva valamibe - a
                  felső testem előre dűlt, az örvény fölé hajolva...</p>
               <p>Ez a buja kövér ágy is összeaszott, ráncos lett, - a pirosra bélelt kárpitok a
                  mennyezet négy sarkára voltak összehúzva, az aljuk az ágy ölébe volt fölhajtva.
                  Aggódó kiváncsisággal néztem, erősebben néztem... Valami, feketét láttam a
                  fölterített fekete kárpit ráncai közt...</p>
               <p>Egy ébenfa-kereszt volt, amelyet ismertem és már láttam valahol.</p>
               <p>- Dénes! - szóltam ijedten.</p>
               <p>Választ nem kaptam. Hátratekintettem.</p>
               <p>Dénes ott állt még mindig az ajtó előtt. Oldalt fordulva állt és meredten
                  kifeszített karral fogta a kilincset, mintha még egyre azt várná, hogy bejőjjön
                  előtte valaki.</p>
               <p>- Hát gyere be, Dénes!</p>
               <p>Nem mozdult, de az a sajátságos, hogy már most én se mertem mozdulni s csak halkan
                  szólítottam:</p>
               <p>- Dénes!...</p>
               <p>Dénes azon meredten, ahogy ott állt, egyszerre sarkon fordult és belépett. Megállt
                  az ajtó előtt.</p>
               <p>Engem nézett széteső nézéssel. Testem minden részén éreztem a szemeit. Azok
                  nyomtak, lenyomtak az ágyra. Rémülten dőltem hátra, előbb a tenyereim érték az
                  ágyat, azután a karjai­mon támaszkodva, térdeim lassan hajlottak be s leroskadtam.
                  Az ágy derekaljának rugói be­süppedtek alattam, valami a kezeim alá csúszott és
                  azt megmarkoltam. A kereszt volt. És amint ugy fogtam, folyton Dénest nézve, a
                  tapintásom ismert rá a keresztre, - finom faragásain sokat babráltam
                  gyerekkoromban... Az anyám szobájában... Ott minden fehér volt s ez a fekete
                  kereszt lógott a térdeplő felett. Ujjaim, mint jól ismert utat, követték rajta a
                  sima, faragott, barokk cirádákat - szemeim meg azalatt Dénes mozdulatait
                  kisérték.</p>
               <p>A szája nyitva volt, a szemei kidülledtek, széttágultak, a teste egész hosszában
                  kifeszült, melle kidomborodott... Kábultan vártam, hogy most, most reám
                  pattan...</p>
               <p>Mintha hátulról tolta volna őt felém valami erő, szinte fölemelkedett a földről s
                  ugy közeledett hozzám. A dermesztő csöndben a saját dadogásomat hallottam.</p>
               <p>- Ez a kereszt... ez a kereszt... az anyámé ez a kereszt... Dénes, az a
                  kereszt...</p>
               <p>És amint ő közeledett, ugy csúsztam én nesztelenül hátrább az ágyon, egyszer csak
                  az ágy tulsó felén, a földön térdeltem.</p>
               <p>Közöttünk állott az ágy. Ő ekkor az ágyon maradt keresztre hajlott s én az arcomon
                  éreztem forró leheletét. Tapogatta az ágyat, benyult a párnák alá sebesen, mintha
                  ki-kisiklanék ott a kezei közül valami, a mit meg akar fogni, ide-oda kapkodott.
                  Hörgött is valamit, de csak a torkában bukdácsolt a hang s egy-egy megtépett
                  roncsa szabadult ki csupán.</p>
               <p>De amint így mozgott, én magamhoz tértem és a gyöngébb szerencsés ösztönével ő
                  hozzá menekültem oltalomért saját maga ellen. Megfogtam a kezét, erősen, ahogy
                  csak tudtam, mindakét kezemmel és könyörögtem neki:</p>
               <p>- Dénes! Dénes!... Mit akarsz!... Dénes!!</p>
               <p>Megállt, kissé csillapodott is.</p>
               <p>- Mi lelt, Dénes? Térj magadhoz!... Az Isten áldjon meg, mi lelt?</p>
               <p>Fölugrottam s megkerülve az ágyat, odamentem hozzá, megfogtam karját és gyöngéden
                  húztam: - Gyere, menjünk innen, te beteg vagy!</p>
               <p>És ekkor lassan, mintha ő kezdene félni tőlem, hátrált és rekedten mondta:</p>
               <p>- Nem vagyok én bolond, azt ne higyjék!</p>
               <p>- Nem, Dénes, nem is úgy gondoltam! Lásd, magam is kimerült vagyok, a te idegeidet
                  is meg­viselték ezek a hetek.</p>
               <p>- Mit?!... Az idegeimet?! - fakadt ki durván. - Cifra az nekem!... Megevett engem
                  a fene egészen! Huszonkét éve rág, most itt vagyok, megszökött mégis... Meghalt
                  tisztességesen, megszökött előlem... Nem én tapostam ki a beleit!</p>
               <p>Hátráltam az ajtó felé, de most ő ragadta meg a karomat, tolt maga előtt az
                  öltöző-szoba ajtaja felé és szavait veszett nyálként habzó foszlányokban köpködte
                  az arcomba.</p>
               <p>- Az orrom elől lopta el a cudar halál. Tátottam a számat, mint egy banya...
                  Százszor megfojt­hattam volna...</p>
               <p>Ismét az ágy elé ért velem s ott elbocsátott. A nyitott ajtóhoz szökött, kihúzta a
                  kulcsot, be­csapta az ajtót s bezárta belülről.</p>
               <p>Végem van - gondoltam, de már nem reszkettem. Leroskadtam a diványra.</p>
               <p>Az ágyat rázta meg, az recsegett, könnyü por szállott föl róla és valami abból a
                  tubarózsa-szagból.</p>
               <p>- Mikor aludt, százszor, százszor...</p>
               <p>És toporzékolt, idegen nyelven káromkodott, valószinüleg az anyanyelvén, azon a
                  torokhan­gok­kal teli bretonon. Darabos kelta szavakat hörgött ki vonagló
                  melléből.</p>
               <p>- Ha megtalálhatnám?... Csak még egyszer!... Jó Isten, mennyit könyörögtem neked!
                  Ugy-e kértelek, ugy-e mennyit kértelek... Nem volt annak Istene, az ördöghöz
                  kellett volna imádkoz­nom!... Itt, lássa, itt miséztetett - és fenyegette az ágyat
                  és beleharapott az ajkába és az állán szivárgott le a vére.</p>
               <p>Megragadta a keresztet, mintha valakinek a kezéből kapta volna ki s aztán ugy
                  fogta hátra, mint a halálos csapásra emelt fejszét. Ugy is állt, nekifeszített
                  térddel.</p>
               <p>- Hát hol itt az Isten képe?... A kegyelmes asszony beküldte velem ezt, de nem
                  mertem behozni ide soha. Ide hoztam volna?!... Kirugott volna vele együtt! Be
                  akartam dugni az ágya alá, de hisz a vére csordult volna itt ki Krisztus urunknak
                  a fekete mise alatt...</p>
               <p>- Látja, én hoztam hozzá neki a papot, én adtam rá a kazulát, ott ni, abban a
                  sarokban tört a nyavalya kínomban, itt meg a ribancai mezítelen hátára tett ostya
                  fölött szolgáltatta a fordított szent misét...</p>
               <p>Egy-egy jeges kéz simította végig a gerincemet. Híven emlékszem a szavaira, de
                  mintha megfagyva helyezkedtek volna azok a memóriámba, akkor csak hallottam őket,
                  - utóbb olvadtak föl.</p>
               <p>Dénes beszélt:</p>
               <p>- Tudta jól, tudta azt, hogy megfojtom egyszer!.. Kinevetett... Mikor itt
                  maskarákba öltöz­tettem, mikor nem volt nála semmi, mikor meztelen volt, akkor
                  kellett volna kicsavarnom a nyakát... De ha rám nézett, már fulladtam. Még ő
                  fenyegetett, hogy megkorbácsol... Én őriztem a bűneit! Az Isten... Elhozott,
                  tönkretett. Könyörögtem neki, ereszszen... Azt felelte, fölrug... A szeretőmmel
                  rimánkodtunk a kutyának, hát nem elmarta azt is tőlem! Elvette, tönkretette... Nem
                  bírtam tovább, neki mentem, mikor puska volt nála, ott az erdőben...</p>
               <p>A diványra hajította, mellém a keresztet és föltépte mellén a livrét egy
                  szakítással. A gombok pattogva hullottak szanaszét és zörögve gurultak szerte a
                  padlón. A livré alatt ott volt a mellén a csíkos matróz-ing, azt is lehasította s
                  az öklével csapkodta a bal vállát:</p>
               <p>- Itt van, ide lőtt, itt hordom ma is... A cudar akkor se lőtt agyon, pedig soha
                  nem hibázott ő el semmit! Nem akarta, hogy meggebedjek! Rám se nézett, ott hagyott
                  a kutyáival.</p>
               <p>- De az enyim volt!... Csak vártam, vigyáztam én rá jól... Nem szabadúlt volna a
                  hálóból!... Hány éjszaka készültem be ide hozzá!... Istenem, hányszor imádkoztam,
                  hogy légy velem!... Ide ni, látja, ide tettem este a borotvát.</p>
               <p>És mutatta az ágy alatt a helyet, rám-rám nézett, meg megint oda és én ott, ahol
                  semmi se volt, a síkos parketten láttam rezegni az árnyékát annak a borotvának,
                  amelyről beszélt.</p>
               <p>- Hat órakor elment, kifentem, behoztam, ide tettem. Tudtam, hazajön éjfélre, egy
                  óráig hentereg majd, akkor elalszik, kettőkor azután bejövök, végzek vele...
                  Megolajoztam az ajtókilincset, a sarkokat, hogy ne csikorogjanak. Minden jó volt.
                  Éjfélkor nem jött, megsúgta annak mindig az ördög, bizonyosan tudta... Alig mertem
                  bejönni a borotváért... Itt volt ni, készen... Most meghalt előlem tisztességesen,
                  elvették tőlem... Mit csináljak?... Csak még egyszer jönne vissza elevenen!... Mit
                  csináljak így vele?!... Hol van? Hol van? Nappal tudnám egyszer megkapni!...</p>
               <p>Ezután nem értettem tisztán a szavait, mormogott, mint az olvasót imádkozó
                  asszonyok s közbe-közbe, minden átmenet nélkül, olyan meghatóan nyöszörgött,
                  mintha azt nem is ő, hanem más valaki, egy kimerült beteg cselekedte volna.</p>
               <p>Hirtelen megrázkódott és lassan, lábujjhegyen, elnyúló lépésekkel, mint a préda
                  körül ódalgó sakál, megkerülte az ágyat, vállai közé húzta be a nyakát, a fejét
                  szimatolva előre feszítette s csak ugy oldalvást sandított az ágyra. A szemei
                  csaknem megfordultak, alig egy kevés villo­gott szemszögleteiben a pupilláiból. De
                  ahelyett, hogy közeledett volna az ágyhoz, mind tágabb és tágabb lett a kör, úgy
                  huzódott odébb és odébb, - végre már egészen a fal mellé lapulva sompolygott és
                  mellettem, az öltöző ajtaja előtt, összegubbaszkodva megállt. Odatapadt, a nyaka
                  görcsösen meredt előre, hörögve szedte a lélegzetet néhány pillanatig, kiizzadt a
                  homloka és suttogva mondta:</p>
               <p>- Menjünk... menjünk innen...</p>
               <p>A hálával feszítette be az öltöző ajtaját, az nagyot reccsent, ő hátrahanyatlott,
                  a két ajtószárny csörömpölve csapódott szét, megrázkódott bele az egész szoba.
                  Fölugrottam.</p>
               <p>Ami azután történt, az úgy elszédített, hogy csak egy pokoli pillanatként rémlik
                  előttem ma is.</p>
               <p>Az öltözőben a tető, a két ablakkal szemközt és oldalt eső fal a padlótól a
                  mennyezetig óriási tükörlapokkal volt borítva, megannyi szekrény-ajtók voltak
                  azok. A tükörlapok között maradt keskeny csíkok almazöld selyemmel voltak
                  kárpitozva és a függönyök is, a szabad falak, a néhány bútordarab, a fürdőfülkébe
                  szolgáló kis folyosó is azzal a szépen fakult zöld selyem­mel volt behúzva, amely
                  azonban valami nyugtalanitó, kisértetiesen sápadt reflexet árasztott a tükrökben
                  végtelenül sokszorozódó szobára.</p>
               <p>És valamennyi szobában ott láttam számtalanszor Dénest. Ha mozdúlt, vele mozdúlt
                  vala­mennyi, számtalan kar nyúlt ki, egy-egy fonákúl szögellő perspektivában
                  eltorzúlt, megtörött az alakja, kifacsarodott vagy leveszett róla a kar, a fej, a
                  láb, vagy külön látszott sok kar, fél fej, mind körülöttem, fölöttem,
                  mindenfelé... És ott voltam mindenütt, számtalanszor magam is. És mellettem az
                  apám öltözőasztala és azon is egy tükör, meg sok-sok különböző tégely és csillogó,
                  köszörült kis kristály-üveg, mint egy szinésznő asztalán.</p>
               <p>Dénes sebesen nyitogatta ki a szekrényajtókat, úgy ugrott egyiktől a másikhoz,
                  mintha kergetne valakit és ezalatt folyton nyöszörgött. A Miatyánk egy-egy
                  foszlánya érthetően vált ki a vergődő hangok közül. A szekrények ruhákkal voltak
                  tömve. A ruhák közé markolt s az egyik karja még benne volt az egyik szekrényben,
                  azzal ott matatott lázasan, de már azalatt a másikkal rázta a következő szekrény
                  kilincsét. Leguggolt, fölállt... „Szenteltessék meg a te neved”... végig kotorta a
                  szekrények alját, ágaskodva fölnyúlt, a meddig csak ért... „Miatyánk, ki vagy”...
                  „ki vagy”... „Miatyánk”... A nyitott szekrényajtók ferdén eső és kereszteződő
                  tükrei még kábítóbban szórták szét meg szét alakjainkat.</p>
               <p>Az utolsó szekrényajtót rántotta föl.</p>
               <p>Láttam azonnal, hogy női köntösök vannak benne, vastagon omlott is belőle a
                  tubarózsa szag.</p>
               <p>- Ezekbe öltöztette azokat a bestiákat! - üvöltött Dénes. - Itt ni!... Én szedtem
                  föl neki... Az utcán, ahol kaptam... Csak füttyentett, mint a kutyájának -
                  alló!... Hoztam...</p>
               <p>Elhallgatott és mozdulatlanná meredt a szekrény előtt. Majd lassan, mintha
                  biztatná magát: - itt kellett volna... mikor kente magát... láttam mindenfelé, ő
                  is látott, honnan...</p>
               <p>Lélegzetvesztve néztem.</p>
               <p>Lassan, óvatosan benyúlt a szoknyák közé mindakét karjával egyszerre s ami úgy az
                  ölébe került, azt két izmos karja között összeszorította. Hátulról nézve, olyan
                  mozdulatok voltak ezek, mintha kifeszített karokkal tapsolna a szekrény
                  mélyében.</p>
               <p>Igy tapogatta végig az egész szekrényt. A ruhák suhogtak s olyan volt az, mint
                  valami halk, sebes női susogás.</p>
               <p>Az ő mozdulatai is hevesebbek, gyorsabbak lettek, szaporán aggatta le a szoknyákat
                  és maga köré hajigálta a földre. Egymásután hullott egyik a másikra, síkos,
                  csiklandó hangot adva. Némelyik esés közben megtelt levegővel, s dagadva, mint egy
                  formás női test, lágyan szállott le, a tükrökben sok, sok, végtelenül sok női test
                  lágyan szállott le és nesztelenül feküdt a többiek puha párnájára. Vörös és fekete
                  selyemből voltak ezek a köntösök és az a kábító szag áradt belőlük, amelyet olyan
                  rémülve éreztem azelőtt négy héttel, - ekkor pedig, bár émelyí­tett, valami
                  csudálatosan izgató, hevítő, kéjt okozó undorral szívtam ismét. Eleinte
                  meg­rettenve, félve, habozva, csak lassan, de utóbb bátrabban, teli, mélységes
                  mély lélegzettel szív­tam, nyeltem és tódult az agyamba a mámor, beléfuladt a
                  helyzet borzalma, bambán bámúlva kisértem Dénes vad mozdulatait, azt érezve, hogy
                  milyen kellemes, édes, meleg volna az, ha oda borúlnék azok közé a selyem-szövetek
                  közé és a síkos, zizegő redők közé rejteném az arcomat...</p>
               <p>Zsibbadtan roskadtam le az öltöző-asztal előtt álló székre. Dénes egy-egy féktelen
                  mozdulata meg-megborzongatott, de valójában részeg voltam már ekkor, nem kivántam
                  mozdúlni onnan, hosszú, hosszú lélegzettel ittam azt az illatot, pilláim ernyedten
                  lecsukódtak, legörnyedtem s egy újabb lélegzetvételre ismét mohón nyitottam szemet
                  -: és ez észbontóan kellemes volt...</p>
               <p>Egy éles, metsző hang visított, - Dénes két kézzel tépte már a szekrényből a
                  ruhákat és szórta szanaszét. Egy pehelykönnyű, fekete női ing széttárt karokkal
                  hullott reám, az arcomra, védőleg ellene tárt kezeimre és mintha lángok csaptak
                  volna arcomra, kezeimre, a láng­nyelvek besuhantak a ruhám alá, a karjaimon, a
                  mellemen végig emésztő hőséggel nyaldosták egész testemet... Le kellene tépni,
                  tépni magamról... De nem tudtam megmozdulni, nem is mozdúltam.</p>
               <p>Dénes toporzékolt, bretonul köpködte a szavakat, taposott a ruhákon...</p>
               <p>Szegény, szerencsétlen, erős Dénes!</p>
               <p>Úgy félt az apámtól, hogy nem merte megölni és bizony még akkor is félt tőle,
                  amikor már az nagyon jól meghalt...</p>
               <p>Kivülről zaj hallatszott, dörömböltek az ajtón. Dénes magához tért, egy pillanatig
                  tétovázva tekintett körűl s nyomban a ruhákat kapkodta össze a földről és hányta,
                  gyúrta vissza a szek­rénybe.</p>
               <p>- Dénes!... Dénes!... - hallatszott kivülről.</p>
               <p>Ekkor nekem ugrott, de nem durván, ijedten rángatott.</p>
               <p>- Jönnek! jönnek!... Menjünk!... Ide nem szabad bejönni egy léleknek se!</p>
               <p>És tuszkolt az ajtó felé. Éppen így viselte magát akkor is, amikor apámat halva
                  találtam és be akart jönni hozzá a cselédség.</p>
               <p>Megfogott, fölemelt és kilökött. Neki estem az ágynak, ez magamhoz térített.
                  Hallottam, hogy ő becsapja az öltöző ajtaját... A másik ajtó előtt az Erik hangját
                  hallottam. Oda támolyogtam s egy darabig, a falhoz támaszkodva, ott is maradtam.
                  Néhányszor még kopogott Erik, azután csönd lett. Az öltözőből hallatszott az első
                  nesz, - lépések.</p>
               <p>Előttem, az ajtóban volt a kulcs, rémülten nyitottam ki...</p>
               <p>Arra is tisztán emlékszem, hogy kitámolyogva a folyosóra, ott nyitva voltak az
                  összes ablakok, a futószőnyeg is föl volt terítve s az egyik ablakban könyökölt
                  Dénes és fütyörészett. Amint észrevett, igy szólt:</p>
               <p>- No mit vigyünk föl?... De oda van a kegyelmes ur! Mi az?!...</p>
               <p>A karjába kapaszkodtam: - Menjünk innen!</p>
               <p>- Ejnye! - szólt ő s megfogott, támogatott. - Tudtam! Nem is csoda abban a
                  levegőben... Hát mit kell fölvinni? Van valami testamentum?</p>
               <p>- Menjünk, Erik!</p>
               <p>Valahogyan összeszedtem magam. Emlékszem, Erik magyarázta a folyosón végig:</p>
               <p>- Nem állhattam még se meg már, egy kis rendet csináltattam itt azalatt... A
                  maitre d’hotelt bezzeg eszi is a méreg, majd szóljon neki a kegyelmes ur aztán,
                  hogy fogja be a száját. Tetszett volna neki ide sétálni...</p>
               
            </div>
            <div type="chapter">
               <head>XXII.</head>
               <p>Leborultam az ágyamra, arcomat a letakart párnák közé szorítottam.</p>
               <p>Teljesen ki voltam merülve, megszünt bennem az összes testi s igy a számunkra
                  létező lelki életműködés is.</p>
               <p>Valószinüleg csak néhány pillanatig tartott, de hisz maga az örökkévalóság is
                  éppen ilyen rövid, vagy éppen ilyen hosszú. Az idő csak a mi szenvedésünk. A
                  boldogság közelebb esik az örökkévalósághoz, mert benne már inkább elvész az idő.
                  Vajjon megszünik a halálban az idő?... Azt hiszem, hogy a teremtés, az életetadás
                  pillanatára következő pillanatnyi teljes ön­tudatlansággal a létezni kivánó
                  létezés hálás a fajtájáról gondoskodó embernek, - részt ad neki jutalmúl az
                  örökkévalóságból, beszünteti számára az időt. Ez a boldogság. És ez a halál is. Az
                  élet is azt tudja csak jutalmúl adni... De vajjon bizonyos az, hogy megszünik a
                  halálban az idő?...</p>
               <p>Ugy feküdtem.</p>
               <p>A hallás, ez a halálban is utolsónak maradó makacs érzék ocsúdott föl bennem
                  elsőnek és hozott vissza az életbe, az öntudatba, a szenvedéseimbe.</p>
               <p>Ütemesen ismétlődő, kaparásszerű zajt hallottam az arcomra szoruló párnák közt. Mi
                  lehet?... Lüktető halántékaim mozgatták a szövetet s az surlódott.</p>
               <p>Ilyen nyomorúlt apróságot kezdett morzsolni az agyam s amint lassan-lassan
                  mozdúltak a megakadt gép kerekei, amint egymásba kaptak, kiőrölték az első
                  gondolatot... Nem, hisz csak sejtelem volt az még, - de már az önző „én”...</p>
               <p>Mindenekelőtt saját magam kezdtem létezni saját magam számára.</p>
               <p>Éreztem, hogy nem érzek, - mintha az egész testem langyos gőzben feküdt volna,
                  kipárolgott belőle az erő s most föléje rakódott, mozdulni se tudok... Az arcom
                  forró, lélegzetet kellene venni, de nincs levegő, a forró párnába fuladok, mert
                  nem tudok mozdulni, hogy levegőhöz jussak... Nedvességet éreztem az arcomon, - az
                  izzadtság verte ki... Erőlködtem, erőlködtem, de csak lelkileg, talán át se jutott
                  az a mozgató idegeimbe, - de a gyomrom émelyegni kezdett, mintha hintázott volna
                  az ágy, szédültem és egy végső erőfeszítéssel fölugrottam.</p>
               <p>Fogalmam sincs róla, mennyi ideig tarthatott mindez, talán csak egy villanásnyi
                  ideig, amely­ben egyszerre együtt volt valamennyi s én egyszerre együtt éreztem
                  valamennyit, nem az öt durva emberi érzékkel, hanem merőben érzékekké izgatott
                  egész valómmal, amelyeknek apránkint kellett letompulni az ötre, hogy a valósághoz
                  mért arányaiban lássam és tudjam ujra a dolgokat, hogy a memóriámra szorulva adjak
                  azokról számot magamnak és helyet a meg­felelő hatásoknak: - a rémületnek, a
                  botorkáló okoskodásnak és a hiányos cselekvésnek.</p>
               <p>Kábultan ültem az ágy szélén, bizonyosan sokáig, - hosszu, mély lélegzeteket
                  szedve. A szaglá­som kezdett emlékezni; mindenesetre a ruhámba is belevette magát
                  az a tubarózsa-szag, mert azt éreztem - és ernyedten görbültem össze, hogy még
                  jobban érezzem magamon...</p>
               <p>Jól esett.</p>
               <p>És ettől döbbentem meg.</p>
               <p>A szag egymásután idézte elém a történtek képeit, de azokra nem reagáltam,
                  kimerült idegzetem nem rezdült meg, vagy már hozzászokott ehhez a méreghez. De
                  mikor szétcikázott öntudatomban az, hogy ez a szag jól esik nekem: -
                  ösztönszerűleg menekülni akartam tőle, magamtól.</p>
               <p>Talán nem is érzem igazán, csak képzelem!... (Mintha nem mindegy volna az!) A
                  karomra hajoltam, a térdemre és szagoltam, hogy igazán érzik? Szimatoltam a
                  levegőben, visszaszo­rítottam a lélegzetemet s azután úgy próbáltam, hogy még
                  mindig igazán érzem-e?... Riadtan vetettem le a kabátomat és végig szagoltam,
                  azután sebesen hánytam le egyik ruhadarabot a másik után magamról, - de azért
                  éreztem, folyton éreztem. Már most lázasan kerestem hol van, miben, merre az a
                  szag, hogy szabaduljak tőle! Teljesen mezítelenül maradtam s ugy szagoltam a
                  kezeimet, a karomat - mindig éreztem...</p>
               <p>Az én sovány, sárgás, fénytelen, petyhüdt karjaim!... Olyan szelíden simogattam a
                  saját karjaimat, mintha egy teljesen elgyengült, lesoványodott beteget
                  vigasztaltam volna így, akiről szomoru bizonyossággal tudom, hogy nincs már neki
                  mentség, menthetetlenül el fog pusztulni szegény!... De ezt nem szabad észrevennie
                  a mi arcunkon.</p>
               <p>Megadással szedtem aztán ismét magamra a ruháimat, konstatálva, hogy hasztalan
                  vergődöm! Hisz ha kivülről jönne az a szag, nem is érezhetném ilyen egyformán, egy
                  bizonyos ponton túl annyira telítené a szaglásomat, hogy már nem érezném.</p>
               <p>Azután föl s alá járkálva kerestem a magyarázatot: - először érezve, akkor éjjel,
                  az utcán, el­csapott mellettem ez a szag, a ragály. Tovább: - apám holtteste
                  mellett irtózva találtam újra rá, ő már az áldozata volt. Most: - az irtózat
                  kiváncsisággá, a kiváncsiság megismeréssé, a megismerés borzongató, tehát csak
                  annál csábítóbb kéjjé alakúlt... A hassis pipázónak első szippantásai voltak ezek
                  ma... Bennem a ragály, az apám fia vagyok, az utolsó tengődő hajtása egy kiszáradt
                  nagy fának és ennek így kell lenni... A kis doktor igazat mondott.</p>
               <p>És ezen okoskodások hideg, fásult hangulatán keresztül, másként láttam az atyám
                  zordon alakját is. Szinte sajnáltam, közelebb éreztem magamat hozzá, a mentségeit
                  kerestem. Ő se tehetett másként! Csakhogy ő még erősebb volt, bizonyosan küzdött a
                  ragály ellen s jobban bírta, mint én, - ő benne még volt a fajom erélyéből, amiből
                  nekem már nem jutott. Abból az erélyből, amelynek egy paránya érvényesült ma
                  reggel bennem, Dénessel szemben.</p>
               <p>Dénes!...</p>
               <p>Az ő emléke kizökkentett teljesen okoskodásaim nyugalmából és fölizgatott. De ez
                  az izga­tottság már sokkal durvább, mondhatom megnyugtató volt. Magam előtt láttam
                  az erős embert, amint a súlyos breton szekrényt egy lódítással félre emeli az ajtó
                  elől és kipirúlva, villogó szemekkel egyenesedik föl. Azután a hálószobában,
                  mintha a veszettség törne ki rajta... Borzasztó szavai is eszembe jutnak, melegem
                  lesz, hevülök, de ez más, egészen más, mint ahogy az imént voltam! Most azt érzem,
                  hogy levegőre van szükségem! Ablakot nyitottam s vidám, egészséges nevetés
                  hallatszott föl a napsütötte kertből.</p>
               <p>Valami különösen hangzott az, mint egy dal foszlánya, amelyet valahonnan elkapott
                  a szél és mellettünk menekült vele tovább.</p>
               <p>Abban a pillanatban észrevettem, hogy szépen kezdenek zöldülni a fáink és derült,
                  kék az ég.</p>
               <p>Kitekintettem.</p>
               <p>Sebesen huzódtam vissza a különös látvány elől, amely lent a kertben tárúlt elém.
                  Egy egész társaság ült, közvetetlenűl az ablakom alatt. Fesztelenül beszélgettek.
                  Azt azonnal láttam, hogy Erik is köztük van.</p>
               <p>De azért ott maradtam és szerettem volna kinézni, úgy, hogy észre ne vegyenek
                  engem. Óvatosan leeresztettem hát a fehér függönyt s kissé kitolva az alját, az
                  így támadt nyiláson néztem le reájuk. Ma mosolyogva gondolom el, hogy milyen
                  ügyelve, milyen lopva tettem én ezt és hogy alig ama megrázó események és
                  lelkivergődések után mennyire el tudott foglalni ez a csekélység!</p>
               <p>A belső cselédség sütkérezett a kertben, két nő is volt közöttük. Ott, a mi
                  hotelünkben!... És a kertben, ahol csak elvétve fordult meg a kertészen kivül
                  valaki!... Az idősebbik asszony a maitre d’hotel mellett ült és Erik is ott ült, a
                  lehető legbékésebben beszélgetett a maitre d’hotellel, meg közbe-közbe az
                  asszonynyal. A maitre d’hotelen szürke házi kabát volt s egy székre rakta föl a
                  lábait, jóllehet csak négy szék volt összesen. A többiek álltak, a kertész a
                  falhoz támaszkodva pipázott. Valamennyien tiszteletteljesen viselkedtek a kövér,
                  sok leeresz­ke­déssel társalgó maitre d’hotellel szemben. Nem hallottam, mit
                  beszéltek, azt láttam, hogy Erik egy izben kordiálisan megveregette a maitre
                  d’hotel lábszárait, mintha azt mondta volna: - terringettét, ez aztán a legény,
                  fiúk!... Akkor ismét nevetett a fiatalabbik leány, aki hajadon fővel volt és szőke
                  dús haja szikrázott, szinte lángot vetett és nem tudom én miről lehetett szó, de a
                  következő pillanatban, ott, egy helyt, úgy elkezdett forogni, forogni, mint a
                  pergettyü és nevetett, nevetett, csak úgy csengett az ágak közt.</p>
               <p>Hát nem tartanak attól, hogy fölhallatszik hozzám és észre veszem őket?....</p>
               <p>Dehogy törődtek ők azzal! Nagyon jól érezték magukat, sőt alig pihent meg a
                  keringő leány, menten futásnak eredt s az én lovászom utána... Már szinte beérte,
                  de a leány egy fa mögé ugrott s hol jobbra, hol balra szökött a legény elől. Erik
                  kiáltozott nekik:</p>
               <p>- Az nem gilt! Holló, az nem gilt! Futni kell!</p>
               <p>Egyszer csak kisiklott az üvegház felé a leány, a lovász utána, futottak,
                  futottak, a társaság meg hadonászott, kiáltozott: - na! na!... megvan!...
                  Megvallom, engem is úgy neki buzdított ez a hajsza, hogy szinte együtt futottam a
                  lovászszal s ki-ki nyújtottam én is a kezemet a leány dereka után. Félig föl is
                  huztam a függönyt. A leány befutott a pálmaházba.</p>
               <p>- Megvan! - kiáltotta Erik, de ők azután már nem láthatták őket, ismét nyugodtan
                  beszélgetni kezdtek.</p>
               <p>Én láttam őket. A leány megállt rögtön az ajtó mögött, a falhoz dőlt s kezeit a
                  mellére szorí­totta.</p>
               <p>Kipirult s még azt is jól kivehettem, hogy ring a pihegő melle, hogy vonakodik és
                  takarja a karjaival az arcát; a lovász meg csak állt előtte, valamire kérte, a
                  leány elfordult, arccal a fal felé s akkor a legény megcsókolta a nyakát, amire a
                  leány visszafutott a kertbe. A lovász gondolkozott egy pillanatig és hirtelen
                  utána eredt. A leány lassította a futását, az beérte és most egymás mellett
                  jöttek, nem siettek. Emezek itt az ablak alatt már nem törődtek velük. Én
                  hátrahuzódtam, nehogy meglássanak, ha véletlenül föltekintenek az ablakomra.
                  Annyit még hallottam, hogy a kertész kicsinylőleg azt kiáltotta nekik:</p>
               <p>- No, csak ne tetessétek magatokat, báránykáim...</p>
               <p>De hiszen jól volt ez így egészen, bár csak mindig így lett volna!... És én mégis
                  elszomo­rodtam, mint aki utban van, de nem tehet róla, restelli is miatta magát
                  eléggé, - hanem amint éreztetik vele, hogy semmibe se veszik, hogy nem törődnek
                  vele, az lealázza és lázítja.</p>
               <p>Legjobb lesz megszöknöm közűlök!... De hova?... No majd gondolkozom.</p>
               <p>Bent a szobában ismét egyedül maradtam, de már nem voltak olyan rendezett sorban a
                  gondolataim. Gondoltam Dénesre, nyugtalanított az a szag, föl-fölneszeltem, hogy
                  érzem-e még és vissza-visszatértem arra az imént látott jelenetre, amint a lovász
                  megcsókolta annak a piros arcu leánynak a nyakát... Behunytam a szemeimet, hogy
                  jobban lássam... A leány elfordul, ő hozzá hajlik és megcsókolja...</p>
               <p>Ujra odamentem az ablakhoz és lopva kitekintettem. Már senki se volt a kertben,
                  olyan csöndes, elhagyatott volt, szinte kevésbé zöld.</p>
               <p>Öt óra volt - eszembe jutott, hogy valószinüleg az ebéd miatt oszlott szét a
                  társaság. Igen, mert bármennyire nem szerettem is, pontosan lejártam az ebédlőbe
                  ebédelni, ugy mint apám életében. Ez már házirend volt s a maitre d’hotel
                  megkövetelte, hogy életének e legceremo­niózusabb aktusát teljes ornátusban
                  naponkint elvégezhesse. És Erik is a székem mögött feszengett. Ott teljesen ki
                  voltam ugyan nekik szolgáltatva, de ott mégis aránylag legjobban tartotta magát a
                  jég, akárcsak apám is az asztal mellett ült volna. Ezért mehettek be a kertből -
                  és egy óra mulva együtt leszünk az ebédlőben.</p>
               <p>Éreztem, hogy ma ez lehetetlen, abszolute nem tudnám, hogy viseljem magamat, -
                  elmegyek!</p>
               <p>Ismét szöktem.</p>
               <p>Bárcsak ne találkoznám senkivel!... Erik majd megkérdi, hogy mi lelt, hova
                  megyek?... A maitre d’hotel majd figyelmeztet a kötelességeimre, - hogy mindjárt
                  ebédelünk...</p>
               <p>Egyikkel se találkoztam. A kapu nyitva volt s a kapusnak se híre, se hamva.
                  Örültem neki, nagyot sóhajtottam mikor kint voltam az utcán, mintha börtönből
                  szabadultam volna.</p>
               <p>Négy hét óta nem mozdultam ki a házból. Bizonytalan lépésekkel indultam a
                  Saint-Sulpice felé; mintha ezalatt a négy hét alatt megfiatalodott volna az egész
                  világ, én pedig teljesen megöregedtem. Az érsekek kútja körül ott voltak a
                  virágárusok sátrai, a sátrak köré cserépbe ültetett virágok voltak rakva,
                  mosolygó, szines szőnyeget borítva a komor templom elé. A kút hatalmas
                  medencéjében is viráglevelek, meg ibolyák uszkáltak a víz szinén és szelid ibolya
                  illatot ringatott a langyos levegő. Az egyik sátor alatt földet árult egy asszony,
                  apró halmok­ban állott körülötte a fekete humus és ő könyökig vájkált benne. Olyan
                  jóizüen csinálta, olyan puhán csúszott a kövér, párolgó, csaknem olvadó földbe a
                  karja, hogy magam is szerettem volna utánozni őt. Ott feledkeztem előtte.
                  Kérdezte, hogy mit kivánok?... Mentegetőztem, hogy semmit, semmit és zavarodottan
                  kotródtam odább. Furcsán esett, hogy a többi sátrak alól is rám szóltak, hogy mit
                  akarok?... Nem akartam én semmit, csak jól esett volna, ha észrevétlenül ott
                  ácsoroghattam volna közöttük.</p>
               <p>Betértem a templom baloldala mellett húzódó sikátorba, de már ott mogorvább volt a
                  hangu­lat, az ájtatos kirakatok banálisan kinálgatták különféle áru szentjeiket,
                  az egyik nagyobb üzlet kirakata pláne visszataszító volt: egy háncskosárban,
                  amilyenben az osztrigákat szállít­ják, - tucatszámra hevert a megfeszített Jézus,
                  kereszt nélkül, megannyi kínban torzult, sárgás­fényü kis elefántcsont hulla.</p>
               <p>Cél nélkül ténferegtem a szűk utcákban; amelyikben kevesebb embert láttam, abba
                  fordultam be. Némelyikben hűvös volt és ragadós sár, mint a nedves pincékben,
                  pedig száraz idő járt már régen. Hát sebesebben mentem. Másutt gyerekek labdáztak
                  és asszonyok ültek a kapu­küszöbökön, - ott szerettem volna megállni, de ugy
                  megnéztek, hogy az zavarba hozott, még a gyerekek is abba hagyták a játékot,
                  amikor elhaladtam mellettük. Az akadémia mellett jutot­tam ki a Szajnához s a
                  parton mentem fölfelé. Még sütött a nap és lassan, szinte észrevétlenül csúszott
                  el sugarai alatt a fényes víz. Sajnáltam a zománcosan ragyogó pazar szineket, ha
                  egy-egy hajó beléjük hasított, de az is szép volt, hogy milyen sürögve hegedtek
                  össze a hajó­hasította hosszu seb fölött a megriadt kis hab-kagylók.</p>
               <p>Messze fönt, a gabona- és borrakodókon túl, sebesen alkonyodni kezdett. Csaknem
                  búcsu nélkül szökött meg a csókolódzó fiatal, tavaszi nap. Néhány pillanatig
                  ezüstösen borzongott a víz, a tulsó part vonalait szürkés párák göngyölték ködbe
                  és szürkés ködpászmák mállottak fakó takaróvá a sápadó, fázó folyón. A környéken
                  fekvő gyárak ormótlan kéményeiből lomhán gyűrüztek lejebb és lejebb a fekete
                  füstkígyók, hogy fészket rakjanak az ereszkedő éjszakának.</p>
               <p>Mintha egy ismeretlen vidéken át tértem volna vissza, idegennek tetszett ugyanaz
                  az ut. Az imént nem láttam a formátlan parti házakat, a matróz kocsmákat, a füstös
                  gyárakat, a sok különféle mocskos szagot se éreztem. De most is nyugodt voltam,
                  kedvtelve gondoltam arra, hogy elutazom, akárhova, de elutazom valahova, itt
                  hagyok mindent, valahol majd egyedül fogok lenni és... No majd csinálok
                  valamit!... De elutazom!...</p>
               <p>Gondoltam Dénesre is. Világosan és egyszerüen állott előttem az ő helyzete, mint
                  egy megoldott algebrai képlet. Két hatalmas erő hosszasan egymás ellen feszül: az
                  egyik kisiklik, a másik utána hull.</p>
               <p>Szegény Dénes!... Majd csinálunk vele valamit!...</p>
               <p>A távolban már látszott a Notre-Dame két csapott tornya s amint ugy hátulról
                  közelebb értem hozzá, lassan-lassan kiváltak az alkony hamvas pelyhei közül a
                  templom hajóját támasztó merész gótbordák is. Olyan hatással volt reám az egész
                  épület, mint egy nagy, gondosan meg­támogatott szinpadi kulissza, hátulról nézve.
                  Hatásos szép elejére az Isten vagyon föstve.</p>
               <p>Fásult hangulatom egyensulyát csak a mellettem elhaladó nők zavarták. Ugy éreztem,
                  adósa vagyok mindeniknek - és milyen sok az asszony, több asszony jár az utcán,
                  mint férfi... Vajjon hány ismerte ezek közül az apámat?...</p>
               <p>Nem voltam már messzire a mi utcánktól, amikor, szinte derülten, mint aki az
                  utolsó aranyát hajítja a zöld posztóra, - gondoltam a délutáni, üvegházi
                  jelenetre: a leány elfordul, a lová­szom hozzáhajlik és megcsókolja... Milyen
                  izgatottan néztem!... És ezzel kapcsolatban eszembe jutottak a Dénes szavai: „a
                  szeretőmmel rimánkodtam neki, azt is elvette tőlem!”... Az apám fia vagyok, még
                  ebben is az ő satnya, erőtlen fia. Vágyom utána, de nem merném elvenni.</p>
               <p>Konstatáltam, hogy igy van s ezzel beértem. Már nyugtalanított, hogy haza
                  érek.</p>
               <p>Az utcánk elején csődületet láttam, meg hogy mindenki arra felé siet. Katonák
                  zárták el az utca bejáratát.</p>
               <p>- Mi van itt?</p>
               <p>- Tűz volt.</p>
               <p>- Ugye nálunk? - kérdeztem az egyik katonától olyan élénken, hogy az megütődve
                  mért végig. Inkább óhajtás volt az én kérdésem.</p>
               <p>Hallottam, hogy a nevemet emlegetik az emberek, közvetlen mellettem mondta valaki:
                  „Marad azért nekik elég!”</p>
               <p>Megneveztem magam az altisztnek, az habozott, nézegetett, de átbocsátott a
                  kordonon. Hanem utánam jött.</p>
               <p>- Hát mi az? Tűz volt?</p>
               <p>- Igen. De már eloltották.</p>
               <p>- Leégett minden?</p>
               <p>Az altiszt is gyanakodva vizsgálta az arcomat.</p>
               <p>Az utcában nagy sürgés-forgás volt, minden ablakból emberek hajoltak ki, néhányan
                  rám ismertek és suttogtak. Láttam, hogy a mi kapunk előtt fáklyák lobognak s ott
                  nagy tolongás van. Futni kezdtem, az altiszt is követett.</p>
               <p>- Hisz nem égett le!... Hát hol a tűz?</p>
               <p>A kapu előtt is katonák álltak, de a kapu be volt zárva.</p>
               <p>- Nyittassa ki a kaput! - szóltam az altiszthez. - Hát hol a tűz? Mi? Hisz itt
                  nincs semmi tűz! - és magam zörögtem a kapun.</p>
               <p>Az altiszt erre talán hitelt adott a szavaimnak és több tisztelettel mondta, hogy
                  méltóztassam lejebb, a kis utca felé kerülni, a kerten át dolgoztak a tűz
                  ellen.</p>
               <p>- De hát nyittassa itt ki a kaput, be akarok menni!</p>
               <p>- Én, kérem, nem nyithatom ki. Méltóztassék a kert felől bemenni, bizonyosan ott a
                  cselédség, itt bezárták a kaput.</p>
               <p>Ő csinált utat a tömegben, átsegített a másik utca kordonján.</p>
               <p>Tele volt kocsikkal a kis utca.</p>
               <p>Még füstölgött az egész első emeleti ablaksor, feketén tátongtak a kiégett
                  ablakok. A második emeleten, a könyvtár ablakaiban, kormos alakokat láttam, a
                  szivattyuk zakatolásából, a kocsizörgésből, a zavaros lármából kihallatszott az
                  ablakoknak eresztett vastag vizsugarak zuhogása, a kert, az egész lucskos fal
                  vörös fáklyafényben úszott, az ágak közt kóválygott a fáklyafüst és
                  meg-megcsillantak a vizsugarak.</p>
               <p>Átvergődtem a kocsik közt, lökdöstek jobbra-balra a serényen dolgozó tűzoltók, a
                  kertfalon széles rést bontottak s ott hajtottak volt be a szivattyus
                  kocsikkal.</p>
               <p>A kert is tömve volt emberekkel, a tűzoltók és idegenek közt kormosan forgolódtak
                  a cselédek. Az abbé vett észre s kiáltozni kezdett:</p>
               <p>- Itt a kegyelmes ur! Itt a kegyelmes ur!</p>
               <p>Akik meghallották, azok hozzám futottak s azok is azt kiabálták: - itt a kegyelmes
                  ur! Körül­fogtak, csaknem ölbe vettek, ugy húztak a pálmaház felé. Az abbé előre
                  futott, meg ismét visszajött, a Mindenhatót emlegetve.</p>
               <p>A pálmaházban, a sebtiben egymásra hányt bútorok és könyvek közt találtam Eriket,
                  a maitre d’hotelt és Marignacot. Erik a kezemnek esett és csókolta, a maitre
                  d’hotel mosolygott, de ő teljes ornátusban és olyan tiszta volt most is, mintha
                  páholyból nézte volna az egész esetet. Két nő is volt ott, az egyikben fölismertem
                  azt a délután látott leányt, akit a lovász meg­csókolt, - egész otthonosan érezték
                  magukat s ők is örvendtek, hogy előkerültem.</p>
               <p>- Milyen szerencsétlenség! - sóhajtozott az abbé.</p>
               <p>Hárman-négyen szóltak hozzám egyszerre.</p>
               <p>Marignac meghatottan kezdte elbeszélni az esetet, nagy feneket kerítve neki.</p>
               <p>- Nyugodtan ültem odahaza, éppen a louvoisi szöllők bérbeadására vonatkozólag
                  akartam egy jelentést...</p>
               <p>Erik közbevágott, részint hozzám, részint a többiekhez intézve diadalmas hangu
                  fölkiáltását:</p>
               <p>- No, ugy-e mondtam! Mi?! Hisz együtt jöttünk ki a kegyelmes urral, én még mondtam
                  is, hogy milyen sápadt! Hát nem?! Az a vadállat maga maradt bent! - s mutatott be
                  a pálmák közé.</p>
               <p>A többiek ugy körülfogtak, olyan kiváncsian néztek, mintha az égből csöppentem
                  volna közéjük.</p>
               <p>- Hát hol volt a kis kegyelmes ur? - kérdezte a kertész, bizonyos
                  méltatlankodással.</p>
               <p>Nem értettem őket. Egyet értettem, azt, hogy leégett az első emelet. Hál Istennek!
                  Ugy érez­tem, mintha az egész mult leégett volna mögöttem s én most szabad vagyok,
                  mehetek teher nélkül, amerre nekem tetszik! Szerettem volna megakadályozni az
                  oltást, csak hagy égjen, égjen, ami még el nem égett.</p>
               <p>- Minden elégett? - szóltam a folyton beszélő Marignachoz.</p>
               <p>- Már mikor én jöttem, lángban állott az egész első emelet, amit megmentettek, az
                  itt van, amint látni méltóztatik. Magam is részt vettem volna a könyvtár
                  mentésében, de a füst miatt lehetetlenség volt már fölmenni. Mondottam is, hogy a
                  bolthajtás nem fog keresztül égni. Szerény nézetem szerint kár volt a
                  tüzoltóságnak kidobálni e drága szép műveket.</p>
               <p>Erik kapott a szavaiba:</p>
               <p>- Könyv! könyv!! Azért nem kár, de legalább a salont hozhattuk volna ki. Ne adj
                  Isten! Én az ablak mellett adogattam le, amit lehetett, mégis majd
                  megfulladtam.</p>
               <p>- Bár a kápolnáig juthattunk volna el legalább! - mondta az abbé.</p>
               <p>- És a ruhák? - kérdeztem én.</p>
               <p>- Haj, jaj! - szólt Erik. - Minden, minden! Jutott is az az eszembe! Az maradt,
                  ami most a kegyelmes uron van.</p>
               <p>- De nem én... Az apám ruhái?</p>
               <p>- Istenem! - biztosított szomoruan az öreg jószágigazgató, - arra még csak
                  gondolni is... Ezek a derék tűzoltók valóságos halálmegvetéssel akartak behatolni
                  a boldogult kegyelmes ur belső szobáiba.</p>
               <p>- Nos! Nos!</p>
               <p>- Isten kisértés lett volna! - szólt most meg az abbé. - Hisz annak a
                  szerencsétlennek a hullája is félig elégett már, amikor rátal -</p>
               <p>- Kicsoda? Ki égett?</p>
               <p>- Hát a Dénes! - kiáltott Erik. - Az a gazember, ott ni! - és az öklével
                  fenyegetett a pálmaház sötét hátsórészébe. - Ott kellett volna hagyni, hagy égett
                  volna porrá!</p>
               <p>- De mit beszélnek itt? Hát mi történt Dénessel?</p>
               <p>Erik karon kapott.</p>
               <p>- Jőjjön a kegyelmes ur! Ott van ni! Nézze meg a jó madarat!</p>
               <p>Ijedten húzódtam, mintha nem akarnám, hogy Erik oda hurcoljon.</p>
               <p>- Hisz azt hittük, hogy a kegyelmes urat is elemésztette, magával együtt.</p>
               <p>- Dénes meghalt? - suttogtam én s magam előtt láttam annak a szerencsétlen
                  embernek a dühöngő alakját, de ugyanakkor olyan természetesnek, megnyugtatónak
                  találtam ezt. Hisz ennek így kellett történnie... Persze, az lehetetlenség is
                  volna, hogy ő most ugy jőjjön elém, mint ez a többi ember.</p>
               <p>- Önmaga ellen fordult, megölte magát...</p>
               <p>- Meg az, de előbb kivilágította nekünk a hotelt!</p>
               <p>Eriknek ez a megjegyzése derítőleg hatott a társaságra. A két nő összesúgott.</p>
               <p>- Hol az a szerencsétlen?</p>
               <p>Utat nyitottak előttem, hogy menjek, nézzem meg. Beljebb mentem. A bútorok közt
                  ráismer­tem egy-két székre, amelyek az én dolgozó-szobámban állottak volt. Kormos,
                  vizes lepedőkbe batyuzva hevertek rakáson a pálmák közt a könyvek és tócsa volt
                  alattuk. Néhány latin kötetet, köztük a Horatius epistoláit, megismertem azonnal,
                  nyitottan, széttaposott lapokkal feküdtek a tócsában. Egy halom foliánson egy
                  drótozott istálló-lanterna pislogott, egy másik meg beljebb, a kamélia-bokorra
                  volt akasztva. A háttérre szennyes vörösen világitottak be az üvegfalakon át a
                  kertből a fáklyák, a karcsu pálmafatörzsek és a kisebb déli növények széles
                  levelei rezgő árnyakat vetettek.</p>
               <p>Egészen hátul, a csiráztató asztalok egyikén, láttam kiteritve valami
                  emberalakot.</p>
               <p>Megálltam, amikor észrevettem.</p>
               <p>- Ne is tessék megnézni, - szólt Marignac halkan.</p>
               <p>- Nagyon borzasztó, - mondta borzongva az egyik asszony.</p>
               <p>- Tudtam én, hogy ez lesz a vége! - kiabált Erik s egy lanternával elém lépett, a
                  halott felé emelve azt, hogy jobban lássam.</p>
               <p>Azután Marignac kezdte volna ismét elbeszélni a történteket, de hol az egyik, hol
                  a másik szólt közbe, okoskodva, találgatva a valószinüségeket. Erik is, a kertész
                  is, a kapus is először vette észre a füstöt, de már akkor égett apám egész
                  lakosztálya s csakhamar lángok csaptak ki az ablakokon. Az első ajtót betörték, a
                  tűz levegőt kapott s egy pillanat alatt lángtengerben volt az egész szoba, mire a
                  tüzoltók megérkeztek, már a folyosó is égett. A kert felől akartak behatolni, az
                  ablakokon át. Egy ablak látszott erre még alkalmasnak, az utolsó, a Dénesé.
                  Fölmásztak és ott találták Dénest, átvágott torokkal, az ágyán, mely már égett. Az
                  ágy is, az ő ruhája is merő olaj volt.</p>
               <p>- Nyilvánvaló és kétség hozzá nem férhet, amit különben a megejtendő törvényes
                  nyomozás is hivatva lesz kideríteni, hogy tudniillik ez az elméjében megzavarodott
                  ember, mert a ház­beliek illetékes szavai után egy pillanatig se lehet abban immár
                  kételkednünk, hogy az ő elméje...</p>
               <p>- Bolond volt, annyi egyszer bizonyos! - szólt Erik. - Mondtam én azt elégszer a
                  kegyelmes urnak! Itt a tisztelendő ur, hát ő vele mit csinált a multkor?!</p>
               <p>A pap bólintgatott s jelentőségteljesen pillantva reám, így szólt:</p>
               <p>- Majd én el fogom mondani a kegyelmes urnak, hogy hányszor és miként utasított
                  vissza engem, ki a Mindenható irgalmával kináltam őt.</p>
               <p>Az abbé kenetteljes mondatát, a maitre d’hotelt kivéve, nem méltányolta eléggé az
                  izgatott társaság.</p>
               <p>Marignac folytatta:</p>
               <p>- Minden utólag konstatálható valószinüség arra enged következtetni, hogy az
                  illető meghábo­rodott elméjének egy boldogtalan pillanatában tüzet rakott a mi
                  néhai kegyelmes urunk összes szobáiban és azután önélete ellen törve, egy
                  borotvametszéssel öngyilkosságot követett el. A tűzoltók, kik létráikon
                  megközelitették az ablakokat, a vész legsúlyosabb pillanatai alatt azon­nal
                  konstatálták volt, hogy valamennyi szobában halomra voltak tolva a bútorok és ezt
                  igazol­ják ama roncsok is, amelyek a nevezett szobákban az oltás után találtatni
                  fognak és immár találtattak. Fiat justicia! - sürgősen intézkedni fogok, hogy a
                  hivatalos nyomozás megindíttas­sék, hogy kiderüljön a tényállás, az igazság.</p>
               <p>- Hagyjunk békét az igazságnak. Temettesse el azt a boldogtalant, kedves Marignac
                  ur, mentől előbb!</p>
               <p>- De alássan kérem, én...</p>
               <p>Kis fehér feje szinte becsuszott a többszörösen nyaka köré csavart foulard
                  kendőbe, zavarban volt, egyik kezéből a másikba vette porcellán gombos pálcáját. Ő
                  végtelenül becsületes, de olyan nagy mondatokban gondolkozó ember volt, aki
                  engedelmes, fegyelmezett hallgatóság­gal szemben igen jól érvényesül, de
                  vitatkozni képtelen. Alárendeltjeivel szemben makacsul tudta érvényesíteni az ő
                  otthon, nyugalmasan, jó előre megfontolt ideáit; szeliden, de nem tűrte az
                  ellenmondást, azaz jobban mondva meg se hallgatta, de felülről érintve, zavarba
                  jött. Annyi antik feudális hűség volt benne, hogy azt hiszem, mindannyiszor
                  lelkiismeretfurdalásai voltak és a „család” iránt elkövetett hűtlenséggel vádolta
                  magát, valahányszor bármilyen csekélységben kifogásra talált a mi részünkről.
                  Föltétlenül engedelmeskedett és évi jelenté­sei­ben, amelyeket atyám soha át nem
                  nézett, de ő pontosan elhelyezett a levéltárban, jellemzők voltak a lapszéli
                  jegyzetek: „Kegyelmes urunk (és itt a teljes cimek és nevek) magas
                  paran­csolatára, intézkedtem pedig, hogy emez intézkedésem így és így... stb.”</p>
               <p>Most is azonnal távozni akart, hogy rögtön intézkedjék. Kértem, maradjon velem. Az
                  abbé ajánlkozott, hogy átmegy a karmelitákhoz, azoknál ki lehetne téríttetni
                  Dénest. Azaz nem! Hisz öngyilkos volt!...</p>
               <p>Végre megszólalt a maitre d’hotel is, ki minden hivatalos eljárás iránt
                  előszeretetet táplált. A családi szokások nem intézkedtek ugyan ilyen esetekre, de
                  ő azt tanácsolta, hogy tartozó kötelességünk minden egyéb intézkedés előtt a
                  látleletező rendőrség törvényes eljárásának szabad utat engedni és ha én ezennel
                  fölhatalmazom őt, ő tudni fogja ezuttal is a kötelességeit. Erre Erik is azonnal
                  vállalkozott, hogy ő megy és intézkedik. A maitre d’hotel hidegen várta, ügyet se
                  vetve Erikre, hogy ám parancsoljak! Mondtam neki, hogy csak intézkedjék.</p>
               <p>Erre, miután már benne volt az ő szokott méltóságos szerepében, hidegen
                  figyelmeztetett:</p>
               <p>- A kegyelmes ur nem ebédelt!</p>
               <p>Künt még zajongtak a tűzoltók, körülöttem kormosan, lerongyolt livrékben ácsorgott
                  a cseléd­ség, annak a szerencsétlennek a hullája ott feküdt alig tíz lépésnyire
                  tőlünk - és ő figyelmez­tetett, hogy még nem ebédeltem.</p>
               
            </div>
            <div type="chapter">
               <head>XXIII.</head>
               <p>Kértem Marignacot, hogy az ő vendége lehessek. Megijedt, mentegetőzött.</p>
               <p>- Az én szerény lakásom.... A kegyelmes ur...</p>
               <p>Kért, hogy legalább bocsássam őt előre, hagy intézkedjék!</p>
               <p>Karon fogtam.</p>
               <p>- Csak menjünk együtt! Minden jó lesz ott ugy, ahogy van.</p>
               <p>Könnyünek éreztem magam, szerettem volna ugrálni, nevetni. Ő olyan alázatosan
                  gömbö­lyí­tette karom alatt a karját, mintha attól tartott volna, hogy rosz néven
                  veszem, ha hozzám talál érni.</p>
               <p>- Lássa, kedves Marignac, én most az utcára kerülnék, ha ön meg nem könyörül
                  rajtam. Valóságos földönfutóvá lettem, nincs ahova lehajtsam éjszakára a
                  fejemet.</p>
               <p>- De hogy mondhat már ilyet a kegyelmes ur!... Én nem is tudom, megengedhetem-e
                  magam­nak, hogy elfogadjam ezt a kegyet...</p>
               <p>Ugy töprengett a jó öreg, talán a tűztől kevésbé ijedt meg, mint attól, hogy én az
                  ő vendége akarok lenni.</p>
               <p>- Majd együtt fogunk ebédelni.</p>
               <p>No, erre döbbent még csak meg!</p>
               <p>- Igen, igen! Együtt fogunk ebédelni. Bizonyosan ön se ebédelt még. Azután
                  elbeszélgetünk s majd keresünk nekem éjszakára önnél valamelyik sarokban egy kis
                  helyet.</p>
               <p>- De legalább azt engedje meg nekem a kegyelmes ur, hogy a maitre d’hotellel
                  átküldessek...</p>
               <p>- Semmit, de semmit! Látni se akarom ezeket az embereket, nem kell innen semmi.
                  Tudja...</p>
               <p>És már annyira voltam, hogy el akartam neki mondani, mennyire örvendek a tűznek s
                  milyen kár, hogy még a többi is, hogy minden le nem égett! Az is olyan pillanat
                  volt, amikor nagyon szerettem volna szeretni valakit, szerettem volna kitárni
                  valaki előtt a lelkemet, éreztem azon­ban, hogy nem ő az a valaki, aki engem
                  megértene. De ő legalább nem akart tőlem semmit, éppen mint a kis doktor, aki
                  azonban soha közel nem eresztett magához s igy én se mertem soha egész lélekkel
                  feléje menekülni.</p>
               <p>Marignac valósággal elszomorodott, én biztattam őt az uton, hogy ne tekintsen
                  engem annyira Kerbastik-nak s ha nagyon le akar kötelezni, bánjék most ugy velem,
                  mintha valahonnan egy öccse került volna elé vagy tegyük föl: - hogy van Önnek is
                  egy fia, éppen ilyen koru, mint én s az most hazajött az apjához néhány napra!</p>
               <p>- Oh kegyelmes ur!... Ha nekem egy fiam volna!... Vagy egy öcsém!</p>
               <p>Ezt már melegebben mondta s ugy éreztem, hogy közelebb szorítja magához a
                  karomat.</p>
               <p>- Hát nincs senkije?</p>
               <p>- Van, vannak távoli rokonaim, de azok - -</p>
               <p>Nem fejezte be a szavait.</p>
               <p>- Lássa, én is ugy vagyok, nekem sincs senkim.</p>
               <p>- Oh a kegyelmes urnak az egészen más!</p>
               <p>Ugy mondta ezt, mintha egy felsőbb lényről lett volna szó, akire rendes emberi
                  mértékek nem is alkalmazhatók.</p>
               <p>- Ne higyje. Tudja mit?</p>
               <p>- Méltóztassék parancsolni velem.</p>
               <p>- Nem, ne így! Nem parancsolok, nem is tudok, nem is szeretek. Hanem ha akar nekem
                  valami nagyon kedveset tenni, bánjék én velem ugy, mintha a fia volnék!</p>
               <p>Megállt, ki akarta húzni a karját az enyimből, de nem engedtem.</p>
               <p>- Nos?! Nem akar elvállalni?</p>
               <p>Bizalmatlanul tekintgetett rám. Talán azt hitte, hogy tréfát űzök vele. És ő
                  engedelmesen, a „család” iránt tartozó hódolattal, bocsátotta magát a szeszélyem
                  rendelkezésére, mondván:</p>
               <p>- Igenis... Kegyelmes uram!</p>
               <p>Pedig én egész szivemből beszéltem neki és azt hiszem, hogy ő benne is volt sziv
                  elég. Lehet, hogy az én hangom volt örökké fakó az érzelmek kifejezésére, - lehet,
                  hogy ő nem tudott engem, mint embert, különválasztani attól a rá nézve csaknem
                  misztikus fogalomtól, a „család”-tól.</p>
               <p>A Saint-Germain de Prets előtt így szóltam hozzá:</p>
               <p>- Látja, nekem soha se volt apám!</p>
               <p>Nagy ügyetlenség volt ez, megrémítettem vele. Ha azt mondtam volna, hogy én voltam
                  a názáreti Jézus vagy hogy én gyújtottam föl a Hotelt, amazt tréfának, ezt uri
                  szeszélynek tekin­tette volna, - jogom van mind a kettőhöz. De szavaim
                  összezavarták s tán minden tisztelettel bár, azt hitte, hogy nincs helyt az
                  eszem.</p>
               <p>Néhány „igenis” után, a délutáni szerencsétlenséget kezdte emlegetni és alázattal
                  esedezett, hogy ne izgassam magamat a miatt.</p>
               <p>- Félreértett, kedves Marignac ur! Nem, a tűz nem volt reám akkora hatással, hogy
                  a miatt most félrebeszélnék, sőt bevallom önnek, hogy... Azaz nem, erről majd
                  beszélgetünk.</p>
               <p>- Bocsánatot kérek, kegyelmes ur...</p>
               <p>- Értem, értem! Tudja, atyám zárkózott ember volt, nagyon távol éltünk egymástól.
                  Azonban ugy látom - tettem hozzá vidámabban, de ezt már azért, hogy bátorítsam,
                  megnyugtassam, - nem kellek önnek?</p>
               <p>Még mindig zavartan, mosolyogni próbált.</p>
               <p>- De igenis, kérem... Valóban, néhai kegyelmes urunk zárkózott természetü ur
                  volt.</p>
               <p>Az ódon de l’Abbaye utcában lakott, egy horihorgas szűk bérházban, amely mintha
                  ágasko­dott volna, mert ugy agyonszorította a két szomszédja.</p>
               <p>Arra is gondoltam, hogy talán még se menjek hozzá, terhére leszek és ugy sem
                  értjük egymást... De ha most, a kapu előtt és éppen az iménti jelenet után mást
                  határozok, lelki­ismeretfurdalásai lesznek a jó öregnek, azt fogja hinni, hogy
                  megbántott, hogy neheztelek rá... Meg hova is mennék? Vissza a Hotelbe? Az anyám
                  lakosztályába?... Nem!</p>
               <p>Zörgetett s amíg kaput nyitottak előttünk, azalatt ismételten bocsánatot kért,
                  hogy nem fogadhat méltóan, bocsánatot azért is, hogy a kapu alatt sötét volt és
                  bocsánatot a lépcsőkön, hogy a negyedik emeletre fáraszt.</p>
               <p>Kényelmetlen, meredek falépcsők voltak azok, lépéseink alatt nyikorogva sírták
                  tele a kürtő­szerü lépcsőházat, mire valaki ajtót nyitott fönt a magasban s
                  levilágított, kiáltván:</p>
               <p>- Na hát! Csakhogy jön már valahára!... Ügyelni kell a lépcsőn!</p>
               <p>Az öreg ur fölhasználta ezt az alkalmat, megállt, egy pihentető lélegzetet vett,
                  hangosan magyarázva nekem, hogy:</p>
               <p>- Igaza van neki, ügyelni kell a sötétben, itt könnyen megcsúszik az ember!</p>
               <p>- Ki az? - kiáltott nyugtalanul, de szelidebben ugyanaz a valaki a magasból.</p>
               <p>- No csak gyere, gyere Simon! - válaszolt neki Marignac, - Gyere, világíts lejebb
                  a kegyelmes urunknak!</p>
               <p>De bizony alig említett engem, az oda fönt gyertyástul együtt eltünt, sötétben
                  hagyva bennün­ket. Hanem meggondolkozhatott, mert ismét kihozta a gyertyát,
                  sebesen letette a lépcsőre, de ő maga visszament, hallottam, hogy be is zárta maga
                  után az ajtót.</p>
               <p>Marignac zsörtölődött:</p>
               <p>- Bolond ez a Simon... Most meg itt hagy bennünket! Ki látott ilyen
                  féleszüt...</p>
               <p>Végre felcihelődtünk. Az ajtó be volt zárva. Marignac meghúzta a zsinórt, mire
                  mintha két ódon csöngetyü ébredt volna föl, előbb köhögött az egyik s rá még
                  rekedtebben a másik.</p>
               <p>- Tessék, kizárja az embert!... Tisztára bolond!... Tisztára!</p>
               <p>Belülről zaj hallatszott, mint mikor ide-oda kapkodnak, székeket tolnak odébb,
                  gyorsan rakos­gatnak.</p>
               <p>- De Simon! Mozogj hát már, az Isten áldjon meg! Meddig várakoztatjuk még a
                  kegyelmes urat?!</p>
               <p>- Mindjárt! Mindjárt! - biztatott bennünket az ajtó mögül.</p>
               <p>Marignac szemlátomást röstelte az esetet, de nem nagyon türelmetlenkedett s inkább
                  azon iparkodott, hogy engem foglaljon el.</p>
               <p>- Régi ház, még a mult században építették. Akkor szolidul építettek! Látszik is,
                  méltóztassék megtekinteni, - fölvette a gyertyát s kivilágított vele a
                  lépcsőkarfák fölé, - eredetileg két­emeletes volt, azután húzták rá a másik két
                  emeletet. Már mióta én itt lakom, annak pedig közel negyven éve, bizony maholnap
                  negyven... De mit is beszélek! Most mult éppen negyven éve, ebben az
                  esztendőben!... Hej, ez a Simon!... Méltóztatik látni, egész addig terméskő,
                  szilárd, följebb, a fiatalabb része már tégla -</p>
               <p>Simon kinyitotta az ajtót.</p>
               <p>Szakasztott olyan ősz ember volt, mint a gazdája, csak kissé feszesebb, keményebb
                  nyaku. Katonásan a szemembe nézett. Fekete redingot volt rajta, végig gombolva a
                  mellén, a nyakán többszörösen körülcsavart fehér foulard kendő volt, - éppen olyan
                  kabát, éppen olyan kendő, mint a gazdáján, csak viseltebb, de gondosan tiszta.
                  Hanem alul, a kabát alatt, csizmába szabott nadrágszárak látszottak és kényelmes
                  nagy nemez papucsok voltak fehér harisnyás, puffadt lábain.</p>
               <p>A gazdáját nem vette számba, az pedig megelégedetten pillantott rá.</p>
               <p>- Méltóztassék, kegyelmes uram! Nagyon boldog vagyok, nagyon megtisztelve érzem
                  magam...</p>
               <p>Előre mentem. A falakon köröskörül gyalult fenyőfa polcok voltak, teli
                  fascikulusokkal, irat­csomókkal, az egyik sarok el volt függönyözve, s a függöny
                  mögött gyertya égett. Marignac a hátam mögött maradt a gyertyával, láttam az
                  árnyékát, a kinyujtott karját, amint böködve mutatott Simonra.</p>
               <p>- Ide megyünk? - kérdeztem, megfordulva az ajtó előtt.</p>
               <p>Marignac szemrehányólag gesztikulált a Simon lábai felé. Simon pedig ugy rángatta
                  a vállát, mint aki azt magyarázza: - hát aztán, tehetek is én róla!...</p>
               <p>Ugy tettem, mintha nem vettem volna észre semmit. Benyitottam az előttem levő
                  ajtót. Simon is jött s ketten babráltak, egymást akadályozva a boldogulásban, hogy
                  meggyujtsanak egy bádogtalpu olajlámpát.</p>
               <p>A kandallóban, hamu alá takarva izzott néhány szem parázs. A tüzhely rostélya
                  mellett egy öblös bádogkancsó párolgott.</p>
               <p>- Milyen kellemes, barátságos hely ez! - szóltam én és ugy éreztem.</p>
               <p>A kandalló fölött, a szokásos tükör helyén, keskenyen üveg alá rámázva lógott a
                  családi cimerünk s mellette két oldalt egy-egy kis daguerrotyp. A kandalló polcán
                  két sima sárgaréz gyertyatartó állott, köztük ovális kis tálcán a kerekes
                  koppantó; a sarkon, kihúzva a tüz fölé, két tányér melegedett. A szoba közepén
                  lévő asztal egyik felére viaszos vászon volt terítve s azon rendbe rakva az
                  ebédhez az agancs nyelü evőeszközök, egy pohár, egy korsó és egy kis
                  cseréptartóban a só; az asztal másik felén volt a lámpa, hosszukás papiros
                  skatulyában a ruha­kefe és egy sárgult vesszőkosárkában kerek barna cipó.</p>
               <p>Az egyik faszék háttal volt állítva a kandallónak és a hátára egy éppen olyan
                  hosszu, de fa­kul­tabb kabát volt melegedni kiterítve, mint amilyet a két öreg
                  viselt. A szék előtt még csizma­huzó és egy pár éppen olyan nemez papucs állott:
                  mint amilyenek a Simon lábain voltak.</p>
               <p>- Ugy-e, most bajt csinálok?</p>
               <p>- Oh dehogy, dehogy - szólt Marignac - csak az ebéd! A kegyelmes ur nem lesz
                  megelégedve! Ha megengedni méltóztatnék, elmenne Simon és a maitre d’hotel
                  átküldené a kegyelmes ur terítékét. Ugy-e, Simon?</p>
               <p>Simon azt gondolta, hogy az a legillendőbb, ha ő nagyon egyenesen áll és ugy néz
                  engem, mint a front előtt járó generálist szokás.</p>
               <p>- Szó sincs róla, édes Marignac ur! Megosztjuk az ön ebédjét, nekem nagyon kevés
                  kell ám, majd meglássa, hogy meg leszek elégedve az ön konyhájával. Aludni pedig
                  igen jól elalszom én itt ezen a bőr kanapén.</p>
               <p>Simon meg se moccant. Marignac is lemondólag hallgatott.</p>
               <p>- Haragusznak rám? Elmenjek?... Mi, Simon? Ugye, kapok én is ebédet?</p>
               <p>- Lesz jó leves, tormás hús - jelentette bátran Simon. - Tojásételt is
                  csinálhatunk, az hamar megy.</p>
               <p>Marignac aggódva várta, hogy mit szólok én ehhez.</p>
               <p>- Pompás lesz, csak mondja meg, hogy tálaljanak hamarosan!</p>
               <p>- Azaz, hogy... Hát azt gondolod, Simon, hogy lehet?... Igen kérem, mert ő főz ám
                  nekem, a Simon.</p>
               <p>- Annál jobb. Majd meglátjuk, mit tud Simon!</p>
               <p>A kandallóhoz mentem, a megfakult daguerrotypeket vettem szemügyre, Marignac
                  suttogva mondott valamit Simonnak. - Jó! jó! - felelt az hangosabban, - csak
                  menjenek be.</p>
               <p>- Ki ez? - kérdeztem, mert nem lehetett kivenni, hogy kit ábrázol a kép.</p>
               <p>- A mi boldogult kegyelmes asszonyunk.</p>
               <p>- Az anyám?!...</p>
               <p>Marignac oda hozta a lámpát, de ugy se látszott jobban, sőt a csillogó üveglap
                  alatt még inkább összefolyt a megfakult ezüst. Leakasztotta és ugy mutatta.</p>
               <p>- Ez leánykorából való, az esküvő után kaptam a kegyelmes asszonytól, amikor
                  tisztelegtünk. Azt a másikat - s mutatta a falon a másikat, - azt én csináltattam,
                  amikor ez már fakulni kezdett, de biz azóta az is ugy elhomályosodott.</p>
               <p>És olyan óvatosan fogta, mint a miséző pap a szent ostyát és mikor kivettem a
                  kezéből, azután is ugy tartotta alája a kezét, mintha attól félt volna, hogy én
                  leejtem és összetörik.</p>
               <p>Nem láttam én azon a képen senkit, egy-egy beesettebb vagy csillogóbb foltot
                  láttam csak az üveg alatt, a szerint, amint a lámpafény érte.</p>
               <p>De ő látta jól az anyám képét rajta.</p>
               <p>Három szobája volt s mindaháromban olyan kellemes, egészséges nyersfaszag volt a
                  tiszta levegőben, mint a milyen a falusi asztalos-mühelyekben szokott lenni. A
                  fenyőfabutorok okoz­hatták, amelyek nem voltak megföstve, csak az idő meg a hosszú
                  használat fényesitette őket szép, régi elefántcsont-szerü sárgássá. Később,
                  Bretagneban, a Mathurin mester műhe­lyében mindig eszembe jutottak ezek a szobák,
                  azért is tértem be néha hozzá szivesen, - a szag emlékeztetett s elém idézte ezt
                  az estét.</p>
               <p>Sehol semmi fölöslegest nem láttam, minden régi és egyszerü volt. A dolgozó
                  szobájában a birtokok címeres térképei tarkitották a falat, egy sarokban
                  okmánytartó bádogszelencék voltak egymásra rakva; egy tömör, pazarul megvasalt
                  láda, egy falhoz pántolt hatalmas vasszekrény, nyitott könyvespolc és két álló
                  iróasztal, nagy könyvekkel - ezek képezték a fal körüli bútorzatot. A
                  vasszekrényen három súlyos lakat komorkodott. Egy sima, hosszu asztal volt az
                  iróasztal, teli okmányasztagokkal, az egyik sarkán egy kicsi kis tisztás maradt
                  csak szabadon az irásra, ott tátongott a rengeteg kalamáris, mintegy fekete kut,
                  körülsáncolva vedlett pennák­kal. E tisztás elé volt húzva a gömbölyü, bőrrel
                  bevont karosszék, amely szinte melegnek látszott. Olyan csillogóra volt koptatva,
                  a támláján és az ülésén meg enyhe mélyedések és domborodások kinálkoztak kényelmes
                  pihenőül. Minden széknek egyénisége van, vannak he­nyélő, parázna, kacér székek, -
                  vannak csélcsapok, léhák, mondainek, amelyeken csak ne­hány percig ül egy-egy
                  fecsegő vendég, - vannak ridegek, közönyösek, pedig puhák és széle­sek, - vannak
                  szerények, alázatosak, csak háromlábuak, szalmából fonottak, senki se hinné róluk,
                  hogy igénytelen külsejük alatt mennyi fáradságenyhítő készség vagyon. Ugy
                  tapasztaltam, hogy a jó emberek székei a legőszintébbek, legodaadóbbak.</p>
               <p>Beleültem a Marignac székébe. Kemény volt és mégis kényelmes, jól esett benne
                  ülni, pihent az ember, a nélkül, hogy az alvásra gondolt volna. Sőt ugy, hogy még
                  inkább kedve jött csinálni valamit, írni vagy olvasni.</p>
               <p>Kért, hogy tekintsem meg a harmadik szobát is, a hálóját:</p>
               <p>Gyékénynyel volt behúzva a padló, szarvasbőrrel az egyszerü, vetett ágy.</p>
               <p>- Vajjon megelégszik ennyivel a kegyelmes ur?</p>
               <p>Azt akarta, hogy én ott aludjak s ő megy az egyetlen diványra, az ebédlőbe. Ezen
                  vitatkoz­tunk, amikor Simon jött, (csizmát húzott a papucsok helyett) jelentve,
                  hogy a leves az asztalon van.</p>
               <p>- Simon, képzeld, nem akar itt aludni!</p>
               <p>Simon nem szólt.</p>
               <p>- Nem bizony! Szó sincs róla, kint fogok aludni a diványon.</p>
               <p>- De hát hogyan!... Az nem lehet, ugy-e Simon?</p>
               <p>Simon valószinüleg abban a meggyőződésben volt, hogy ugy tanusíthat irányomban
                  legillőbb tiszteletet s ugy becsül meg engem a legjobban, ha nagyon feszesen
                  viseli magát és egy kukkot se szól. A hátam mögött integetett a gazdájának
                  titokban, vagy ha félre tekintettem, olyankor mutogatta jelekkel, hogy igy vagy
                  ugy...</p>
               <p>Az ebédlőben az asztal közepére volt húzva a viaszos vászon terítő s így nem
                  jutott belőle egyikünk tányérja alá se. Az agancsos evőeszközöket nekem tette, a
                  gazdájának pedig egyszerüebbeket adott, alighanem a saját kését, villáját és egy
                  csontkanalat. A sót is én elém tette. Ebbe se akartam beleegyezni.</p>
               <p>Marignac már-már engedett, de Simon egy tiltakozó pillantása tudtára adta, hogy
                  nem illik nekem engedni át a csontkanalat.</p>
               <p>Marignac egyenesen ült, állig begombolkozva s aggódva várta, hogy mi fog itt
                  történni?... Látva, hogy Simon egészen nyugodt, sőt némi önbizalommal tekint az
                  asztalon párolgó leveses tálra, ő is engedett valamit abból a kétségbeejtően
                  tiszteletteljes készségből, amelyet irányomban eddig tanusított.</p>
               <p>Lassan haladtunk az ebéddel, mert Simon meglepetéseket is készített a számunkra és
                  az lassan ment, Marignac intett neki, Simon visszaintett, hogy maradjon békében, -
                  nem lehet azt fölfújni! A leves után kenyeret pirított a velős csont mellé, ott az
                  ebédlőben, a kandalló parazsa fölött. Mire a kenyérszeletkék megpirultak, kihült a
                  velős csont, akkor kivitte azt megmelegíteni, de azalatt persze a pirított kenyér
                  hült ki.</p>
               <p>Marignac azalatt kért tőlem bocsánatot ezért, mig Simon nem volt a szobában.</p>
               <p>És a tányérokkal is zavar volt. Eleinte nem tudtam, hogy mit integet a gazdájának
                  Simon, utóbb észrevettem, hogy Marignac sietve iparkodik enni s az ő tányérját
                  hamarább elviszi Simon, mint az enyimet. Kivitte, megmosta, hogy mihelyt én
                  végeztem, azonnal adhasson elém tiszta tányért. De persze addig én se kaptam a
                  következő ételből, mig viszont az én tányéromat el nem mosta és be nem hozta a
                  gazdája elé. Ezzel azonban kevésbbé sietett. Bor is volt, Simon tüntetőleg tette
                  az asztalra. Marignac ekkor elszólta magát. Meglepetését nem tudta palástolni:</p>
               <p>- Milyen bor, Simon?</p>
               <p>- Jó bor! - válaszolt lakonikusan és önérzetesen Simon.</p>
               <p>Töltöttem Marignacnak is, mire ugy tett, mintha innék, de nem ivott, csak az
                  ajkához emelte a poharat.</p>
               <p>Végtelenül jól esett nekem ez az egyszerü ebéd. A különös két öreg szórakoztatott,
                  a békés környezet, az alacsony szoba, a csönd elringatott, az a fárasztó, viharos
                  nap visszafolyt a multba s mintha régen, évekig történt volna mindaz, ami történt,
                  szinte fiatalon gondoltam arra, ami ezután lesz majd s ami valahogyan ugy lesz
                  majd, ahogyan itt van...</p>
               <p>Almát is adott az asztalra Simon.</p>
               <p>Hogy ilyen szerencsésen megesett az ebéd, Marignac megelégedetten dörzsölte a
                  kezeit, egy­másután kigombolt három gombot a kabátján és közvetlenebbül,
                  szabadabban beszélt. Dicsérte Simont:</p>
               <p>- Megöregedett mellettem, de ha jól meggondolom, soha se volt ellene komolyabb
                  okom panaszra. Nem is álmodta, hogy ilyen kitüntetés ér ma bennünket, mert hisz ha
                  elkészülhet­tünk volna hozzá, tudom, másként -</p>
               <p>Simon bejött s Marignac nem fejezte be a mondatot. A tűzről kezdett beszélni.</p>
               <p>- Intézkedni fogok, hogy a kegyelmes ur lakosztályát mentől előbb helyrehozzuk.
                  Talán berendeztessem az egész első emeletet ugy, hogy néhai kegyelmes urunk
                  lakosztályát is hozzá­csatoljuk?</p>
               <p>- Oh nem!!.. Különben se sürgős, tegyen ahogyan akar. Én szeretnék valahova
                  vidékre menni. Mit gondol, hol lenne nekem a legjobb?</p>
               <p>Csöngettek. Simon ajtót nyitott, hallottam Erik hangját, utánam kérdezősködött. Én
                  valóság­gal megijedtem, hogy jaj! - most vissza kell mennem a hotelbe!</p>
               <p>Simon nem egyenesen nekem, hanem a gazdáján keresztül jelentette, hogy - a
                  kegyelmes ur embere azt akarja tudni, hogy mit akar a kegyelmes ur?</p>
               <p>Marignac, mintha nem hallottam volna Simon szavait, hűségesen elismételte, hogy a
                  komor­nyikom tudakozódik, mit parancsolok?</p>
               <p>- Semmit! Semmit! Mondja neki, hogy nincs szükségem rá!</p>
               <p>Marignac Simonhoz fordult:</p>
               <p>- A kegyelmes urnak nincs szüksége semmire!</p>
               <p>Simon már indult, Marignac utána szólt: - De talán mégis megmondhatnád... Hisz
                  tudod, Simon, min alszik majd a kegyelmes ur? Van nekünk olyan ágynemünk?</p>
               <p>Simon intett, hogy csak hagyjon annak békét már, az az ő gondja!</p>
               <p>Behallatszott, amint kurtán közölte Erikkel: - A kegyelmes urnak nem kell semmi
                  itt mi­ná­lunk, magára sincs szüksége!</p>
               <p>- De hol alszik? - kérdezte Erik.</p>
               <p>- Itt alszik minálunk.</p>
               <p>- De holnap reggel? - nyűgösködött Erik s én nyugtalanul hallgattam.</p>
               <p>Simon egy pillanatig habozhatott, azután határozottan így szólt:</p>
               <p>- Azt nem mondták. Jőjjön el holnap reggel. Akkor majd megkérdem.</p>
               <p>Erik még beszélni akart:</p>
               <p>- Itt ebédelt?... Hát itt alszik?...</p>
               <p>Simon nem felelt neki. Elment.</p>
               <p>A kávét, egy csészében s egy talpatlan pohárban, a dolgozószobába vitte Simon és a
                  tintatartó előtti tisztásra tette.</p>
               <p>- Kedves direktorom! - szóltam Marignachoz, aki amikor fölkeltünk az asztaltól,
                  ismét gondosan begombolta kabátján a három gombot, - akar nekem még egy
                  szivességet tenni? Látja, akkor teljesen jól érezném magam! Ugy-e igen?... Lássa,
                  én tudom, hogy az a kabát és az a papucs, amely itt a kandalló előtt melegedett,
                  amikor megérkeztünk, az önt várta. Ugy-e igen? Nos hát tegye meg a kedvemért s
                  vegye föl őket most, aztán majd beszélgetünk.</p>
               <p>- Az nem lehet, kegyelmes uram, hogy én...</p>
               <p>- Dehogy nem! Majd Simon szépen előadja őket, addig én megnézem odabent a
                  térképeket s választok valami nekem való helyet. Egyáltalában tegyen ugy, mint
                  rendesen, máskülönben búsulni fogok. Hisz azért jöttem én ide, hogy otthon legyek,
                  nem pedig hogy önt is elker­gessem hazulról.</p>
               <p>Simon előadta az eldugott kabátot s mialatt öltöztette öreg gazdáját, suttogva
                  beszélgettek. Engem dicsértek.</p>
               <p>- No ugy-e, mit szólsz hozzá? - kérdezte tőle Marignac.</p>
               <p>- Hát igen... De hisz meg is lehetett elégedve. A bort a Pont-Neuf mellől hoztam,
                  hat frankért.</p>
               <p>- Hat frankért?!... Finom bor lehet. Majd tedd el, ami maradt.</p>
               <p>- Ne féljen, nem iszom meg.</p>
               <p>- Pszt!...</p>
               <p>Azután a tűzről kérdezősködött Simon. Marignac elmondta neki, hogy mi égett le és
                  hogy Dénes, az apám inasa gyújtotta föl a házat.</p>
               <p>- No ennek a szeméből se sok jót nézek ám ki, aki most itt járt, - mondá
                  Simon.</p>
               <p>Marignacot rávettem, hogy ő üljön a karosszékbe. Arra is kérnem kellett, hogy
                  üljön kényel­mesen, hogy támaszkodjék hátra. Simon odacsempészte melléje az
                  asztalra a burnót-szelen­cé­jét, de ahhoz se nyult addig, mig határozottan nem
                  követeltem tőle. Tehát szippantott egyet és visszatette, egészen az asztal sarkára
                  a meggyfahéjból készült burnótszelencét; kedves volt az, hogy hogyan csente azt el
                  onnan később Simon. Kivitte és mikor bejött a kávésedényekért, megint behozta,
                  letette az asztal sarkára s a könyökével meglökte a gazdáját, figyelmeztette, hogy
                  ott van ni, odatette vissza...</p>
               <p>Beszélgettünk.</p>
               <p>Kértem, adjon tanácsot, hogy hova menjek?</p>
               <p>Elősorolta azokat a családi kastélyokat, melyeket néhány nap alatt rendbe lehet
                  hozni a szá­momra s melyekben méltóan fogadhatnak. A „de Rais-Kerhouët” és a „de
                  Pen-Hoat” egészen rendben vannak Bretagneban, a bourbonnaisbeli „Brélini”
                  kastélyban is csak szellőztetni kell; a „de Haut-Val” és a „des Monouettes”
                  kastélyok azonban még nincsenek teljesen restaurálva.</p>
               <p>Meglepett, hogy miért szól a két utóbbi kastélyról halkabban és ismét olyan
                  bocsánatkérőleg.</p>
               <p>Most már egészen jól érezhette magát kopott házi kabátjában, az ő szokott székében
                  a dolgozó asztala előtt. Mutatta az örökösödési leltár okmányait, sőt szelíden
                  makacskodott, hogy ideje volna már beleegyeznem a hivatalos átszámolásba.</p>
               <p>- Maholnap én is indulok, kegyelmes uram, szeretném jó rendben hagyni a kegyelmes
                  urat. Baj lehet ám belőle, ha ennyire nem törődik vele!</p>
               <p>- Ugyan mi baj? Szegény ember lesz belőlem? Hisz az sokkal nyugalmasabb, mint az
                  én helyzetem.</p>
               <p>- Önnek nem szabad szegénynek lennie! - szólt hevesen s olyan erélyesen Marignac,
                  hogy maga is megdöbbent utána. - Bocsánatot kérek, kegyelmes uram, ha elragad a
                  hév, de gondo­latnak is rémitő, amit most mondani méltóztatott. Hogy az ön
                  hatalmas családja, történelmünk egyik legfényesebb neve elkallódjék az új idők
                  szennyes zsibvásárján, mint annyi elkallódott hazánk nagy vesztére?! Nem! Arra
                  gondolni is Istenkisértés!... Hova jutunk, ha a cselédek kezdenek ismét
                  parancsolni?... Ha uralkodni az akar, aki csak a bottól való félelmében
                  enge­delmeskedett? Ha mindenki ur akar lenni, ki fog szolgálni? Bölcsen
                  megmondotta volt azt Menenius Agrippa, amit elfelejtett ez a mai nemzedék s ime
                  hova jutottunk?... Én tanuja voltam a híres Szabadság-Egyenlőség-Testvériség
                  tivornyáinak, láttam, hogy tépte a gyomrot a kéz, a láb, a fog, kétségbeesetten
                  gondoltam a jövendőre, azt hittem, örökre oda a francia dicsőség, oda a nemzet,
                  oda a haza. A pincék undok férgei vakmerően másztak a mi szép­séges, büszke
                  liliomunkra és amikor végre a sárba tapostak mindent, amikor fulladásig tele­itták
                  magukat vérrel, amikor egy istenadta ur helyett millió piszkos cseléd
                  parancsolgatott, akkor egymásnak mentek és egymást mészárolták, mert megint csak
                  egy akart úr lenni. Nem is lehet az másként... Hát aztán mi lett belőle?!... A sok
                  mezítlábas közül a legravaszabb igába fogta a többit és végigszántotta Európát,
                  vért vetett, vért aratott, a sárba tiprott biborpalástot megáztatta benne, magára
                  vette és csinált magából császárt. Mig telt a mészárszékre jó fran­cia, addig
                  úszott a vértengeren a kalózdereglye, de amikor elapadt alóla, ott láttuk
                  roncsokban a hazát, a fejetlen hullákat. Három nemzedéket nyomorított meg, a
                  hasznavehetetlen hitványo­kat hagyta itthon és a bénák, a sánták vánszorogtak haza
                  a külföldi csatatérekről apáknak... Ma az irgalmas Isten kegyelméből tengődik
                  Franciaország, ha még szét nem szedtek ben­nünket, azt csak annak köszönhetjük,
                  hogy velünk együtt gyöngült meg egész Európa, amint hogy velünk erősödik, ha
                  erősek mi vagyunk. Talán mi is talpra állunk, mire ők összeszedik magukat.</p>
               <p>Simon, az ajtófélfához támaszkodva, áhitattal hallgatta gazdáját, akit erős, öreg
                  meggyőződés hevített. Ezért irigyeltem is.</p>
               <p>- Kegyelmes uramat várják az idők! Én nem érem már meg, de kérem, gondoljon majd
                  akkor kegyesen öreg szolgájára. Bár volna egy fiam, akire nyugodt lélekkel
                  rábizhatnám az én szolgálatomat... Az ön vagyona erő és egyszersmind a haza ereje,
                  azt elpocsékolni hazaárulás volna, kivált most, amikor jó francia kezekben akkora
                  hatalom a vagyon.</p>
               <p>Ilyen volt az öreg Marignac, egy tiszteletreméltó anahronizmus, akihez ezután még
                  kevésbé mertem őszinte lenni, mert hisz kétségbeesett volna, ha elmondom neki,
                  hogy csalódik bennem és csalódik saját magában; hogy mi vagyunk a kiszolgált mult
                  és a soron levő igazság a mezitlábasoké, mert azoké a jövendő, azoké az életerős
                  tett. Majd belőlük is kifinomodik a pusztulásra az élhetetlen theoriák
                  arisztokráciája egy újabb századsor végén és a „Szabadság stb.” is belekerül abba
                  a lomtárba, ahol a feudalizmus sincs egyedül.</p>
               <p>Nem feleltem, ő is elhallgatott.</p>
               <p>Ha jól emlékszem, valami olyasmit mondtam neki utóbb, hogy: majd meglátjuk, majd
                  el­igazítjuk...</p>
               <p>- Higyje el, engem feszélyez, nekem terhemre van a vagyon. Szeretnék észrevétlenül
                  élni, elbújni valahová, egy ilyen csöndes, egyszerü helyre, mint az ön lakása
                  itt.</p>
               <p>- Nem értem a kegyelmes urat.</p>
               <p>- Nem? Látja... Azaz hát mondja, édes Marignac, ön miért él így? Ugyebár
                  megengedi, hogy ezt kérdezzem?</p>
               <p>- Oh én... Az egészen más.</p>
               <p>- Hisz úgy tudom, hogy önnek, mint jószágkormányzónak, egy kényelmes nagy Hotel
                  áll Párisban a rendelkezésére? Hol is van csak?</p>
               <p>- A rue Madameban, - válaszolt ő halkan.</p>
               <p>- Nos tehát?... Ugy tudom, hogy önnek egész személyzet áll a rendelkezésére,
                  fogatokat tarthat.</p>
               <p>- Igen, de... Simon elég nekem.</p>
               <p>- No lám! Miért ne hasonlithatnék önhöz? Az este mondta, hogy nincs senkije,
                  egyedül áll, mint én, hát csak nem akarja velem elhitetni, hogy magáért a
                  takarékosságért takarékoskodik és élire rakja a tallért?</p>
               <p>- Nem, azt nem teszem, de azért...</p>
               <p>- Én azt hiszem, hogy az ön évi jövedelme, - ne vegye kérem rossz néven, hogy nem
                  tudom mennyi, - mondom, én azt hiszem, hogy az ön egyhavi életmódja sincs arányban
                  vagyoni helyzetével, ha úgy birálom, ahogy ön birál engem. De hát ön miért él úgy?
                  Vegyük, hogy én is csupán azért szeretnék úgy élni, mert úgy jobban esnék.</p>
               <p>Rövid habozás után így felelt:</p>
               <p>- Én kötelességet teljesitek, kegyelmes uram!</p>
               <p>Szeliden mondta ezt, hallom ma is. Egész ember volt ő, tömör, egy darabból való és
                  tudta mit akar és egyenesen arra felé ment, egész életében.</p>
               <p>Lehorgasztotta a fejét s mintha engesztelni akarna, úgy beszélte el, hogy őt a
                  család neveltette, atyja s nagyapja is a bourbonnaisbeli birtokokon szolgáltak,
                  ősszülei a Kerbastikok jobbágyai voltak jogszerint, de a család szolgálatában
                  teljes szabadságot élveztek. Ő a békés, hű Bretagne­ban volt fiatal tiszttartó,
                  mikor Haut-Valt s az összes bourbonnaisbeli birtokokat földulták - a Szabadság,
                  Egyenlőség és Testvériség nevében, kegyelmes uram!... Hat évig úgyszólva csak a hű
                  bretonjaink tartották a családot. Ugy vélekedtem kérem szépen, hogy amit mi
                  vétettünk, azt mi nekünk kell helyrehozni. Az én véreim törtek a család ellen,
                  tehát nekem is köteles­ségem jóvátenni, amit osztályunk hibázott. Annál inkább
                  módom került reá, mert a család nem vonta meg tőlem magas jóindulatát és még néhai
                  kegyelmes urunk kiskorusága idején, a családi tanács reám ruházta a nemes
                  uradalmak igazgatóságát. Negyvenhárom éve lesz a nyáron... Bizony, negyvenhárom...
                  És negyvenhárom esztendő se volt elég rá, hogy mindazt fölépittessem, amit három
                  hét alatt leromboltak az elbolondított, nekivadított emberek. A „des Monouettes”
                  és a szép „Haut-Val” kastélyokat soha se látogatta néhai kegyelmes urunk, ugy
                  tehát azt iparkodtam inkább restauráltatni, ami sürgősebb volt. Isten tudja,
                  befejezhetem-e még életem eme föladatát... Hatvankilenc éves vagyok, bár volna
                  valakim, akinek átadhatnám valaha szolgálatom folytatását. Már most talán sietni
                  is inkább lehetne! Ha a kegyelmes ur beleegyezni méltóztatnék, hogy a nevezett két
                  kastély fekvőségeinek jövedelméből negyven-ötven százalék az illető műveletek
                  javára fordittassék majd, ugy öt-hat év alatt teljesen rendbe hozattathatnának még
                  azon esetben is, ha engem idejekorán elszólitana munkám mellől a Mindenható.</p>
               <p>Meghatottan kértem őt, hogy: - hogyne! Csak rendelkezzék, amint jónak látja,
                  fordítsa az egész jövedelmet arra a célra!</p>
               <p>- Oh nem! Amig élek, ezeket a terheket én viselem. Szerencsétlen volnék, ha a
                  kegyelmes ur ezt kifogásolná.</p>
               <p>Nem értettem. Zavartan, röstelkedve világositott föl, hogy negyvenhárom év óta
                  csak annyit fordít kormányzói 30,000 frank évi járandóságából a saját
                  szükségleteire, amennyi egyszerü életmódjához szükséges, a megmaradt összegből a
                  restaurálási költségeket födözi. A jószág­kormányzói Hotelt bérbe adta s azt az
                  összeget is e célra fordítja. Azt hitte, tudom, hisz negyvenhárom év óta vezeti
                  ezen összegeket atyámhoz benyújtott évi számadásaiban az illető kiadási
                  rovatokba.</p>
               <p>Bizonyosan atyám se tudta. Vagy talán nem törődött vele?...</p>
               <p>Nem tudtam, mit mondjak erre. Mély tisztelettel néztem őt s ő olyan egyszerü,
                  igénytelen maradt, mintha az volna a legtermészetesebb, hogy úgy cselekedett. Sőt
                  észrevettem, hogy álmos, pillái le-lecsukódtak s küzködött, hogy ébren maradjon.
                  Mit is mondhattam volna neki én?... Hisz ő egy eszméért élt és küzdött, a
                  királyság híve volt, nem a királyé.</p>
               <p>Lehet, hogy hamisan okoskodom, de be kell vallanom azt is, hogy ő csakugy
                  feszélyezett akkor, midőn úgy egész klasszikus nagyságában domborodott ki a
                  jelleme elém, mint ahogy feszélyezett a másik végletben a papunk. Erik vagy a
                  maitre d’hotel, hogy Dénes nyers, meg­döbbentő, erős egyéniségéről ne is
                  szóljak.</p>
               <p>Én melegedni akartam nála és ő agyontisztelt.</p>
               <p>Kértem, hogy tegyen úgy, amint jónak látja, én csak hálás leszek.</p>
               <p>Simon ekkor beszólt az ajtóból:</p>
               <p>- Nem volna jó tán már lefeküdni?</p>
               <p>- De Simon!! - szólt rá Marignac.</p>
               <p>- Igaza van, menjünk aludni.</p>
               <p>- Bocsásson meg, kegyelmes urunk, az igaz, hogy rendes körülmények közt tíz órakor
                  szoktam lefeküdni.</p>
               <p>Azután azért kellett kötekednem, hogy én fekhessem a diványra. Legalább a párnáját
                  fogadjam el! - kért Marignac.</p>
               <p>- Már én azt ugyis eligazítottam - mondta neki Simon s csakugyan, az én ágyamon
                  volt Marignac szarvasbőr párnája. Ugy hozta ki a hálószobából Simon, hogy mi észre
                  se vettük, pedig csak mellettünk jöhetett ki az ebédlőbe vele.</p>
               <p>Nem voltam álmos. Ők már régen aludtak, az egyiknek az előszobából, a másiknak a
                  har­madik hálóból behallatszott hozzám a szabályos lélegzése, én még nem aludtam.
                  A csönd, a sötétség még inkább ébresztett s hánykolódva gondoltam el, hogy
                  maradoznak le mellőlem az emberek egymásután, megismerek egyet s nyomban rá mintha
                  egy mélységbe hullana előlem, ahova szédülve nézek le utána... Örökké egyedül
                  vagyok s nem tudom odaadni magamat senkinek. Alig hogy jól éreztem magam itt, már
                  menekülni vágyom...</p>
               <p>Gondoltam a kis doktorra is. Ő ismer jól, segíteni is akar rajtam, de miért nem
                  ereszt hát közel magához, mint Marignac eresztett?...</p>
               <p>Később a magányban, azt hiszem, erre is megtaláltam a helyes magyarázatot. Az ő
                  bámulatos sikere betegjeivel szemben főként abban a fanatikus bizalomban rejlett,
                  amelylyel azok viseltettek iránta. Ő tisztában lehetett a szuggeszció, a hipnózis
                  csodás hatásaival, mielőtt arról még a mai mértékben szó lett volna. Bizonyos
                  nimbust vont maga köré s azon belül nem eresztett senkit, nem akart hétköznapivá
                  válni, azoknak az érdekében s azok előtt, akiken segí­teni akart. Számtalanszor
                  eszembe jutottak atyám halála után mondott szavai és ösztönsze­rü­leg
                  engedelmeskedtem neki.</p>
               <p>Nem tudtam elaludni.</p>
               <p>Gyötrő gondolataim során megjelent Dénes rettentő alakja, ujra meg ujra átéltem az
                  atyám szobáiban történteket... Igazán meghalt Dénes!?... És az apám!?...</p>
               <p>Azután anyám csöndes, bánatos alakját láttam, lesütött szemekkel, úgy ahogy az
                  ebédlőben ült, amikor apám is ott volt. Hát ezért nem tudott ő se a szemébe
                  nézni!</p>
               <p>Borzalommal iparkodtam szabadulni ezektől a gondolatoktól, menekültem minden
                  elkép­zelhető résen, az egyszeregyet kezdtem recitálni, a „Miatyánk” betüit
                  számláltam végig, de nem tudtam elaludni.</p>
               <p>Hátha megnősülnék?</p>
               <p>No csak ez hiányzott még, hogy ezt a viperafészket bolygassam meg!... Az „asszony”
                  gondo­latára izzani kezdett alattam az ágy.</p>
               <p>Eszembe jutottak azok a pillanatok, amikor néha olyan váratlanul, mint a
                  kőszéntárnákban lappangó szörnyeteg, a bányalég, - lobbot vetett bennem az
                  „asszony” gondolatára valami emésztő vágy, amikor egyszerre kivántam és irtóztam
                  tőle... És most is, azok után, amiket Dénestől hallottam, elképzeltem apám titkos
                  kéjelgéseit, olyan rémülve, de olyan élénken és olyan mohón, hogy a párna
                  csücskével tömtem be a számat, nehogy Marignac fölébredjen a lihegésemre.</p>
               <p>Nem, nekem óvakodnom kell az „asszony”-tól!</p>
               <p>Hova menjek?...</p>
               <p>Azok a kastélyok, amelyeket Marignac ajánlott, túlságosan nagyszabásuak voltak, én
                  pedig egyedül óhajtottam volna lenni és olyan helyen, ahova apám lehetőleg nem
                  járt.</p>
               <p>Igy határoztam magam Bretagnera.</p>
               <p>Tudtam, hogy családunk angol ága, a Parkerek révén, van ott Fouesnant környékén, a
                  tenger­parti bozótok közt egy ócska kastélyunk, amelyet apám tudtommal soha se
                  használt, mióta én élek. A XVII. század elején maradt ránk s meglehetősen kényes
                  híre volt a familiában. Ha valamelyik Kerbastik bolondot csinált, az oda bújt vagy
                  oda kergette őt a családi tanács. Az volt a familia Caledoniája egész a mult
                  század végéig, amikor mentől kevésbé mosakodtak volt derék polgártársaink, annál
                  több önérzettel vallották magukat testvéreinknek. A nagy demokratikus csókolódzás
                  elől oda menekült a család néhány esztendőre és rehabilitálták az elátkozott
                  kastélyt. Utóbb alig állott néhány évig üresen, utolsó nagybátyám, apám egyetlen
                  öcscse, Melchior, ismét kompromittálta: - egy asszonyt szöktetett oda.</p>
               <p>Erik szerint apám ment utánuk, eligazítani a dolgot s csakhamar híre jött, hogy
                  Melchior főbe lőtte magát ott a kastélyban.</p>
               <p>Ki volt az az asszony?... Ma se tudom még bizonyosan. Erik regényes meséi szerint
                  egy magas állásu egyéniség felesége volt, XVIII. Lajos udvarából, mástól pedig nem
                  mertem kér­dezősködni. Országos skandalum volt az, de hamar letárgyalták, mert
                  hisz abban a thermidor borzalmai után önfeledten tobzódó, az első császárság alatt
                  szabadjára vetkőzött korszakban éppen nem voltunk híjával a világraszóló
                  skandalumoknak.</p>
               <p>Anyám Fouesnantba utazott apám után s onnan Angliába mentek, ahol két évet
                  töltöttek. Én is Angliában születtem.</p>
               <p>Azután Clémence nénénk, anyám nagynénje, lakott a kastélyban, haláláig.</p>
               <p>Szegény néni...</p>
               <p>Ő nagyon regényes lehetett. Nem érintkezett a világgal, leveleket nem fogadott el,
                  saját­kezüleg írta a fölbontatlanul visszaküldött boritékokra:</p>
               <p>
                  <hi>„A grófnő meghalt 1819. október 7-én délután 3 órakor.
                     Imádkozzatok érte.”</hi>
               </p>
               <p>Ez az évszám, nap és óra éppen az én születésem dátuma. Kérdeztem az abbét, hogy
                  nem tudja: mit jelent? Nem tudta, sőt még ő vallatott engem, hogy gyermekkoromban
                  nem hallottam-e anyámtól erre vonatkozólag valamit?</p>
               <p>Clémence nénit a halászok temették el 1825-ben s a fouesnanti plébános 1827-ben
                  értesítette csak a családot, írván, hogy a két év előtt elhunyt öreg grófnő
                  temetési költségeit méltóz­tassunk kiegyenliteni, meg hogy a boldogult grófnő öreg
                  komornája, Delabiére asszony is meghalt most, azt is eltemette a mi Urunk Isten
                  nevében a parókhia, de az csak huszonhárom frank; továbbá, hogy jól bezárta az
                  ablakokat és ajtókat sajátkezüleg a plébános és a kulcsokat magához vette.</p>
               <p>Már erre világosan emlékszem.</p>
               <p>Apám röviden közölte anyámmal az ebédlőben a hírt s úgy találta, hogy a kulcsok
                  nagyon jó helyen vannak a plébánosnál. „Ott megtalálja, akinek szüksége lesz rá!”
                  - mondta.</p>
               <p>Különösen érdekeltek azok a kulcsok. Kértem is anyámat, hogy vigyen el engem oda
                  és kérjük el a kulcsokat a plébánostól. Ez olyan mesésnek tetszett nekem,
                  elképzeltem a kastélyt, amelynek nagy rozsdás kulcsait a plébános őrzi s „ott
                  megtalálja, akinek szüksége lesz rá!...” Anyám biztatott, hogy „majd, majd, ha
                  nagy leszel, elmegyünk együtt!...” Sokszor elmesélte, hogy hogyan, merre megyünk
                  majd.</p>
               <p>Igy virradt rám.</p>
               <p>Még csak derengett, Simon egy lámpával jött be s lábujjhegyen ment át a szobán.
                  Ugy tettem, mintha aludnék. Marignac fölkelt, suttogtak, hallottam, hogy Marignac
                  asztalhoz ül a dolgozó szobában és írni kezd. Sercegett, sercegett szorgalmasan a
                  pennája és akkor elaludtam.</p>
               <p>Másnap megkértem őt, hogy csináljon majd rendet a cselédség közt, de ne közölje
                  senkivel a címemet, csomagoltassa be a családi krónikákat s küldje utánam
                  Fouesnantba, - oda megyek és további értesítésig ott is akarok maradni.</p>
               <p>Valósággal szöktem, ők engedelmesen segédkeztek. Marignac búsult, hogy hozzám nem
                  méltó állapotban kapom majd a kastélyt, aggódott, hogy ott nincs egy lélek se a
                  szolgála­tomra, de megnyugtattam, hogy éppen azt akarom s majd gondoskodik rólam a
                  plébános. Fehérnemüt, ruhát, még utazóládát is ujat vásároltattam. A ládát Simon
                  rendelte, az ő izlése szerint, Marignac ijedelmére - egy tágas utazó-ládát, amely
                  alaposan meg volt vasalva és sárga fejü szegekkel cifrára kiverve.</p>
               <p>Nagyon jó volt az.</p>
               <p>- Néhai kegyelmes urunk is egy kicsit furcsa természetü ur volt, az Isten
                  nyugtassa őt! - mondta Marignac, - mikor nem engedtem, hogy kicseréltesse.</p>
               <p>Az indulás előtt jutott eszembe s kértem őt, hogy az abbénak is adasson a nevemben
                  az alapít­ványra pénzt és csinálják meg az alapító oklevelet, ahogy éppen
                  akarják.</p>
               <p> VÉGE AZ ELSŐ KÖTETNEK.</p>
               
            </div>
         </div>
         <div type="group">
            <head>
               MÁSODIK KÖTET.
            </head>
            <p/>
            <div type="chapter">
               <head>I.</head>
               <p>Leültem egy szögletülésbe, az ablak mellé s mentől jobban rázott a kocsi, annál
                  jobban éreztem magam. Éreztem, hogy visz... Csak minél messzebb!...</p>
               <p>Egy-egy negyedórára elszunnyadtam, de azonnal fülébredtem, amint valamelyik
                  állomáson megállottunk és türelmetlenül vártam, hogy - induljunk már! Azt
                  szerettem volna, hogy sok éjszakán és sok napon át, folyton ugy zakatoljanak és
                  guruljanak alattam a kerekek.</p>
               <p>Egy izben megálltunk s mikor indult a vonat, nekem ugy tetszett, hogy nem előre,
                  hanem ellenkező irányba, visszafelé megyünk. Sebesen ablakot nyitottam, kinéztem:
                  - metsző szél kapott a hajamba és szemeimbe csapta a mozdony füstjét, a rohanó
                  vonat ablakaiból kivetődő világosság fénysarlói repültek az utmenti pázsitos mezők
                  fölött velünk, át-átszelve egy-egy fatörzset vagy árva magyalbokrot... Fogalmam se
                  volt róla, hogy hol járunk, de mentünk, mintha a fekete távolban földre boruló,
                  csillagokkal hintett éjszakába robogtunk volna...</p>
               <p>Az volt a gyönyörüség, hogy nekem moccannom se kellett és mégis mentünk, messze el
                  onnan, ahol mindaz volt, amitől menni vágytam.</p>
               <p>Ha az ember saját magát is elhagyhatná! Én azt hittem, hogy ezt cselekszem.</p>
               <p>Toursban, másnap dél felé, négy óráig kellett várnom, mig a külön fogatot
                  összeállították a számomra. Ezalatt átöltöztem, hogy még az a ruha se legyen többé
                  rajtam, amelyet eddig vagy valaha hordtam.</p>
               <p>A levetett ruhát betettem az utazó-ládába s indultam a városba, hogy kalapot is
                  másikat vegyek. Az uton jutott eszembe, hogy jaj!.. a levetett ruháimat miért
                  tettem a ládába a többi közé?!.. Visszasiettem a fogadóba, a láda már föl volt
                  csatolva a kocsira, levetettem s ugy szedtem ki belőle, ott a fogadó udvarán, a
                  nyitott kocsiszinben azokat a ruhákat, mintha pestissel lettek volna telítve.</p>
               <p>- Hát ezekkel mi lesz? - kérdezte a kocsis, midőn becsuktam a ládát s mondtam,
                  hogy visszacsatolhatják a kocsira.</p>
               <p>Haboztam, mit is csináljak azokkal a ruhákkal, hogy feltünést ne keltsek?
                  Gondoltam, neki adom... Vagy inkább becsomagoltassam, elvigyem és elhagyjam
                  valamerre a városon kívül?.. Mit fog gondolni, hogy ilyen sürgősen szedettem le a
                  ládámat s minden evidens ok nélkül neki adok belőle egy rend ruhát? Vagy itt
                  hagyjam a fogadósnál és visszaküldessem Marignac­nak?... Hát az mit szól majd
                  hozzá?!.. Vagy...</p>
               <p>Igy görgött valami haszontalanság néha óriási lavinává meddő okoskodásaim
                  lejtőjén. Mondtam, hogy csomagoltassa be addig, míg visszajövök.</p>
               <p>Egy nagykarimás puha kalapot vásároltam s örvendtem, hogy azon ürügy alatt, hogy
                  majd utána küldök, a kalaposnál hagyhattam a régi kalapomat.</p>
               <p>A kocsiba tekintve, ugyancsak megkönnyebbülve láttam, hogy nincs ott semmiféle
                  csomag. Hátha itt feledhetjük!... Mialatt a lovakat szerszámozták a rúd mellé,
                  folyton attól féltem, hogy valakinek eszébe jut s ide adja. Beültem, a fogadós
                  köszöntött, a kocsi megindult... Hátha utánunk szaladnak vele?... Miért nem hajt
                  sebesebben!... Akárha eltalálta volna az óhaj­tá­somat, a kocsis ostort bontott,
                  lovai közé csördített és hála Istennek, mentünk hát megint.</p>
               <p>A városkapu elmaradt mögöttünk, de alig értünk ki az országutra, jó borizü hangon
                  beszólt hozzám a kocsis:</p>
               <p>- Azokat a gúnyákat meg odaraktam ügyesen az ülés alá, ni! Ott nem gyürődik!</p>
               <p>Már most mit tegyek?... Nőtt, nőtt, egyre nőtt a nyugtalanságom, hogy hozom a
                  ragályt magammal. Kidobjam?... Nem mertem, attól féltem, hogy észreveszi a kocsis
                  vagy majd keresni fogja a következő állomáson, megkérdi hol van s én elárulom
                  magam... Elképzeltem, hogy az első kocsis átadja majd a csomagot a másodiknak, a
                  második a harmadiknak és így tovább, egész Fouesnantig... Nincs mód reá, hogy
                  megszabaduljak tőle... És ha behajítanám is az országutmenti bokrok közé, valaki
                  megtalálná, rám akadnának vele... A fehérnemükben benne vannak a betüim... És mit
                  gondolnának, hogy mi történt velem?!... Talán inkább egy folyamba dobnám, lesz az
                  uton esetleg rá alkalom, majd leszállok azon ürügy alatt, hogy sétálni kivánok s a
                  kocsist előre bocsátom... De mikor leszállok, észreveszi, hogy a csomagot is
                  magamhoz vettem és azt mivel indokolom?...</p>
               <p>És mialatt ezen kínlódtam, megszólalt bennem az az irgalmatlanul öntudatos másik
                  ember is, mondván: hozzuk bizony, hozzuk magunkat egészen. Világosan láttam, hogy
                  vergődöm mélyebbre és mélyebbre ugyanabba a hinárba, melyből menekülni
                  vágytam.</p>
               <p>Öt napig tartott az ut, jóformán semmit se láttam a vidékekből, amelyeken átvittek
                  a kocsik, folyton az estéket vártam. Éjszakára ugyanis, a postakocsi-állomásokon,
                  fűtött szobát kértem. Különösnek találták a kivánságomat, de miután megfizettem,
                  hát tüzet raktak az én szobám­ban éjszakára. A ládámat, meg azt a csomagot is
                  beadták hozzám s én éjjel, amikor már való­szinüleg aludt az állomáson mindenki,
                  lopva elégettem először a nadrágot, a második éjjel a kabátot és így a többit.
                  Reggelre naponkint kisebb lett a csomag, amelyet levitt a kocsis és én aggódva
                  ügyeltem, hogy nem ütődik-e meg ezen?...</p>
               <p>Az ötödik reggel, - másfél napnyi ut volt már csak előttem, - izgatottan vártam,
                  hogy bejőjje­nek a ládám után. Azon éjszaka ki se bontottam, elégettem az egész
                  maradék csomagot.</p>
               <p>Mit szól majd a kocsis, ha nem találja?... Mit mondok neki?!...</p>
               <p>Ugy gondoltam, hogy kimegyek, nem várom be a szobában, míg a ládám után jönnek.
                  Még korán volt, a lovakat itatták az udvaron, a fogadósné a konyhaajtóban állva
                  szórta a magot egy szakajtóból a majorságnak.</p>
               <p>- Adjon Isten jó reggelt! - kiáltott rám barátságosan, amint meglátott. - Szép
                  napunk lesz ma megint. Ma, tudom Isten, nem fázik majd az ur!</p>
               <p>Mondtam neki, hogy éppen mert ilyen szép a reggel, korán keltem s gyalogosan előre
                  megyek, a kocsi majd utolér az országuton.</p>
               <p>- De hisz még nem is reggelizett! Előbb tán enne valamit! - biztatott a kövér
                  asszony jóindu­latulag, sőt szánakozólag, ahogy az egészséges, erős ember szokott
                  szólni a satnyához.</p>
               <p>Egy nagy csésze friss tejet ittam meg, hogy csak szabaduljak mentől előbb, azután
                  fizettem. A kocsis mutatta, hogy merre menjek az országuton.</p>
               <p>De jó volt ugy egyedül, a harmatos, fehér országuton!... Éreztem, hogy egy-egy
                  madár röptére vagy bokor rezzenésre mint borzong össze a szűz reggeli csönd és
                  ébred ölelő karjai közül a fiatal nap.</p>
               <p>Eleinte azt hittem, hogy elgyalogolok én ugy délig is, olyan jól esett a mozgás.
                  Körülbelül egy órányi utat tehettem, midőn egy kis major mellett letérő mezei
                  ösvényhez értem. Ott dombos volt a vidék, az ösvény a szöllőtőkékkel beültetett
                  dombok közé kanyarodott. Hátha arra mennék s megszökném a postakocsi elől?!... Nem
                  ismernek, nem tudják ki vagyok s majd eljutok valahogyan Fouesnantba! És ha soha
                  oda nem jutok, ugy is nagyon jó lesz!...</p>
               <p>A gondolataim le is tértek a mezei ösvényre s vittek be a dombok közé, de magam
                  azalatt fáradtan ültem le az utszéli sánc partjára. Egy órai gyaloglás kimerített.
                  A majorból egy kutya jött ki, észrevett, de nem ugatott, farkcsóválva sompolygott
                  felém és én féltem tőle, - a gyön­gébb alázatosságával iparkodtam barátságot kötni
                  vele: a helyett, hogy erélyes önvédelemre gondoltam volna, hizelegve hívtam őt
                  magamhoz. Bizalmatlanul közeledett és szemközt velem, a sánc tulsó partján leült.
                  Ha mozdultam, azonnal fölállt és szimatolt. Azt hittem, hogy most, no most nekem
                  ugrik...</p>
               <p>Egyszer csak kocsidübörgés hallatszott s még én örvendtem, hogy jön a postakocsi.
                  A kutya hirtelen elvakkantotta magát és beiramodott a major udvarára. A kapuból
                  ugatott, mialatt beszálltam a kocsiba, de ugy találtam, hogy tulajdonképpen
                  szelid, ártatlan kis kuvasz ő, sokkal szelidebb, mint amilyennek én véltem az
                  imént és határozottan kisebb, mint amilyen­nek az imént látszott.</p>
               <p>A kocsis nem szólt, pedig vele is barátságot akartam kötni, - féltem tőle.
                  Kérdeztem, szokott-e pipázni?... Hogy gyujtson rá, ha akar!...</p>
               <p>Egy kukkot se szólt a csomagról. Az első éjszaka tűzre rakhattam volna, törődtek
                  is azok a kocsisok az én csomagommal!</p>
               
            </div>
            <div type="chapter">
               <head>II.</head>
               <p>A Toursban adott utiterv szerint még éjfél előtt Concarneauba kellett volna
                  érkeznünk. Ugy terveztem, hogy nem kerülöm meg kocsin a Concarneau mellett behajló
                  tengeröblöt, hanem csak Concarneauig megyek kocsin s onnan majd vitorlás bárkán
                  vitetem át magam Foues­nant­ba. Anyám is így mesélte volt és én gyermekkoromban
                  nagyon örvendtem annak, hogy majd vitorlás halászbárkán is megyünk.</p>
               <p>Szinte nyári hőség volt egész nap, a lovak eltikkadtak, a kocsisom már délben
                  megmondta, hogy valószinüleg nem jutok el Concarneauig.</p>
               <p>Nekem biz az teljesen mindegy volt, most már sok érdeklődéssel néztem a vidéket, a
                  komor kis breton helységeket, amelyeken áthaladtunk. Egyik-egyik olyan elhagyatott
                  volt, mintha száz esztendő előtt temették volna belőle az utolsó embert.</p>
               <p>Az alacsony, ósdi, barna kőházak szakasztott egyformák voltak faluról-falura,
                  egyik se ujabb, mint a másik, valamennyi régi, nagyon régi, egyszerü és erős. A
                  tornyok is mind régiek és egymáshoz hasonlók. Emlékszem, hogy átmentünk egy
                  helységen, ahol a torony épülőfélben volt, de a köréje emelt fenyőárbocok és
                  meszes állványgerendák között olyan barna, régi volt az a féligrakott torony,
                  mintha legalább is már a középkorban szökött volna meg a pallérja. Egy lélek se
                  dolgozott rajta.</p>
               <p>A széles utak is ilyen antik melankóliával süppedtek kétoldalt magasra hányt
                  sáncaik közé. A kocsimagasságnyi töltés oldalát sűrü, zöldelő indákkal át- meg
                  átfont tövises bozót szőtte be és a sáncok tetején, csaknem egymásba nőve,
                  ágaikkal ölelkező bogos fűzfák huzódtak végig. Mintha egy napsütötte mély árokban
                  jártunk volna.</p>
               <p>Mélységes csönd volt az egész vidéken s olyan méltóságos közöny minden füszálon,
                  minden falevélen, amilyenre csak a mérhetetlenül legnagyobb egoista - a természet
                  képes. Sajnáltam, hogy a kocsink zörgése háborgatja és visszhangot kér tőle...
                  Mert mindent ad pazarul, hisz ugyis minden az övé marad - még egy szál ibolyát se
                  vihetünk el magunknak egy más csillagra.</p>
               <p>Más kocsi ritkán került elénk. Ha egy-egy nehézkesen ballagó bretont utolértünk,
                  az hozzá­nyult a kalapjához, megbillentette, de ránk se pillantott vagy eltünt
                  inkább előlünk, mielőtt utolértük volna. Hirtelen betért valahol a sáncon
                  keresztül a szántóföldekre, - nyoma se látszott az egyforma, eleven zöld falon,
                  hogy hol juthatott keresztül.</p>
               <p>A kocsisom, aki anjoui legény volt, dévajkodva csapkodta meg ott az ostorával a
                  bozótos sáncoldalt, ahol eltünt előlünk a breton.</p>
               <p>- A görény! - kiáltott kacagva, - hogy meglapul az ember elől!... Ha a szemeit
                  csapnám ki, akkor se mukkanna!...</p>
               <p>- Mind ilyenek! - magyarázta, hátra fordulva hozzám. - Szent, hogy ott lapít az
                  ágak alatt! Nem lehet beléjük kötni, elbújnak az ember elől.</p>
               <p>- Hát miért akarnál te beléjük kötni?</p>
               <p>- Hogy miért?... Hát csak! - felelt hetykén a legény s méltatlankodva tette hozzá:
                  - A fenébe! Hisz még franciául se tudnak tisztességesen!...</p>
               <p>Nem volt igaza az anjoui legénynek. Nem gyáva a breton, de százados küzdelme a
                  tengerrel megtanította őt arra, hogy ösztönszerüleg kitérjen, ahol lehet és erejét
                  kimélje. Szeret egyedül lenni.</p>
               <p>Délután új fogatot kaptam, egy szőrös, breton kocsist, kinek a mozdulatai, de sőt
                  lehorgasztott fejének lassu, megadó bólintgatásai is bámulatos harmóniában voltak
                  két hosszuszőrü, lomhán előre esegető lovának a mozdulataival.</p>
               <p>Felelt, ha kérdeztem, de magától nem szólt, rám se nézett, közönyös maradt, nem
                  törődött velem. Ennek a vidéknek a valódi gyermeke volt ő.</p>
               <p>Alkonyat felé fölfrissült a levegő s már éreztem a tenger üde, pezsdítő leheletét.
                  Kiváncsian kerestem, vártam, hogy mikor tünik elő a láthatáron? Egy-egy szabadabb
                  kilátást nyújtó tisztás horizontján ugy gömbölyödött le a kékből fakuló égbolt,
                  hogy azt hittem, ott az már a tenger.</p>
               <p>Kérdeztem a kocsist, aki a tenger emlitésére azonnal több érdeklődést
                  tanusított.</p>
               <p>- Az nem a tenger, uram, a tenger csak Rospordentől három órányira kezdődik, hál’
                  Isten­nek!... Meglesz éjfél, amire Rospordenbe érünk.</p>
               <p>- Nem szereted a tengert?</p>
               <p>- Hogy szeretem-e? - kérdezte s nagy szemeket meresztett rám. Nyilván nem értette,
                  mit akarok, hogy szeretetet emlegetek.</p>
               <p>- Azt kérdem, miért mondod azt: „hál’ Istennek, még messze van a tenger”?</p>
               <p>- Hát iszen ha közelebb volna, uram, ennyi termésünk se volna. Igy is annak a
                  kódusai vagyunk.</p>
               <p>- De hisz a tenger eltart benneteket, ingyen adja a halat.</p>
               <p>- Ingyen?!...</p>
               <p>Többet ennél nem is szólt.</p>
               <p>Egy sziklás, páfrányokkal benőtt területen vitt keresztül az országutunk később, a
                  lovak patái ugy csattogtak, mintha acélhidon ügettek volna. Kocsisom a
                  páfrányligetek felé bökött az ostornyéllel s a fogai közül szűrte a szót:</p>
               <p>- Ezt bezzeg nem kell vetni!</p>
               <p>És többször ismételte, valahányszor nagyobbat döccent a kocsi - Átkozott egy
                  ország!... Istentelen föld ez!...</p>
               <p>Ahogy sötétedett, ő is beszédesebb lett. Elmondta, hogy három hónapja alig esett
                  az „ország”-ban, tavaly is emésztő szárazság ette meg a termést, pedig ott az a
                  rengeteg víz:</p>
               <p>- Az szíjja el a mi essőnket is.</p>
               <p>Azután mintegy saját magát vigasztalta: - Azt hiszi az ur, hogy halásznak
                  könnyebb?... Ingyen csak a halált adják. Meg nem is lehet mindenki halász, a buza
                  nem terem a bárka fenekén, hálóval se lehet fogni, már pedig kenyér a halásznak is
                  kell. Hát a bárka, meg a tömérdek kötél, hánynak telik, hogy a maga kódusa
                  lehessen?</p>
               <p>Szép csillagos éjszaka volt. A csillagok olyan tisztán és áthatóan ragyogtak, hogy
                  szinte lejebb ereszkedtek. Az éjszaka megoldotta az én szótlan babonás bretonom
                  nyelvét, beszélt, hogy ne legyen egyedül.</p>
               <p>Elmondta, hogy ő fuvarozásból él, sózott halat hoz Concarneauból, de nincs most
                  annak se ára, takarmány meg alig volt a télen a lovaknak; a sardiniahuzás három év
                  óta úgy neki­szaporodott, hogy kétségbe vannak esve a halászok, drágább a só, mint
                  a hal.</p>
               <p>- Maradna nekik az izlandi gadóc, azt fizetik, de csak a jó Isten a megmondhatója,
                  mi jut abból a halásznak!... Az „armateur” fölszereli az utra a halászbárkát, az
                  igaz, ki is egyezik felibe a halászokkal, de csak ő gazdagszik, a halászon nincs
                  látszatja annak. A halász véres verejtékkel dolgozik, hány nem kerül vissza soha
                  Izlandból, bezzeg azalatt az armateur itthon melegszik, békességben árulja a sót,
                  nyúzza azokat, akik az öbölben huzzák a zsákhálót.</p>
               <p>- Van ott Concarneauban két normandiai, a Robert Cauchois meg a Michel Hern, öt
                  goëlettet küldenek minden esztendőben gadóc után. Hát persze, nekik könnyü!
                  Azalatt itthon ülnek a boltban, minden itthon maradt garast hozzájuk hordanak az
                  asszonyok, mert még a tűt is ők árulják. Őszkor azután a hazahozott gadócot ők
                  viszik kiárulni Nantesba, meg a saint-nazairei vásárra. Oda bezzeg ők maguk
                  mennek! Eligazítják ők azt. Ami a számadás után a halásznak jut, abból éppen hogy
                  kifutja az adósságra. Isten őrizzen bennünket, de csak a’ mondó vagyok, hogy ezt a
                  két jószágot, - és szeliden meghuzta a gyeplőt, - nem adom én egy bárkáért. Isten
                  segítségivel majd csak kihuzunk megint egy telet. Ezzel legalább tudom, hol járok!
                  A föld el nem nyel bennünket...</p>
               <p>Igy panaszkodott egész Rospordenig a tenger ellen, a zsarnok, a kegyetlen, a
                  hatalmas breton végzet ellen, bár egyetlen egyszer ki nem ejtette a <hi
                    >tenger</hi> nevet.</p>
               <p>És a hangjában is volt valami megalázkodó rekedtség, amely színét vette szavainak,
                  pedig ő mértföldekre lakott a parttól, ahol a tenger harsogása még alázatosabb
                  suttogásra szoktatja a bretont.</p>
               <p>Ez, ez lesz a nekem való ország!</p>
               <p>Majd iparkodni fogok és megosztom ezekkel az emberekkel az ő apró, egészséges kis
                  gond­jaikat... Hátha a tenger erősebb lesz, mint az én végzetem!...</p>
               <p>Rosporden előtt azt kérdezte, meddig maradok Concarneauban? Ne várjon meg a
                  kocsival?</p>
               <p>Mondtam neki, hogy nem lesz szükségem rá.</p>
               <p>- No pedig félannyiért visszahoznám az urat. Inkább várnék is, hogy ne gyűjjek
                  üresen.</p>
               
            </div>
            <div type="chapter">
               <head>III.</head>
               <p>Az éjszakát Rospordenben töltöttem.</p>
               <p>Egyetlen hosszu utcából áll az egész kis helység, szakasztott olyan, mint a többi.
                  A közepe felé térré szélesedik és ott a templom, az is egészen olyan, mint a
                  többi. A templomot a cin­terem veszi körül. Két-három ablakban világosság
                  látszott.</p>
               <p>Mindazok a kis breton falvak, melyeken nappal mentem keresztül, kiholtaknak
                  látszottak, itt pedig éreztem azonnal az álmot, éreztem, hogy pihennek, jóizüen
                  alusznak a házakban.</p>
               <p>Amint a templom mellett elhaladtunk, a kocsisom megemelte a kalapját, - én is
                  önkénytelenül megemeltem a magamét.</p>
               <p>Kissé odébb, egy alacsony, emeletes ház előtt megálltunk. A földszinten csak egy
                  ablaka volt, az emeleten kettő. Az én bretonom egy darabig cihelődött, majd lassan
                  leszállt a bakról. Először is gondosan nyélre csavarta az ostorát, az ülésről
                  levette a pokrócokat és a lovakra terítette. A saját köpönyegjét is levetette és
                  ráterítette az egyik lóra. Azután, mintha otthon volna, benyitott a kis kapun,
                  amely nem volt bezárva s belülről kireteszelte és kitárta a nagy­kaput, bevezette
                  a kocsit az udvarra.</p>
               <p>Egy lélek se jött elé megkérdezni, hogy mit akarunk?...</p>
               <p>Le akartam én is szállni, azonban egy fehér bundáskutyát pillantottam meg, a
                  kerekek körül szaglászott, de nem ugatott. Nem igen láttam a sötétben, de nem is
                  volt annak a helynek semmi vendégfogadó formája. A kocsis a kapuhoz ment és
                  betette, azután a lovakat kezdte kifogni, velem egyáltalában nem törődött.</p>
               <p>- Itt hálunk? - kérdeztem.</p>
               <p>- Itt, - mondta ő olyan közönyösen és kurtán, mint ahogy a délután felelt, ha
                  kérdeztem. A lovait biztatta egy-két breton szóval, majd levette a bak mellé
                  dugott bádog-fáklyát s indult a lovakkal a rúd mellől.</p>
               <p>- Hé, atyafi! - kiáltottam utána, - hát én velem mi lesz?</p>
               <p>- Első az állat, - válaszolt, felém se tekintve és még morgott; - tán csak nem
                  hagyhatom itt őket ilyen izzadva...</p>
               <p>Az udvar aljában keresztbe állt egy nádsüveges, istállóforma épület, abba vezette
                  be a lovakat. Utóbb egy nyaláb szénát is vitt be a szin alól az istállóba.</p>
               <p>Jó negyed óráig egyedül voltam a sötét udvaron a kocsiban, hallottam, hogy
                  csutakolja a lovait és türelmesen vártam, mi lesz?... Szivesen ott töltöttem volna
                  az egész éjszakát a kocsiban, elnézve a csillagos eget, amelyet még soha olyan
                  közel nem éreztem magamhoz, mint ott, akkor éjjel. Kellemes szénaszag suhant át az
                  üde éjjeli levegőn s mintha még mindig rázna a kocsi, ugy bizseregtek a tagjaim.
                  Az istállóból ki-kihangzott a lovak dobogása s rá a kocsisom torokhangja: -
                  hóó!... nye!...</p>
               <p>A házban senki se moccant.</p>
               <p>És különös, mentől tovább voltam egyedül, annál inkább ugy tetszett, hogy én
                  jártam már itt valaha.</p>
               <p>Soha életemben nem voltam itt és még se most vagyok itt először!... Sötét volt, a
                  körvonalait is alig tudtam kivenni a háznak, mégis az az érzésem volt, hogy nem
                  idegen helyen vagyok. Ugy tudtam, hogy mi van ott a sötétben és csakugyan, ott van
                  egy ajtó... azután ablakok... az emeleten egy folyosó egész odáig, ahol a ház L
                  alakban fordul az udvarra... a szögletben nehány világosabb folt látszik, ott
                  kifeszített kötélre aggatott fehér ruhák száradnak... Mindez ismerős, régen... Nem
                  az imént, a füstösen pislogó gyér kocsifáklya világossága mellett láttam én ezt az
                  udvart először, hanem sütött rá a nap, igen... Egy szederfa alatt volt csak
                  árnyék...</p>
               <p>E pillanatban átvillant a lelkemen egy kép - ez az udvar és egy terebélyes
                  szederfa... Sebesen hátrafordultam, merően belenéztem a sötétségbe, ekkor lépett
                  ki a fáklyával az istállóból a kocsis s amint közeledett, láttam, hogy csakugyan,
                  éppen abban az irányban, amelyben keres­tem, egy szederfa áll, de kisebb, nem
                  terebélyes, egészen fiatal fa...</p>
               <p>Leszálltam a kocsiról.</p>
               <p>A kutya a kerék mellett feküdt, nem féltem tőle, mondom, ugy éreztem, hogy ismerős
                  helyen járok. És a kutya csakugyan meg se mozdult.</p>
               <p>- Megint nem lesz esső! - szólt mogorván a kocsisom, fölnézett a csillagok közé s
                  magasra tartotta a fáklyát, mintha ugy inkább fölfedezhetne valamerre egy kis
                  biztató felhőt az égen.</p>
               <p>Azután nekem világított, de én biztos irányban mentem az ajtó felé. Az se volt
                  becsukva. Egy tágas konyhába léptünk, melyben keresztül-kasul szintén kötelek
                  voltak huzva s a köteleken fehérnemü száradt, a mosott vászon szagával töltve meg
                  a konyhát. Az első pillanatban nem is láttam egyebet.</p>
               <p>Ő kiáltott be:</p>
               <p>- Hé! Kis anyó!... Périne!... Mi?!</p>
               <p>- No! no! - felelt a konyha mélyéből egy rekedt hang, mire a kocsisom bretonul
                  válaszolt, de halkabban s beljebb ment.</p>
               <p>Én is követtem, csak meggörnyedve mehettünk. Ugy kellett átbujkálni a kötelek
                  alatt. A vizes ruha lesodorta fejemről a kalapomat.</p>
               <p>A tüzhely előtt facipőkbe botlottam s a csapott lármára, megint megszólalt az
                  iménti hang, boszusabban: - no! no!!...</p>
               <p>A tágas breton tűzhely fölött ott lógott füstösen, feketén a leveses vaskondár,
                  alatta a hamu­ban néhány szem parázs is piroslott.</p>
               <p>A tüzhely tulsó felén egy ágy állott, vagyis inkább egy hatalmas diófa láda,
                  díszesen faragott födele lábtól melléje, a falhoz volt támasztva. A ládában, piros
                  csíkos párnák közt, ketten voltak. Az egyik valaki a fal felé fordulva feküdt, meg
                  se mozdult amikor oda értünk, a pamut hálósipka le volt huzva a füleire, le a
                  nyakáig, - a másik, egy fehér főkötős, aszott képü öreg asszony, ülve fogadott
                  bennünket. Kis, szürke szemei fürkészőleg kutattak végig engem, mialatt apró
                  kérdéseket intézett bretonul a kocsisomhoz; ébren lehetett már előbb is, mert
                  kötés volt a kezében s a hosszu tűkön egy fél harisnyaszár. A pamutgombolyag a
                  dunyha alól adta föl ölébe a kék fonalat. Mialatt beszélt és engem vizsgált,
                  száraz kezei azalatt is szor­galmasan szedték a tűkre a szemeket. Az alvásnak
                  nyoma se látszott az arcán. Öreg néni, nem igen alszik ő már, hát fölül és kötöget
                  az emberének a sötétben, hogy azalatt se vesszen kárba az idő. Sok harisnya vásik
                  a facipőkben.</p>
               <p>Az öreg asszony most letette a kötést, a mellette fekvő embernek óvatosan, egészen
                  a fejére huzta a dagadó dunyhát s hívólag kiáltott a konyha teteje felé:</p>
               <p>- Mathurine!... Hé! Mathurine!!</p>
               <p>Majd tölcsért formálva két tenyeréből, még hangosabban:</p>
               <p>- Mathurine!</p>
               <p>Nem mozdult, nem felelt senki. Egy darabig csöndesen vártunk, azután megint hívta
                  Mathurinet, a kocsisom is teli torokkal segített neki:</p>
               <p>- Mathurine!!...</p>
               <p>Hányszor szerettem volna megfösteni ezt a képet: - kötésével a kis szürke
                  vénasszonyt az ágyban, amint óvatosan nyomja a csíkos dunyhát a párja fejére,
                  nehogy fölébredjen, - a homályba ásitó tüzhelyet, - mogorva kocsisomat, kezében a
                  füstölögve égő bádog-fáklyával, melynek sárga-vörös lángja elnyuló árnyakkal
                  népesíti be a száradó fehérnemüvel beaggatott, sötétségbe vesző konyhát... De
                  mindig, akár ecset, akár toll volt a kezemben, többet éreztem, mint amennyit ki
                  tudtam fejezni, - elvesztem a részletekben. Végig tudom-e majd mondani a saját
                  életem történetét?!...</p>
               <p>- Isten az atyánk, - szólt hozzám keservesen nyögve, az öreg asszony, - süket az
                  én lányom, földsüket, más nem is lehet, tessék elhinni, urfi!</p>
               <p>Azután a kocsisomnak panaszkodott.</p>
               <p>Az ágygyal szemben egy barnára vénült falépcső szolgált a konyhából az emeletre,
                  szép csavaros oszlopok tartották faragott karfáját. Kocsisom indult a lépcső felé,
                  midőn fölülről is zaj hallatszott s fönt, a lépcsőn megjelent egy női alak,
                  mécsessel a kezében.</p>
               <p>Rá se hederítve az öregasszony szapora pörölésére, leszólt:</p>
               <p>- Egy, kettő! Hát gyűjjenek!</p>
               <p>Az öregasszony is mondta, hogy menjek hát, ha aludni akarok.</p>
               <p>Fölmentem.</p>
               <p>Mathurine mezítláb, borzasan, ugy várt ott, ahogy sebesen kiugrott az ágyból, csak
                  egy szál perkálszoknyát kapott magára. Rám se nézett, jóformán aludt még,
                  elkényszeredve pislogott, szemeit nyilván bántotta a mécses világossága s oldalt
                  tartotta azt el magától. Duzzadó, kerek mellein megfeszült a korcba szedett
                  nyersvászon ing, durva ráncokat vetve középen és széles, domboru csípői
                  fölött.</p>
               <p>És ebből a hatalmas, egészségtől izzó női testből szinte sugárzott a meleg,
                  izzadó, piros arcáról, vállig mezítelen, kicsattanó teli karjairól párolgott az
                  álom.</p>
               <p>Két egymásba nyíló szoba volt ott az emeleten.</p>
               <p>Ő ment előttem, bevezetett a másodikba, a mécsest letette a szoba közepén álló
                  asztalra s kiment. Valamit mondott, de nem értettem.</p>
               <p>Körültekintve a kis fehér szobában, azonnal láttam, hogy ő itt aludt. A tetőig érő
                  breton ágy ajtaja félre volt tolva, szoknyái az ágy rácsai közé voltak aggatva, a
                  recés, keményitett fehér ingváll és a főkötő az asztalon feküdt. Az ágy fölhajtott
                  dunyháján és gyürődésein látszott, hogy onnan kelt ki.</p>
               <p>Egyszerre melegem lett, de az jól esett, mintha langyos fürdőbe ereszkedtem volna.
                  A meleg föltódult a fejembe, amikor hallottam, hogy jön ismét vissza.</p>
               <p>Lepedőt s párnahajat hozott. Kiszedte az ágyból a párnákat és tisztába huzta.
                  Lassan, álmosan vesződött a párnakötő galandokkal, egy-egy csomóra huzódott s
                  bogozta, bogozta, a fogaival is segitett.</p>
               <p>Minden mozdulatát figyelemmel kisértem, elnéztem, hogy Istenem, milyen, de milyen
                  erős!... Engem akár félkézzel fölkaphatna a levegőbe s kirázhatná belőlem a
                  lelket!... És ez a gondolat ismétlődött, kísértett, kivánsággá melegedett, vágytam
                  rá, hogy azokkal a tömzsi ujjakkal, amelyek olyan esetlenül babrálták a fehér
                  galandokat, azokkal a vörös, erős kezekkel vállon ragadjon és fölemeljen és
                  megrázzon irgalmatlanul... Ugy éreztem, hogy akkor az én testem­ből örökre
                  kihullana minden zsibbadtság.</p>
               <p>Szólni akartam hozzá.</p>
               <p>- Téged Mathurinenek hívnak?</p>
               <p>- Annak, - felelt s rám nézett, hogy mit akarok hát vele?</p>
               <p>Már most mit mondjak neki?...</p>
               <p>Ekkor alulról, egész tisztán hallatszott az öreg asszony nyűgös hangja:</p>
               <p>- Mathurine!... Meddig szuszogsz még ott?!</p>
               <p>Felrázta a párnákat, lepedőt váltott az ágyon, de a dunyhát nem huzta tisztába,
                  csak kisimította s ugy tette vissza, ahogy azelőtt volt. Összeszedte a ruháit és
                  menni akart. Kértem, hogy még mosdóvizet adna be. Láttam, hogy nem nagyon szívesen
                  teszi, de hozott egy gömbölyü, mély cseréptálban vizet, letette a székre s egy
                  tiszta törülköző kendőt is tett ki a szék hátára a sifonból. Mikor a sifont
                  kinyitotta, erős birsalma illattal telt meg a szoba.</p>
               <p>Azután kiment. Mintha kevéssé mosolygott volna is, amikor nyugodalmas éjszakát
                  kivánt.</p>
               <p>Megmosdottam, a durva törülköző kendő valósággal megkefélte az arcomat s a
                  mellemet. Nem voltam álmos, ablakot nyitottam és nem is levegőt, hanem egy uj
                  életet szívott akkor minden pórusom. Szerettem volna beléugrani abba a puha
                  éjszakai csöndbe.</p>
               <p>Az én életem története igazán csak hangulatokból áll tulajdonképpen. Ezt az
                  éjszakámat talán zenében lehetne némileg híven kifejezni: egymásba kapó,
                  meg-megszakadó, cikázó, viharos akkordoknak kellene abban a zenében lassan-lassan,
                  még egy disszonáns rezgés után, lágyan elhalni, azután egy teljes pauza, mintha
                  vége volna...</p>
               <p>A pauza: - ez az éjszaka.</p>
               <p>Lefeküdtem.</p>
               <p>Bizalommal szálltam a magas ágyba, bújtam a langyos dunyha alá és mintha a nagy
                  Mathurine­nek a kövér álma dajkált volna egészséges karokkal, ringó keblén édesen
                  elaludtam.</p>
               
            </div>
            <div type="chapter">
               <head>IV.</head>
               <p>Reggel énekszóra ébredtem. Mathurine dúdolgatott a másik szobában valami egyhangu
                  breton nótát, megismertem a hangját. Elpirultam. Nem is mozdultam addig, amig el
                  nem hallgatott s le nem ment a konyhába. Feszélyezett az a gondolat, hogy
                  találkozni fogok vele és mégis szerettem volna őt látni. Rengő, gömbölyü idomai
                  élénken előttem voltak, de az arcára egy­általában nem emlékeztem.</p>
               <p>Sebesen felöltöztem.</p>
               <p>Öltözés közben gondoltam arra is, hogy milyen furcsa jelenet volt az itt az éjjel,
                  és hogy én minden idegenkedés nélkül feküdtem itt egy női ágyba!... Milyen jól
                  aludtam!... Hol is vagyok tulajdonképpen?... Hogy kerültem ide?...</p>
               <p>És ismét ugy éreztem, hogy nem először vagyok e helyen, régi ismerőseim ezek az
                  egyszerü paraszt bútorok, a falon lógó szent képek, a szekrényre rakott csészék és
                  poharak, - a kony­hából hallatszott Périne anyó hangja s bár nem értettem, mit
                  beszél, ugy tetszett, hogy már sokszor, sokszor hallottam én ezt az áhitatos,
                  zsörtölődő hangot s közbe a kocsisom recsegő beszédjét.</p>
               <p>Készen voltam, a kalap is a fejemen, de nem mentem le. Leültem az asztal
                  mellé.</p>
               <p>Périne anyó totyogott föl. A kék harisnyaszáron kötegetett most is.</p>
               <p>- Szép jó reggelt, fiatal ur! A jó Isten segítse! Hát nem volt hiba, jól aludt mi
                  nálunk? Föl­néztem korán reggel, hogy megvan-e minden, ami kell, mert annak az én
                  Mathurinemnek is százfelé jár ám az esze, hogy az Isten akárhova tegye szegény
                  asszonyt. Ugy aludt az urfi, mint a tej, hál Istennek!... De már majd indulnak is,
                  de ugye előbb enne tán valamit? Jó friss tojást főznénk? Még meleg, magam hoztam
                  be az ólból hajnalban. Nem tud már aludni az ilyen öreg asszony, szép urficskám,
                  itt szaggat reggel felé (s mutatta a derekát) végig, egész a térgyemig, dehogy
                  hágy aludni... Valami idő lesz megint, egy kis essőt adhatna is már a jó Isten.
                  Arra felé is ilyen nagy a szárazság, ahonnan jönni tetszik?</p>
               <p>- Bizony nem esett régen, - feleltem neki s ő bólintgatott, hogy ugy-e!
                  ugy-e!...</p>
               <p>- Igy vagyunk már, mióta ezt a tavaszt ránk hozta a jó Isten. A tisztelendő urunk
                  négyszer vezetett szent processziót a tengerpartra. Doussal abbé.. Tán tetszik
                  ismerni?.. A mi falunkból való, Jehan Doussalnak, a temetőpásztornak a fia, aki
                  hatvankét esztendeig volt a templom mellett. Én még ismertem az apját is szegényt,
                  édesanyámnak is ő ásta meg a gödröt, az Isten nyugtassa mindakettőt a haló
                  porában... Ez az egy fia volt szegénynek, tán tetszik is ismerni?</p>
               <p>- Nem biz én, nem ismerem.</p>
               <p>- No, mert áldott szép szavu ember ő ma is, csak már hát egy kis essőt tudna
                  kicsinálni! A mult szombaton voltunk negyedszer Concarneauba, a tengerparton
                  imádkoztunk, a lányom is a precesszióval jött vissza, azóta van itt. Biz annak már
                  innen-onnan két hete... Szegény asszony, neki is elég ám a maga baja, (nagyot
                  sóhajtott az öreg), mindnyájunkét kiszabta a jó Isten!</p>
               <p>- Hát asszony Mathurine?</p>
               <p>- Asszony bizony, szegény! Hiszen bár csak leány volna! - és többször sóhajtott
                  Périne anyó. - Négy esztendő előtt ment a beg-meili vigyázóhoz, a sánta
                  Grégoirehoz, pedig váltig mondtam én, hogy nehéz ember az a Grégoire, nem jó
                  hálótárs az!</p>
               <p>Körültekintett fürgén az öreg asszony s nehogy valaki meghallja, halkan
                  mondta:</p>
               <p>- Iszik! Hü!... hogy iszik!!</p>
               <p>Aztán megadással csörgette tovább a kötőtűit.</p>
               <p>- Az apja erősködött benne, hiába mondtam neki, hogy adjuk inkább Firmienhez, a
                  donaruenezi kovácshoz, de az nem akarta elvállalni a kicsit is vele.... A
                  Mathurinenek volt egy kis fia, azt nem akarta vele a Firmien. Hát iszen el
                  lehetett volna szegényke itt mivelünk is, ha már a Firmien azon akadékoskodott, de
                  az én emberem megkötötte magát, hogy a gyerek is a leány­nyal jár, addig-addig,
                  urfi, hogy azután igy jártunk velük ni!... Iszen nem mondom, mind­nyájunknak van
                  egy kis hibája, meg is volnának ők békességben máskülönben együtt, csak hát mégis
                  nagyon hitvány szegény Grégoire a Mathurine mellé, bezzeg máig is maguk volná­nak
                  ott a beg-meili vigyázó-toronyban, ha az a kicsinye nem lett volna a leánynak.
                  Tudom én, mit tesz az!... Huszonegy esztendeig éltünk együtt az emberemmel, mire a
                  Mathurine meglett, hál Istennek!... De tán cihelődnék is már az urfi, mer aztán
                  meleg lesz. Igaz bizony, majd el­felejtem!!... Ugy-e Concarneauba tetszik
                  iparkodni?</p>
               <p>- Oda megyek.</p>
               <p>- Mondta Jehan-Vincent is. Derék, becsületes ember, mindig ide áll be hozzánk, ha
                  Rospor­den­ben éri az éjszaka. Azért gondoltam, hogy tán elvinné az urfi a
                  Mathurinet is Concarneauig ezzel az alkalmatossággal, haza készül már szegény.</p>
               <p>- Mathurinet, a kocsin? - kérdeztem és furcsán kérdezhettem, mert az öreg asszony
                  azt hitte, hogy nem akarok beleegyezni. Biztatott:</p>
               <p>- Hagy menne szegény Isten hirével megint vissza az urához! Ha az ur elvinné
                  Concarneauig, a négy órai dagálylyal fölvennék a halászok, éjfélre éppen otthon
                  lehetne. Jehan-Vincent mondta, hogy ő neki nincs beleszólása, mert az ur fizeti az
                  egész kocsit.</p>
               <p>Várta, mit felelek? Lent a konyhában Mathurine harsányan kacagott.</p>
               <p>- Milyen jó kedve van!... Én bizony aszondanám, hogy ne menjen még, ha a kicsi ugy
                  magára nem volna ott Beg-Meilben!... Gyalog is elmehetne ugyan, mint máskor,
                  meghálna Concarneau­ban, de ha már itt az alkalom...</p>
               <p>Várta, nem kinálom-e már! Mathurine egyre kacagott s én elképzeltem, hogy rezeg
                  most a for­más válla és villognak a fogai, mint az este, amikor a galandot
                  marcangolta itt a mécs mellett.</p>
               <p>- Hát iszen mi azt se bánnánk ám, ha ugy akarná az urfi, hogy beletudjuk a
                  reggelit érte. Hagy üljön a Mathurine a kocsis mellé Concarneauig, a reggelit meg
                  az abrakot beletudjuk, aztán majd csak a hálást számitsuk az urfinak a
                  rovására.</p>
               <p>Elkacagtam magam én is, és nevettem, olyan jóizüen, hogy a könnyeim is
                  kicsurrantak, és Mathurine is nevetett lent a konyhában és a nap sütött be az
                  ablakon, sugarai vidáman csillogtak az aranyos szélü csészéken és Périne anyó
                  kötőtűin.</p>
               <p>Az öreg asszonyt meglepte az első pillanatban az én kitörő vidámságom, de az ő
                  józan, praktikus, breton női esze nyomban fölhasználta a kínálkozó helyzetet s
                  legelőször is vissza­alkudta a fölajánlott utiköltséget.</p>
               <p>Nevetésre fogta ő is a dolgot:</p>
               <p>- Csak tréfáltam, szép urfi, zokon ne tessék azért venni! Tudjuk mink azt, hogy
                  nem kell az ilyen uraknak mi tőlünk semmi azért a kis utért. Ugy elül a Mathurine
                  a bakon, hogy észre se lehet venni. Megyek is, megmondom neki, hogy szedje össze
                  magát.</p>
               <p>Mosolyogva ment ki, hítt engem is, hogy a konyhában reggelizzek.</p>
               <p>Vele mentem le.</p>
               <p>Mathurine a kocsisommal dévajkodott, ki meg se mozdult mikor meglátott, ő azonban
                  bátran a szemem közé nézett s jó reggelt kivánt. Apró gombos fekete mellényke volt
                  rajta, a fehér ingváll még szélesebbé rajzolta a vállait, - a breton szokás
                  ellenére, haja nem volt teljesen a visszatűzdelt szalagu fehér főkötő alá rejtve,
                  a főkötő is kisebb, kacérabb szabásu volt, mint azok a puritán, apácaszerü,
                  keményitett sisakok, amelyeket a breton nők hordanak. Szinte fellökte a főkötőt és
                  a homloka fölött, a halántékai körül, a nyakszirtjén erőszakosan tódult ki fonatba
                  feszített s feje köré koszoruba tűzött vöröses, tömött haja.</p>
               <p>Nem volt szép, ma se emlékszem az arcára. Gömbölyü, szabályos arc, amelyet azonnal
                  el­felejt az ember, mihelyt félre tekint róla, de amelyet kellemes nézni, amig
                  fiatal és amikor moso­lyog. Mihelyt megöregszik, fölismerhetetlenül összefonnyad,
                  mint a szénába kaszált mezei virág.</p>
               <p>Az apja, szögletes képű vén breton, csepüt gerebenezett az udvaron, a konyhaajtó
                  előtt, - sovány volt, mint egy gereben-szeg s folyton köhécselt.</p>
               <p>- Hát te, ember, - támadt rá vércsehangon Périne anyó, - elment a jó eszed!!...
                  Viszed onnan azt a csepüt a szín alá! Azért mostunk, hogy most itt verjed a port a
                  drága szép fehérnemü alá!</p>
               <p>Az ember menten hurcolkodott a munkájával odébb. A tornác végére akart
                  letelepedni.</p>
               <p>- Tán sajnálod azt a három lépést? Mi?... A szin alá eredj vele, azt mondtam!!</p>
               <p>Hát engedelmesen kihurcolkodott a szin alá s ott kattogtak gerebenjének lassu
                  csapásai, mialatt mi reggeliztünk. Ez volna az az ember, aki ugy a sarkára állt,
                  amikor Périne anyó Firmienhez, a douarnenezi kovácshoz akarta adni a leányát?!</p>
               <p>A nagy konyhaasztal mellé ültünk, őt nem hivták be. Mathurine inditványozta, hogy
                  vinne tán ki valamit az apjának, de Périne anyó ájtatosan mondta:</p>
               <p>- Ne bántsd, leányom, majd eszik szegény ember aztán komótosan, előbb hagy végezze
                  azt a kis csepüt.</p>
               <p>Jól esett, hogy Mathurine is gyöngéden gondolt rá, mert bennem valami rokonszenv
                  támadt az iránt az alázatos, szótlanul engedelmeskedő öreg ember iránt, akit egy
                  nála sokkal kisebb öreg asszony így regulázott. Sajnáltam, pedig talán nem volt
                  igazam, hisz az éjjel hogy őrizte az álmát, milyen gyöngéden betakarta őt maga
                  mellett az öreg asszony!</p>
               <p>Mindegy, mégis ellenszenvesnek találtam Périne anyót, aki pedig nagyon kedves
                  akart lenni hozzám. Kiváncsian tudakolta, miben járok, honnan jövök, merre megyek?
                  Mathurine nem igen törődött velem s ez lehangolólag hatott reám. Szerettem volna,
                  hogy inkább ő kérdezős­ködjék. Amint evett, azonnal fölkelt az asztaltól s egy
                  kézi, vesszőkosárba rakosgatott tojást, vajat, üvegeket, ami mind az asztal végére
                  volt kikészitve. A kocsis is fölkelt s indult, hogy befogjon. Périne anyó kötött s
                  közben bretonul mondott egyet-mást a lányának, az néha vállat vont rá, majd meg
                  hevesen magyarázott valamit, mire elhallgattak mindaketten.</p>
               <p>A nyitott konyhaajtón át egyenesen oda láttam, ahol az a szederfa volt. Sovány
                  ágai élesen rajzolódtak ki a napfényben. Eszembe jutott az éjszakai
                  hangulatom.</p>
               <p>- Hány esztendős az a kis fa? - kérdeztem az öregtől, aki kapott a szón.</p>
               <p>- Az a szép kis szederfa?... Hagy lám csak, hány is?... Nem jól emlékszik már az
                  ilyen öreg asszony, édes uram, de biz az megvan már husz is. De nem... több
                  husznál, csak egy kicsit elmaradt szegényke. Te már megvoltál akkor, Mathurine,
                  amikor az emberem ültette? Hát persze meg, Mathurine, mi?</p>
               <p>- Tudom is én! - felelt az roszkedvüen.</p>
               <p>- Persze meg! Meg te is hordtál apádnak tövist, amikor bekerittettem vele, hogy a
                  kutya ki ne kaparja, mert mind rájárt. Tudom is, milyen sírást csaptál, mert a
                  lábadba ment a tüske. Szaladtál, azután ott estél el ni, az ól előtt, a vályuba
                  csaptad a fejedet, ugy szaladtam oda a nagy rívásodra, még vérzett is... Hogy te
                  elmentél Grégoirehoz, annak négy éve lesz Anna napja után eső vasárnap - és
                  letette az ölébe a kötést, ugy számitotta az ujjain - akkor a te kicsinyed
                  háromesztendős volt éppen, az pedig még nem született meg, amikor apád kivágta
                  mellőle a másikat -</p>
               <p>- A másikat?! - szóltam én hevesen - volt ott egy másik is?</p>
               <p>- Hogy volt-e?... Volt bizony, édes kis uracskám!</p>
               <p>- Ugye egy nagy, terebélyes fa volt?...</p>
               <p>És láttam, egész tisztán láttam a nagy, terebélyes szederfát... Süti a nap az
                  egész udvart, a gádor alá huzott kötélen ruhák száradnak, a fehér kutya
                  mozdulatlanul fekszik a konyhaajtó előtt és a szederfa alatt van csak árnyék,
                  amelybe aranyos tallérokat hint a lombokon keresztül a nap... Igy látom, igy
                  láttam az éjjel is.</p>
               <p>- De nagy ám! Az volt csak a szép nagy szederfa! Karácsonyig tüzeltünk belőle itt
                  a kony­hában! Máig is sajnálom, de hát mit csináljon az ember, a fa is megöregszik
                  velünk együtt, megmondta azt a tisztelendő ur. Ezt is abból neveltük, éppen abban
                  az esztendőben vett róla először bujtást az emberem, mikor itt járt a kerbastiki
                  uraság felesége.</p>
               <p>- Az anyám? - kérdeztem megdöbbenve.</p>
               <p>Périne anyó ámulva nézett rám, Mathurine is.</p>
               <p>- Hogy már mint az urfi...</p>
               <p>- Igen, igen! Az én anyám lehetett csak. Hova ment? Mit csinált itt?... Az Isten
                  áldja meg, beszéljen hát!... Mikor volt itt az anyám?</p>
               <p>Az öreg asszony, ahelyett hogy nekem felelt volna, Mathurinenek szólt:</p>
               <p>- Eredj, hídd be az apádat!</p>
               <p>Mathurine is kiváncsi volt, nem ment, csak az ajtóból kiáltott ki az udvarra:</p>
               <p>- Apám, gyüjjön hamar, itt a kerbastiki uraság!</p>
               <p>Périne anyó apránkint hitte csak el, hogy én volnék az, akinek mondom magam s
                  inkább ő kérdezősködött, ahelyett hogy nekem felelt volna. Bejött az embere is,
                  mutatott neki, hogy én vagyok a kerbastiki uraság, - annak a nagy dámának a fia,
                  aki itt hált...</p>
               <p>- Annak, - mondta az ember engedelmesen s csak ugy oldalt pislogott rám, mintha
                  attól félt volna, hogy no ebből is mindjárt baj lesz.</p>
               <p>- Hát nem emlékszel te, ember!? Az Isten áldjon meg téged!</p>
               <p>- De igen! - bizonykodott az s menten huzódott is az utból.</p>
               <p>- Dehogy emlékszik, kérem alássan, pedig az is éppen így volt, este gyüttek meg,
                  szállás köllött nekik is. Én akkor választottam el a Mathurinet, nagy
                  fölfordulásban voltunk éppen... De Istenem, milyen áldott egy lélek volt, elvette
                  tőlem a gyereket, mindjárt kérdezte, hogy mennyi idős szegényke, én meg mondtam az
                  emberemnek, hogy szaladjon át a tisztelendő urért, mert tudtam én azt mindjárt,
                  hogy nagy dáma, hogy mekkora tisztesség az nekünk!... De ugy meg volt elégedve ő
                  is, ott hált, ahol az - - Már nem is tudom, hogy tituláljam az uraságot?... Ott
                  bizony, ott hált abban a szobában, az egyik kisasszonynak a földre csináltunk
                  ágyat, a másik meg az első szobában hált. Mert két kisasszony volt vele, azok is
                  nagyon finomak voltak, pedig az egyik nem is tudott franciául, a másik sugta meg
                  nekem, hogy az mégis azért az angol társalkodó kisasszony. De jó dolguk is
                  lehetett amellett a gyémántos jó asszony mellett!... Annak a társalkodó
                  kisasszonynak más semmi dolga nem volt, csak mindig beszélgetni kellett neki,
                  azért olyan módja volt mégis, mint egy hercegkisasszonynak. Ő is abba a kocsiba
                  ült, amikor elmentek. Mert két kocsival voltak. Milyen két kocsi!... Ugye te
                  ember!...</p>
               <p>De az ember már nem volt akkor a konyhában, valami biztos helyre menekült,
                  hasztalan kiáltoztak utána, nem jött elő, nem is láttam őt többé.</p>
               <p>Périne anyó megmutatta a bibliát, amelyet akkor kapott anyámtól emlékbe. Gondosan
                  ken­dőbe volt csavargatva, áhitattal nyultam hozzá. Kis, angol kötésü könyv volt,
                  ezüst csattján a címerünk.</p>
               <p>- Minden husvétkor elviszem én ezt az istentiszteletre, - mondta Périne anyó, - a
                  Mathurine tud is belőle olvasni, de az én emberem csak a nagy betüket tudta
                  olvasni.</p>
               <p>Az első lapra, vastag fakó betükkel ez volt írva:</p>
               <p> „L. J. Chr.!</p>
               <p> Lecturi Salutem in Domino!</p>
               <p> -</p>
               <p> In a. D. 1819. május 11.</p>
               <p> Rosporden.</p>
               <p> -</p>
               <p> In a. D. 1818. junius 23.</p>
               <p> nata est et bapt. in N. D.</p>
               <p> Mathurine Kaerkedec.</p>
               <p> Rosporden.”</p>
               <p>- Ez mit jelent? Ki irta ezt?</p>
               <p>- Az az irás ott? Majd Mathurine elolvassa. Olvasd el, Mathurine! - és tolta felém
                  a leányát, aki huzódozott s mondta neki, hogy én is el tudom azt olvasni. De azért
                  közelebb jött hozzám és mosolygott, amikor ránéztem.</p>
               <p>- No, mert sokszor mutattam én azt neked, ugy-e?... Ugy volt az, kérem szépen,
                  hogy a tisztelendő urunk, a Doussal abbé ur irta azt oda, hogy emléke legyen annak
                  a napnak, amikor a kegyelmes asszonyunk minekünk adta. Itt minálunk nem volt
                  penna, hát mindjárt délután megkértem a tisztelendő urat, írná bele azt a napot és
                  meg azt is, hogy mikor keresztelte meg a Mathurinet... Ugyis az övé lesz az a
                  drága imádságos könyv, meg már csak megmondom, arra is gondoltam biz én, hogyha
                  egyszer az Ur-Isten ugy rendelné, még szerencsét is hozhat az a drága kedves
                  ajándék a Mathurinenek. Ha, Isten ments, valami nagy csapás érne bennün­ket, hát
                  majd mutassa meg ezt annak a gyémántos jó asszonynak, az tudom, nem hagyja el!...
                  Ugy-e, igazam volt nekem, alássan kérem?</p>
               <p>- Igaza volt, igaza!</p>
               <p>- No lássátok! - szólt diadalmasan Mathurinehez. - Mindig is vártam, hogy mikor is
                  hozza egyszer az Ur Isten megint a fouesnanti kastélyba, csak még egyszer
                  láthattam volna a halálos órám előtt! - Elérzékenyedett s ugy beszélt tovább. - De
                  egyszer a fouesnanti bucsun mondta a fouesnanti tisztelendő ur, Conan abbé ur,
                  hogy már ne is várjuk, mert magához szólitotta a mi Urunk... Isten nyugtassa
                  békében. Olyan fiatalon?!... Minden bucsun imádkoztam érte. Te is imádkoztál,
                  Mathurine, mindig! - és törülgette a szemeit, hol a tenyerével, hol meg a
                  harisnya­szárral, melyen lassankint ismét kötögetni kezdett.</p>
               <p>- De hát mégis megértem, mielőtt sírba tesznek, hogy legalább a kedves fiát
                  tisztelhetem... Lásd, Mathurine, váltig mondtam én nektek, hogy szerencsét hoz
                  nekünk ez a drága imádsá­gos könyv. Már most nyugodtan halok meg!... Ugy
                  vigyázzatok rá, mint a szemetek világára! A kegyelmes urfi, tudom Isten, nem
                  feledkezik meg rólatok!!</p>
               <p>És Périne anyó bőségesen elmondta mindazt, amit akkor tapasztalt és én
                  elhallgattam volna őt egész nap, behunyt szemekkel, hogy annál jobban lássam ezt a
                  helyet, ahol egy éjszakát s egy fél napot töltött anyám, születésem előtt öt
                  hónappal.</p>
               <p>Beszélte, - hogy anyám is Fouesnantba utazott, éppen mint én most, - hogy szép
                  volt, olyan szép volt, mint Szent-Anna, akinek hét arany csillag van a feje körül,
                  a bucsujáró fouesnanti selyem zászlón, - hogy szomoru volt és csak akkor
                  mosolygott, mikor a kis Mathurinet az ölébe vette...</p>
               <p>Hogy talpig gyászruhában volt és a két kisasszonyon, meg még a kocsisokon is
                  csupa-csupa fekete ruha volt.</p>
               <p>- Nyilván azért, mert akkoriban emésztette el magát egyik uraság, a kisebbik, a
                  fouesnanti kastélyban. Miért, miért se?... Nem tudhatjuk mi azt, bocsánatot kérek
                  a szavaimért. Meg­háborodott szegény, aszondták, meg azt is beszélték, hogy nem
                  volt szándékában, hanem hogy csak véletlenül sült el a fegyver a kezében és avval
                  járt olyan szerencsétlenül. Bajos eligazodni a nagy urak dolgán, kérem. Mér is
                  emésztené hát az el magát, akinek mindene ugy megvan!</p>
               <p>Jehan-Vincent, a kocsis, egykedvüen várta, hogy mikor indulunk már?</p>
               <p>- Éppen ilyen tájban volt, ott a szederfa alatt reggelizett a lelkem. Ki hitte
                  volna!?.... Csak egy szilkécske tejet ivott meg. De mit is beszélek, dehogy itta,
                  dehogy itta! Csak alig hogy belekóstolt. Nyilván már akkor is betegeskedett
                  szegényke!... Szent Isten, te Mathurine, hol is volt eddig a szemem?! Hogy ezt én
                  eddig nem láttam!... Szakasztott olyan volt a nézése, mint a fiatal uré!... Te
                  ember!... Hol az az ember már, hagy mondja meg ő is!</p>
               <p>Igen, itt járt az anyám, 1819. május 11-ikén, a biblia tanusága szerint - akkor
                  utazott apám után Fouesnantba s én öt hónappal azután, 1819. október 7-ikén
                  születtem.</p>
               <p>Milyen boldoggá tett az a tudat, hogy én ezt megéreztem, hogy ugyszólva anyám
                  lelke fogad uj életem küszöbén.</p>
               <p>Hát persze később ennek a hangulatnak is leanalizáltam a himporát, - hogy talán
                  mikor be­mentünk akkor éjjel a Kaerkedec-udvarra, a kocsifáklya meglobbanó fénye
                  mellett láttam egy pillanatra a kis szederfát, de néha oly gyorsan, észrevétlenül
                  helyezkedik el bennünk egy kép, mialatt öntudatunk mással foglalkozik, hogy nincs
                  lelkimódunk időbe és térbe mérni, a következő pillanat már a messze multba látszik
                  visszajárni utána s alig éri be.</p>
               <p>Igy...</p>
               <p>A hasadó hajnal bájos színeiben megkerestem a színeket teremtő rezgés sivár
                  elméletét.</p>
               <p>A kocsis sürgette, hogy induljunk már.</p>
               <p>Még egyszer fölmentem az emeletre, hogy megnézzem a szobát, amelyben anyám töltött
                  egy éjszakát, ezelőtt huszonhárom évvel.</p>
               <p>Périne anyó Mathurinet küldte utánam a bibliával, hogy tegye vissza a
                  szekrénybe.</p>
               <p>Mathurine mosolyogva lépett be, jól esett, hogy érdeklődve nézett s kérdezte - jól
                  aludtam az éjjel itt?</p>
               <p>Sőt erre a kérdésre elpirultam. Tisztán emlékszem, hogy szerettem volna adni neki
                  valamit, valami ajándékot, hálásan azért, hogy most barátságosabb hozzám.</p>
               <p>Ő a bibliát csavargatta még egy kendőbe.</p>
               <p>Bátran mondtam neki, hogy mi szinte egy esztendőben születtünk, de magáztam s nem
                  tegeztem, mint eddig.</p>
               <p>- Magának van felesége? - kérdezte.</p>
               <p>- Nincs.</p>
               <p>- Pedig az urak, azt mondják, hamarább megházasodnak, mint a mi embereink.</p>
               <p>A bibliát betette a szekrénybe.</p>
               <p>- Milyen jó birsalmaszag jön ki abból a szekrényből?</p>
               <p>- Szereti a birsalmát? - szólt, felém fordítva fejét. És kivett a fehérnemü közül
                  két kis birsalmát s mosolyogva nyújtotta nekem az egyiket. - Kell?... Jó ám!</p>
               <p>Elfogadtam. A másikat bedugta a mellénye nyilásán a keblébe.</p>
               <p>- Ezt meg én viszem haza, jó lesz Yvonnenak. Hát magának vannak gyerekei?</p>
               <p>- Nekem? - feleltem zavartan. - Nincsen... De... de magának van, ugy-e? Fiu vagy
                  leány!</p>
               <p>- Csak egy! - mondta s vérpiros ajkait fitymálólag biggyesztette. - Az is leány,
                  az Yvonne.</p>
               <p>Aztán indultunk.</p>
               <p>Périne anyó rám bízta, hogy fizessek a szállásért meg a reggeliért annyit,
                  amennyit akarok, - mert hát nem vendégfogadó ugyan az ő kis házuk, de ugy él a
                  szegény ember, ahogy lehet! Ugyis a jó Isten tudja, mi lesz ebből az esztendőből,
                  ha igy tart a szárazság!</p>
               <p>Bucsuzóul megigérte, hogy szorgalmasan imádkozni fog értem.</p>
               <p>Mathurine a bakon ült, kosarát az öliben tartotta és egészen az ülés szélire
                  szoritotta ki a kocsist, aki görnyedten huzódott meg azon a kis helyen, ami neki
                  jutott s föl nem tekintett volna a lovai füleiről. Az asszony háromszor akkorának
                  látszott mint ő, időnkint hátrafordult s velem beszélgetett. Ilyenkor a nap az
                  arcába sütött, vörös haja csaknem lángolt, de ő nem is hunyoritott. Csodálkozott,
                  hogy még soha erre nem jártam, pedig az enyim a fouesnanti kastély. Hogy lehet
                  az?</p>
               <p>- Minek az a nagy ház maguknak, ha soha senki se lakik benne?</p>
               <p>- De most majd ott fogok lakni.</p>
               <p>- Egyedül?</p>
               <p>- Egyedül.</p>
               <p>- Van ott ötven szoba is, mit csinál azokban egyedül?</p>
               <p>- Majd kiválasztok magamnak két-három szobát.</p>
               <p>- És a többivel mit csinál?</p>
               <p>- Semmit. Nincs szükségem a többire.</p>
               <p>- Hát akkor minek az?... Én bizony nem laknék ott egyedül, - tette hozzá halkabban
                  és el­komolyodva.</p>
               <p>- Miért?</p>
               <p>- Hát, csak! - és előre fordult.</p>
               <p>- De mondja, miért?</p>
               <p>Ismét felém fordult:</p>
               <p>- Hát csak!... Maga nem fél?</p>
               <p>Hogy ezt ő kérdezi tőlem!</p>
               <p>- Mitől? Olyan rosz híre van annak a kastélynak?</p>
               <p>- Nem annak, hanem hát nem tudja, hogy éppen ott vannak a fövénypadok a kastély
                  alatt a parton?</p>
               <p>- Nem, miért?</p>
               <p>- No, oda ne menjen! - szólt azon a babonás, fátyolozott hangon, amelyre a
                  tengerparti éjszakák tanitják a breton asszonyokat, amely benne van halk, alázatos
                  dalaikban s amely annyira meglepett e hatalmas asszony szájából, hogy egyszerre
                  közelebb éreztem őt magam­hoz, mint a gyerek a melléje guggoló nagy embert.</p>
               <p>- Mikor holdvilág van, ott sulykolnak a fehér mosónék. Majd meghallja, ha ott
                  lakik! A halottas ingeket mossák. Énekelnek is, és a sirályok fölébrednek és oda
                  szállnak le melléjük a sziklákra és azoknak a vijjogása egész mihozzánk
                  elhallatszik.</p>
               <p>- Hej, ha arra téved egy-egy szerencsétlen asszony, mind könyörögnek, rimánkodnak
                  neki, hogy jőjjön, segitsen nekik, mert nem tudják elvégezni a dolgukat
                  máskülönben hajnalra!... Bizony, a szegény vizbefulladtak ingeit mossák. Az Isten
                  őrizzen meg tőlük minden breton lelket!... Ugye? - s oldalba lökte könyökével a
                  kocsist, ki lassan bólintott néhányat, hogy - bizony! bizony!!</p>
               <p>- Pedig ő nem is lakik a parton, de azért ő is jól tudja ám!... Ugy járta meg
                  szegény Anne Penhoet is, a benodeti takács felesége, pedig aszongyák, hogy tudta,
                  mit tesz az, mikor ugy rimánkodnak a fehér mosónék, mert még ő is emlegette.
                  Concarneauban volt a hetivásáron az ura helyett, de csak a hat órai dagálylyal
                  mehetett át Beg-Meilbe. Nagyon iparkodott haza, mert beteg volt az embere, vagy az
                  egyik kicsinye volt beteg, nem tudom, de elég az hozzá, hogy neki indult az
                  éjszakának szegény, vesztire. A fövénypadoknál, ott, éppen a fouesnanti kastély
                  alatt kapták meg a halászok, kifacsart karokkal, megnémulva. Csak sikítani tudott,
                  csupa seb volt mind a két térde, a köntöse csupa lucsok, csupa rongy. Nem tudtak
                  lelket verni bele, pedig mindent megpróbáltak, tizenkétszer megkerülték vele a
                  templomot. Conan tiszte­len­dő mise után kihozta hozzá külön a Szentséget, de nem
                  használt az se!... Elfogták a mosó­nék, velük kellett neki énekelni pihenés nélkül
                  és velük kellett neki csavarni a mosott ruhát egész hajnalig.</p>
               <p>Ez volt az első legenda, melyet hallottam azok közül, amelyek azon a szép szomoru
                  tenger­parton teremnek a halálról. Mathurine olyan mélységes, naiv meggyőződéssel
                  beszélte el, hogy az első pillanatban nem is vettem észre benne a tenger komor
                  poézisét, hanem hittem, csaknem ugy, ahogy ő hitte és jól esett, hogy süt a nap,
                  hogy nincs éjszaka.</p>
               <p>Ekkor értünk ki a tengerpartra.</p>
               <p>Lágyan, szélesen söpörtek föl a csillogó fehér fövénybe a halványzöld parti
                  hullámok s halk morajjal, enyhén omlottak vissza az Oceánba. A dalolva bölcsőt
                  ringató dajka mozdulataiban nincs több gyöngédség.</p>
               <p>És odébb, künt, ahol mind sötétebb és sötétebb kékbe simul s a végtelenbe öleli le
                  magához az ég azurját - mennyi messze nyugalom és határtalan béke...</p>
               <p>Milyen szép! Milyen jó! Milyen hatalmas!</p>
               <p>Még lelkem előtt volt a másik kép is, amit Mathurine mutatott és az is szép lett
                  és magam elé képzeltem az ezüstös éjszakát, a fövénypadokon sulykoló fehér
                  mosónékat, a habcsapkodta sziklákon vijjogó sirályokat. Hisz ez is szép!...</p>
               <p>Igen, majd én is fogom ezt látni! Holdvilágos éjszakákon meglesem a mesét a
                  tengerparton.</p>
               <p>Ekkor támadt először az az ideám, hogy írni fogok. Festeni is fogok! Ki fogok
                  járni a halá­szok­kal a tengerre! Iparkodni fogok, hogy csupa boldog emberek
                  legyenek körülöttem! És... Mathurine széles vállait, erős csípőit is
                  gyönyörüséggel néztem! Mindent birtam és akartam volna, egyszerre, mámoros
                  tüdővel, ott, az először látott, napfényben nyujtózkodó, mérhetet­len erejü tenger
                  partján. Egy dióhéj is bátran neki eredhetett volna.</p>
               <p>Vidáman beszélgettem Mathurineel Concarneauig. Kérdeztem tőle, hogy milyen az az
                  én elátkozott kastélyom?</p>
               <p>- Mindig, mindig be vannak csukva az ablaktáblái, - mondta ő.</p>
               <p>- No, majd most ki lesznek nyitva. Ugy tudom, hogy nagy kert is van mellette.</p>
               <p>- Van bizony. Oda sokszor szerettem volna bemenni.</p>
               <p>- No, majd ezután bejöhet. Mindenki bejöhet, aki csak akar.</p>
               <p>- A kertben van egy kis tó is, a torony alatt. Mi van abban a toronyban?</p>
               <p>- Nem tudom.</p>
               <p>- De a tóban nincs viz; csak békanyál.</p>
               <p>- Majd eresztetünk bele vizet.</p>
               <p>- Sok munka lesz azzal! - szólalt meg ekkor, az uton először, a kocsisom.</p>
               <p>- Majd lesz ember hozzá Fouesnantban.</p>
               <p>Mathurine a fejét csóválta: - Ha csak a télen nem! Most az emberek nem hagyják a
                  hálót, mind künt vannak a tengeren.</p>
               <p>- Azért mondom! - szólt ismét Jehan-Vincent. - Ha kell az Urnak, hát magam is
                  elmennék ezzel a két lóval kubikolni a kastélyba.</p>
               <p>Talán már sokat is igértem? Ha azonnal ilyesmikbe fogok, oda lesz a nyugalmam!</p>
               <p>Mentegetőztem, hogy igen, igen, majd meglátjuk, majd eligazítjuk ezt... Előbb
                  látnom kell, mi van ott Fouesnantban... És hirtelen arra gondoltam, majd adok
                  Jehan-Vincentnek néhány aranyat s ezzel kárpótolva lesz, meg lerázom őt magamról.
                  Hisz nem akarok én most kastélyt rendeztetni, hanem kint akarok élni az emberek
                  közt!</p>
               <p>Szaporán kérdezősködtem Mathurinetól a beg-meili és fouesnanti viszonyokról, hogy
                  elüssem az iménti témát.</p>
               <p>- Hát a vigyázótorony messze van a kastélytól?</p>
               <p>- Oh mi egészen kint vagyunk a part csücskén, mindjárt látszik is már a torony.
                  Majd meg­mutatom. Nincs nagyon messze, gyalog megvan vagy öt-hat
                  hálóhuzásnyira.</p>
               <p>- Mennyi az?</p>
               <p>- Három óra, ha jól megy az ember.</p>
               <p>Dél lehetett, a nap éppen fölöttünk járt, de nem volt meleg, a tenger üde, sós
                  leheletével volt teli a levegő. A partmenti páfránybozótok közt kúszó klematit
                  fehérvirágos indái rezegni látszottak s künt a tengeren is rezgett egy-két fehér
                  vitorla, kisebb-kisebb lett vagy nőtt a szerint, amint távozott vagy közeledett a
                  végtelenbe csillogó vizmezőkön, anélkül, hogy mozdulni látszott volna.</p>
               <p>Az út tamarisok közé kanyarodott be.</p>
               <p>Mathurine ott kenyeret és sajtot vett elő a kosarából, megkinált engem is belőle s
                  a kocsisnak is adott. Mindaketten keresztet vetettek, mielőtt enni kezdtek.
                  Jehan-Vincent levette s a Mathurine ölébe tette a kalapját, amig evett.</p>
               <p>A lovak lépésben cammogtak velünk ezalatt.</p>
               <p>Nagyon jól esett az a néhány falat sajt s a barna kenyér, de megszomjaztam utána.
                  Mathurine egy palack almabort vett elő a kosárból. A dugó olyan mélyen be volt
                  szorítva a palackba, hogy nem tudta jól megfogni az ujjaival, - nem is vesződött
                  hát vele sokáig, hanem a fogai közé kapta a dugót s ugy rántotta ki.</p>
               <p>Először ő huzott egy kortyot s módosan körültörülve a palack száját a tenyerével,
                  átadta nekem, hogy - igyak hát!</p>
               <p>Kissé bajos volt inni a szűknyaku üvegből, de jól esett az is.</p>
               <p>Azután a kocsishoz került a palack. Megállitotta a lovakat, Mathurine felé intett
                  a palackkal s ugy ivott, jóizüen kortyogtatva.</p>
               
            </div>
            <div type="chapter">
               <head>V.</head>
               <p>Ma három hónapja, hogy élettörténetem megirásához kezdtem.</p>
               <p>Eredetileg csak az volt a szándékom, hogy lehetőleg hiven elmondjam egy
                  agyonokoskodott, meddő élet történetét s ime, attól félek, ugy járok ezzel is,
                  mint az élettel, - sokkal inkább stilizálom, semhogy közvetetten lehetnék, sokkal
                  többet okoskodom, semhogy haladhatnék.</p>
               <p>Eleinte könnyen ment, de néhány nap óta fáradtnak, kimerültnek érzem magam, sőt mi
                  több, olyan soknak, olyan nehéznek látszik az, amit még meg kell irnom, hogy
                  naponkint félve, mind kevesebb és kevesebb önbizalommal ülök a papiros mellé.
                  Kétségeim vannak. Termé­szetesen, - mert hisz átolvasva az eddig irottakat, szinte
                  megdöbbenve vettem észre, hogy az én vérszegény fantáziám, bár keserves
                  erőlködések árán, végre érvényesülni akar: csaknem teremtek!</p>
               <p>Ha ez sikerülne!... Tán kétszeresen kárpótolva lennék. Érdemes átszenvedni s akár
                  még egy­szer átszenvedném az életet egy kis igazán müvészi eredményért.</p>
               <p>Gyakran visszatérek egy-egy már megirt fejezethez s mindig van hozzáadni vagy
                  törülni valóm. Talán soha el se készülök vele, mint képével az az öreg másoló
                  asszony a Louvreban, ki Murillót másolja, a holdsarlón álló csudás Madonnát és a
                  mesés cherubin sereget a Szűzet égbeölelő felhők közt.</p>
               <p>Gyakran elnézem őt. Három év előtt már ott találtam s azóta folyton dolgozik. Nem
                  tudom, mit végez naponta. Három év előtt is készen volt már egészen a másolatával
                  és azóta minden­nap dolgozik rajta, nem tudja elszánni rá magát, hogy elkészült.
                  Azt hiszem, ott vénült meg az előtt az egyetlen vászon előtt, amelyről soha se
                  tudta elhinni, hogy már készen van. Ha lett volna valakije, aki jön és elveszi
                  tőle és megmondja neki, hogy - jó, szép, csinálj most már másikat és főként
                  csinálj magad, ne másolj, hanem teremts! - szóval, ha lett volna valakije, aki
                  megérti s önbizalomhoz segíti, talán ma müvésznő volna s őt másolnák... Csak
                  egyedül van az öreg és ijedt nagy szemekkel döbben meg mindenkitől, aki megáll
                  mellette: - Jaj Istenem, mit szól hozzá?!...</p>
               <p>A század elejéről való a köntöse, az ujjametszett cérna-keztyüi, a stikkelt
                  szatyor az oldalán, amelyben mindannyiszor rendet csinál, valahányszor előkeresi a
                  zsebkendőjét. Először ki­veszi a gyöngyházas messzelátót, azután a kulcsait, a
                  horgolt erszényt, tűt és cérnát, kést, egy üvegecskét, az okulárja tokját, ollót -
                  és legalul van, szépen összehajtogatva, a zsebkendője. Azután visszarakja mindezt,
                  ugyanilyen sorrendben.</p>
               <p>Szeretnék megismerkedni vele s akkor megkérném, hogy tegye ezután legfelülre a
                  zsebken­dőt, mert igy bajos mindannyiszor mindent kipakolni. De ugy fél az
                  emberektől!... Hátha meg­ven­ném tőle azt a képet s akkor másikba kezdene!...
                  Tudna másikat csinálni?!... Olyan öreg már.</p>
               <p>Mintha a saját életem szimbólumát látnám.</p>
               <p>Rendezgetem én is másolás közben, multam tarisznyájában a sok ócska apróságot,
                  rakosga­tom ki és be, keresem a kendőt, hogy megtörüljem vele hol a homlokomat,
                  hol a szemeimet.</p>
               
            </div>
            <div type="chapter">
               <head>VI.</head>
               <p>Itt a föld két óriási karral nyult be az Oceánba, egy hatalmas öblöt ölelve ki
                  belőle magának.</p>
               <p>Tulsó, északi karján, a könyök belső hajtásában fekszik, fák közé bújva,
                  Fouesnant, a csukló sziklái közt a kis Beg-Meil s az egyik ujja végén a
                  Mathurineék vigyázó-tornya.</p>
               <p>- Ott a mi tornyunk, mutatta Mathurine, az a kis fehér!</p>
               <p>Olyan volt, mint egy messze kis vitorla a vizen, amelyet inkább sejteni lehet,
                  semmint látni.</p>
               <p>A bal karján, egészen a tenyerén, alattunk volt Concarneau.</p>
               <p>Mintha egy rengeteg hálóban előbb jól összevissza rázva, kiborítottak volna az
                  öböl felé lejtő partra néhány száz apró fehér házat s azok szétgurultak:
                  egyik-másik fönnakadt egy-egy szikla mögött vagy fenyő tövében, tiz-tizenöt oldalt
                  gurult jobbra-balra a tengerbe nyuló ujja­kon s a meredek partszakadékok peremein
                  emelt ős-dolmenek állitották meg őket, hogy ugy ne járjanak, mint az a csomó,
                  amelyik egészen belegurult az Oceánba és minden dagály följár sáncai közé
                  sötétzöld hullámaival és köréje hordja a kikötőbe a halászbárkákat.</p>
               <p>Igy még egy kisebb, erőditett szigetváros is van Concarneau ölében; azon a két
                  ponton, ahol a legközelebb esnek egymáshoz, hatalmas sziklahíd köti össze
                  őket.</p>
               <p>Hat óráig bent a tenger a városban s azalatt a kis sziget bástyáit mossák a
                  hullámok.</p>
               <p>Az nap mindenből a szebbik rész jutott nekem. Éppen kezdődött a dagály, midőn
                  beértünk a piacra. A tenger alig előttünk érkezett a városba. A barna bástyafalak
                  alatt ringottak a fekete halászbárkák, a száradni árbocaikra aggatott hálókat,
                  mint megannyi könnyü tündérvitorlát, lengette a dagálylyal járó szél. A bárkákon
                  részint az esti huzásra készülődtek a halászok, részint a reggeli fogást
                  szállították partra. Apró csónakok cirkáltak a bárkák között s a móló alatt, övig
                  vizben állva, adogatták kézről kézre a szardiniás kosarakat tagbaszakadt
                  halász­legények.</p>
               <p>A parton ültek az asszonyok s páfránynyal bélelt kis vesszővályukba rakták az
                  ezüstös apró halakat vagy hordókba sózták, sebesen vagdalva le előbb a halak
                  fejeit. Vidáman trécseltek, egy-egy öreg halász egykedvüen üldögélt a kőparton,
                  rágta kurtaszáru pipáját s köpködött hegyeseket a tengerbe, mások meg az asszonyok
                  háta mögött, a parti kocsmák elé huzott asztalok mellett iszogattak, keményen neki
                  könyökölve. Egy-egy ház előtt csoportokba gyülve kötöttek a leányok, kiváncsian
                  bámulták meg a kocsinkat s nagyot nevettek utánunk; két maszatos, szőke gyerek
                  sikoltozva futott a lovak mellett.</p>
               <p>Egy kocsma előtt megállottunk. Azonnal körülvettek bennünket. Mathurine könnyedén
                  ugrott le a bakról s menten élénk diskurzusba eredt a halászokkal. Ismert ő ott
                  mindenkit.</p>
               <p>Nem örvendtem, hogy már megérkeztünk, ugy éreztem, hogy most vége van valaminek,
                  valamit elvesztettem?... Talán vissza se jő! Nem törődik ő velem!</p>
               <p>- No, hát, itt vagyunk! - szólt Jehan-Vincent s emlegette, hogy mielőtt bárkára
                  szállnék, volna idő egy kis áldomásra. Biztattam, hogy csak igyék, amennyit
                  akar.</p>
               <p>Örömmel vettem észre, hogy Mathurine kosara ott van a bakon, tehát még vissza kell
                  jönnie.</p>
               <p>A kocsmáros asszony, - mert asszonynak való mesterség ez ott, - szives volt addig,
                  mig azt hitte, hogy ott maradok és tán szoba is kell. Mondta, hogy az idegenek ő
                  hozzá szállnak s hívott, nézzem meg a szállóban a képet, melyeket azok a festők
                  csináltak neki emlékbe, akik nála laktak.</p>
               <p>- Tudom, az ur se megy el anélkül.</p>
               <p>Nem néztem meg a képeit, nem akartam elmozdulni a kocsi mellől, nehogy Mathurine
                  elvigye azalatt a kosarát.</p>
               <p>- Nem vagyok festő, - mondtam a kövér kocsmárosnénak.</p>
               <p>- Pedig azt hittem. Ilyentájt szoktak jönni a festők. Tán tetszik is majd ismerni
                  közülök néhányat. Meddig tetszik itt maradni? Talán valami üzleti ügyben?</p>
               <p>Megmondtam neki, hogy megyek azonnal tovább s mintha megbántottam volna ezzel, már
                  akkor semmibe se vett, rám se hallgatott, mikor azt kérdeztem tőle, hogy hol
                  kaphatnék egy bárkát, amely átvigyen Fouesnantba? Ez boszantott s izgatottan
                  szóltam rá:</p>
               <p>- Tudja-e, kivel van dolga?</p>
               <p>Vállat vont, ott hagyott s bretonul mondott valamit, amire egy-két halász
                  röhögött, én meg el­pirultam.</p>
               <p>De jött Mathurine és vele egy rengeteg breton, akinek a dereka meggörnyedt
                  vállainak sulya alatt s térden alul lógtak hatalmas öklei. Olajos-vászon zubbony
                  volt rajta, mezítelen lábain abroncsozott facipők.</p>
               <p>- Ehol ni, Le-Mouël mester! - s elém tolta őt Mathurine.</p>
               <p>Le-Mouël mester némi vesződség után lehántotta fejéről a fakult berret-t s ugy
                  állt meg előttem, amire a kocsmárosné és az ajtóban ácsorgó népség is érdeklődve
                  fordult felém. Nehezen mozdul meg a tengerész fején a sipka.</p>
               <p>- Adjon Isten! - szólt tiszteletteljesen és bronzszinü homlokát simította végig
                  néhányszor, hogy teljesen megadja a módját.</p>
               <p>Mathurine beszélt helyette.</p>
               <p>- Gondoltam, hogy a kis apó éppen jó lesz, ő átvisz bennünket Fouesnantba.</p>
               <p>- Át én! - helyeselte Le-Mouël.</p>
               <p>Engem az érdekelt legkivált, hogy Mathurine is velem marad.</p>
               <p>- A halászok ma alsó széllel mennek a huzásra, nem kerülhetnek át Beg-Meilnek, de
                  az úrnak ugyis kell bárka, hát gondoltam, hogy Le-Mouël mester legjobb lesz az
                  úrnak, meg ő engem is átvisz jó szivvel.</p>
               <p>- Át, át! - mondta az ember, azzal a helyeslő bólingatással, amelylyel a breton
                  szokta kisérni a helyette beszélő asszony bátor szavait.</p>
               <p>- Én majd Fouesnantból legyalogolok hozzánk. A postával is a Saint-Gildas szokott
                  járni Fouesnantba.</p>
               <p>- Jó bárka! - szíveskedett a kocsmárosné is, - a Saint-Gildasnak nincs párja!</p>
               <p>- No már abban nem lesz hiba, - szólt csöndes önérzettel Le-Mouël.</p>
               <p>- Szent Annát is a Saint-Gildas viszi a bucsura - szólt egy másik asszony a körénk
                  gyülekezők közül.</p>
               <p>- Én is vele voltam gyertyaszentelőn, - dicsérte egy harmadik.</p>
               <p>- Meg se lódul vitorlaforduláskor! - biztatott egy negyedik és a többi asszonyok
                  is, mind­nyájan vetélkedve iparkodtak valami jót mondani a Le-Mouël mester
                  bárkájáról, amit ő olyan elégedetten hallgatott, mint mikor az öreg kocsisnak a
                  lovát dicsérik.</p>
               <p>Mathurine volt a legnagyobb az asszonyok között.</p>
               <p>A korcsmárosné emlitette, hogy tavaly egy angol festő járt a tengerre Le-Mouël
                  mesterrel, az két aranyat fizetett egy napra.</p>
               <p>- Ugy-e, mi? - biztatta a tengerészt. - Hát most hogy lesznek a fizetséggel? -
                  fordult hozzám. - Azt kell venni, hogy külön út, szél ellen, ha azalatt a huzásra
                  menne a többiekkel.</p>
               <p>Mathurine kicsinylőleg támadt a kocsmárosnéra:</p>
               <p>- Mit akar az angoljával?! Ez - s rám mutatott a hüvelykujjával - a kerbastiki
                  uraság!... Az anyja is minálunk hált egyszer!</p>
               <p>Az asszonyok susogni kezdtek, tisztelettel nyitottak utat előttem. Lementünk a híd
                  alá s ott a parton végig, a Saint-Gildashoz. A halászbárkák ekkor indultak
                  egymásután, hosszu rajban a concarneaui öbölből, karéjban kerülve a legszélső
                  sziklák közt egyedül álló szemafor alatt a nyilt tengerre. Jehan-Vincent lehozta a
                  ládámat egy matrózzal, mikor kifizettem, még egyszer ajánlkozott, hogy eljönne
                  kubikolni a kastélyba, csak üzenjek neki, azután kezet nyujtott s én szivesen
                  tettem kérges nagy tenyerébe a magamét. A kocsmárosné maga jött le a bárkához két
                  párnával, hogy jó puhán üljek, a többi asszonyok is odacsődültek a partra s a
                  gyerekek a szoknyák közé bujva pislogtak rám.</p>
               <p>Mathurine segitett be a bárkába. Megfogta a kezemet s meg se rezzent a karja,
                  amint reá támasz­kodva beugrottam a kötélpadra. Le-Mouël mester és négy legénye a
                  vitorlákat igazí­totta szél alá s az öblös bárka lágyan csúszott ki a parti
                  sziklák közül.</p>
               <p>A szél a vitorlák közé feküdt s mintha nem is mi mentünk volna, a part suhant
                  előlem távolabb, távolabb, a város mögötti dombok, az elszórt házak, az apró öblök
                  szikláinak kemény rajza harmonikusan simult egy egyszerre áttekinthető kép
                  kereteinek a távlatába s amint beljebb és beljebb jutottunk a tengeren, annál
                  hangulatosabban, lágyakban, szabadabban olvadtak egy­másba a szinek. A messze
                  dombok fölé verődő lilás ködpászmákból csodálatos puhán fejlő­dött le a bárka
                  alatt ringó zöldes hullámokig egy szinakkord, amelyre lazurt az alkonyra hajló
                  felhőtlen ég hintett.</p>
               <p>Le-Mouël mester, zsebredugott kezekkel, a középső árbochoz támaszkodva nézett ki a
                  vízre, két matróz hasrafeküdt egymás mellé a bárka orrán, egy a hátsó vitorla
                  kötelei mellett ügyelte a bárka szárnyai közé fogott szelet, egy meg a kormány
                  rudján könyökölt.</p>
               <p>Mathurine, mellettem guggolva, a kosarában rendezgetett. Egyszer-egyszer kikelt a
                  concarneaui boltos ellen, hogy milyen méregdrága, a cérnát is araszszal mérné
                  már!</p>
               <p>Le-Mouël mester komolyan rá-rábólintott, hogy - bizony, azok értik a csíziót!... A
                  lábuknál fogva kéne őket felhuzni! - s intett a fejével, hogy oda ni!... Az árbóc
                  hegyére.</p>
               <p>Azután hallgatott mindenki, a bárka oldalt hajolva feküdt neki az utnak s a
                  vitorlakötelek nyögtek egyet-egyet.</p>
               <p>A bárka szélére támaszkodva, kihajoltam s néztem oda le, abba a másik, rejtelmes
                  világba. A fenékig leláttam egy-egy sekélyebb helyt. Különös alaku növényekből,
                  terebélyes bokrokból egész erdő volt alattunk, a tengerfenék süketnéma erdői,
                  hosszu, kékes-zöld indák libegtek, el­nyúltak, kecsesen egymásba fonódtak,
                  időnkint csillogó sardinia-raj cikázott el közöttük... Azt hittem, hogy csak
                  utánuk kell nyúlnom s elérem őket... Egy rózsafehér medusa sülyedt s emelkedett,
                  mig végre elmaradt előlem... Helyenkint sárgás-fehér fövénytisztásokat értünk,
                  kagylók hevertek ott békés nyugalomban... Mind vártam, hogy mikor pillantok meg
                  valami különöset... például egy embert!... Igen, ha egy olyan sötétzöld bokor
                  alatt egy ember feküdnék!?...</p>
               <p>Vagy egy asszony!...</p>
               <p>Sapho, a szerelmes asszony!...</p>
               <p>Talán ő is így fekszik egy tenger-erdőben, egy bokor alatt.</p>
               <p>Milyen szép képet lehetne erről festeni!</p>
               <p>Vagy ha Mathurine feküdnék ott!...</p>
               <p>Formás idomaira simulna az ázott ruha, vörös haja szétterülve lebegne feje körül,
                  belepné az arcát, a mellét, az indák köré fonódnék, apró, gyöngyházas kagylók
                  telepednének a vállaira s én ugy ereszkedném le az ölébe, mint az a medusa...</p>
               <p>Ekkor a bárka lassan hajlott a tulsó oldalára, de alig hogy fölegyenesedtem, ismét
                  visszadőlt és azután megint a tulsó oldalára és ismét vissza, de annyira, hogy
                  majd elestem. Megkapasz­kodtam a bárka szélébe, ijedten néztem, hogy mi
                  történik?</p>
               <p>Semmi.</p>
               <p>Le-Mouël mester szétvetett lábszárakkal feszítette hátát a középső árbocnak s
                  nézett ki a vízre, a két matróz nyugodtan hasalt a bárka orrán, egy a fenéken ült
                  állig huzott térdekkel, a negyedik a kormány rudja mellett szundikált.</p>
               <p>Én szédültem... Valami baj lesz... Szólnom kellene talán! Ugy éreztem, hogy
                  azonnal elájulok.</p>
               <p>- Hogy elsápadt! - szólitott meg Mathurine s fölállt, mellém jött. A bárka, mint a
                  hinta ingott föl és le, minden ingására hideg borzongott keresztül rajtam. -
                  Beteg?</p>
               <p>Mosolyogni próbáltam, ő is mosolygott.</p>
               <p>Le-Mouël mester felém fordította a fejét:</p>
               <p>- Aha!... Csak nem kell erőlködni, majd elmulik!</p>
               <p>- Egy kicsit szédülök, - mondtam röstelve, hogy ilyen könnyen bánik el velem a
                  tenger.</p>
               <p>A matrózok felém se tekintettek. Le-Mouël mester mégis kérdezett még annyit, hogy
                  - nem akarnék tán egy falat bagót? Az biztosan jót tenne!</p>
               <p>Ki is markolt a zubbonya alól egy kis tekercset, harapott belőle, kinálta, de
                  intettem neki, hogy köszönöm, nem kell semmi, - akkor hát ő maga kapta be,
                  biztosítva engem, hogy pedig az jót tesz mindenkinek. Azután nem törődött
                  velem.</p>
               <p>- Nem szabad rágondolni, az a legjobb, - mondta Mathurine. - Ez csak először van
                  igy. Én is igy voltam, mikor először voltam tengeren. Meg most olyan a tenger,
                  mint a tej.</p>
               <p>- Nincs is bajom, nincs is semmi bajom! - és iparkodtam összeszedni magamat, attól
                  tartva, hogy ő nagyon törékenynek ne találjon. - Kicsit szédülök s ugy szorul a
                  torkom.</p>
               <p>Le akartam ülni, de alig tettem egy lépést, ujra ingott a bárka s elestem volna,
                  ha Mathurine jóságosan derékon nem ölel, biztatva:</p>
               <p>- No csak! No! - és szép szeliden leültetett a bárka fenekén egy kötélcsomóra. Ő
                  is mellém ült.</p>
               <p>Éreztem, hogy verejték gyöngyözik a homlokomra, levettem a kalapomat. Mathurine
                  fölkelt, megmártott egy kendőt s azzal hűsitette a homlokomat. Hálásan néztem a
                  szemeibe, ő is gyöngéden nézett engem. Jól esett, csak az nyugtalanított, hogy
                  most bizonyosan sajnál.</p>
               <p>- Köszönöm, köszönöm... Már egészen jól vagyok... Ugy ég a torkom!</p>
               <p>- Enni kellene valamit, az a legjobb. Akar egy falat sajtot?</p>
               <p>- Köszönöm, nem szeretem most.</p>
               <p>- Egy kis almabort?</p>
               <p>- Nem kérek, köszönöm.</p>
               <p>- Ah! - szólt Mathurine s kigombolta mellén a ruhát, benyult a keblébe. - Ez jó
                  lesz, persze jó! - s kivette a birsalmát, amelyet még otthon tett oda és amelynek
                  a párját nekem adta volt. - Ez nagyon jó lesz!</p>
               <p>- Jó, igen, köszönöm...</p>
               <p>Megtörülgette a tenyerében s mintha a gyermekének kinálta volna, előbb ő harapott
                  belőle biztatásul egy kicsit, ugy adta nekem.</p>
               <p>Hisz nálam volt a másik a zsebemben, de nem szóltam róla, - én is haraptam belőle,
                  azután őt kináltam meg belőle.</p>
               <p>- Most mi marad Yvonnenak?</p>
               <p>Vállat vont.</p>
               <p>- Hát majd hozzon neki egyszer egy másikat.</p>
               <p>Megigértem, hogy viszek.</p>
               <p>A bárka most lassubb, szélesebb ütemekben hintázott, de nem egyik oldaláról a
                  másikra, hanem hosszában. Az a vége, amelyben mi ültünk, - Mathurine egészen közel
                  hozzám, - néha oly magasra emelkedett, hogy lecsúszva a hullámdombról, szemközt
                  ugy látszott a tenger, mintha most egyenesen a habok közé rohannánk.</p>
               <p>Szenvedtem, de minden áron palástoltam.</p>
               <p>- Nem szabad a vízbe nézni sokáig a bárkáról. Az rosz! - tanított Mathurine. -
                  Most éppen a fele uton vagyunk. Amint közelebb leszünk a tulsó parthoz, mindjárt
                  könnyebb lesz. Itt, az öböl közepén, egészen ugy mozog a víz, mint odakint, kint a
                  nyilt tengeren. Itt nagyon vesze­delmes ám viharkor.</p>
               <p>- De hisz nem mély, az imént leláttam a fenékig.</p>
               <p>- Le ám, de nem itt! Nem jó volna itt lelátni. Ugye kis apó, mi!?</p>
               <p>Le-Mouël mester nem hallotta a hozzá intézett kérdést, mert itt már hangosan
                  lélegzett a partról olyan szendergőnek látszott tenger s a nyilt Oceánról áradó
                  szél repítette az ellene feszülő vitorlákat. A három legény és a gazda maga is a
                  nyikorgó kötelek közé nyult, hogy forditsanak, ha kell.</p>
               <p>Mathurine nekem mesélte hát el, hogy itt, ahol most ilyen mély és erős a tenger,
                  egész el, odáig messze, ahol olyan szép sötétkék szinü és összeölelkezik az
                  éjszakára bámuló éggel, - egy nagy, nagy város volt valaha.</p>
               <p>Bizony!...</p>
               <p>Egyszer, lebocsátott horgonynyal, erre felé halásztak a douarnenezi halászok.</p>
               <p>Éjfélután bevonták a hálókat s a vasmacskát is föl akarták huzni. Megakadhatott
                  valamiben, mert dacára hogy valamennyien belekapaszkodtak, még se mentek semmire
                  vele, nem moz­dult. Egyikük vakmerően leereszkedett hát a lánc mentén a vizbe.</p>
               <p>Hogy visszakerült a bárkára, azt kérdezte a többiektől:</p>
               <p>- Mit gondoltok, mibe akadt meg?</p>
               <p>- Ugyan mibe! Hát valami sziklába.</p>
               <p>- Nem biz a!... Egy ablak rostélyába.</p>
               <p>A halászok tisztára azt hitték, hogy megbolondult szegény. De az csak váltig
                  erősitette az igazat.</p>
               <p>- Igen bizony, egy ablak rostélyába, még pedig az egy templomnak az ablaka volt. A
                  temp­lomban világosság volt és az a világosság messzire fénylett a tenger fenekén.
                  Láttam jól!... A templom telis-teli volt emberekkel, meg asszonyokkal, csupa drága
                  szép ruhákba volt öltöz­ködve mindenki. Az oltáron égtek a gyertyák és a pap éppen
                  a miséhez készülődött. Még azt is hallottam, hogy megszólitott egy gyereket. Azt
                  mondta: „Édes fiam, te fogsz máma ministrál­ni!”</p>
               <p>- Nem igaz ez! Nem lehet! - mondták neki a halászok.</p>
               <p>De bizony az megesküdött a lelke üdvösségire, ugy esküdött, hogy igaz az, amit ő
                  mond! Nem tudtak eligazodni benne maguktól, elmesélték hát a tisztelendő urnak
                  mindjárt másnap, aki igazságot tett köztük és azt mondta a halásznak, aki
                  leszállott a tengeralatti városba:</p>
               <p>- Te az <hi>Is</hi>-i templomot láttad, édes fiam és ha a gyerek
                  helyett te vállalkoztál volna a minist­rá­cióra, Is városa kiemelkedett volna
                  ismét a tengerből és Franciaország fővárosává lett volna!</p>
               <p>- A douarnenezi tisztelendő ur is mondta! - szólt Mathurine suttogva s én az ő
                  vállához támaszkodva, soha, soha édesebb mesét nem hallottam.</p>
               <p>A bárka ismét enyhébben ringott, de én nem mozdultam, ő se mozdult.</p>
               <p>Az egyik matróz visszaült a hátsó vitorla mellé a fenékre és állát a térdeire
                  támasztotta, - kettő hasra feküdt egymás mellé a bárka orrán, - Le-Mouël mester,
                  zsebredugott kezekkel, a középső árbochoz támaszkodva nézett ki a vízre.</p>
               <p>Mathurine félhangon mesélt.</p>
               <p>Holdvilágos éjszakákon egy hableány énekelget ezen a tájon, Ahés, a Gralou király
                  tündér­szép leánya...</p>
               <p>Bizony!</p>
               <p>Néha megkondulnak a harangok is a mélységben, nincs is annál dallamosabb harangszó
                  a világon!... Az isi harangok azok. Mert száz templom volt Is városában és
                  mindenik temp­lomban egy-egy püspök mondta a szent misét. Mióta a várost elnyelték
                  a hullámok, minden, minden ugy maradt, ahogyan akkor volt és azóta mindenki azt
                  csinálja, amit akkor csinált. A rokka mellett ülő asszonyok azóta folyton pörgetik
                  az orsót, a posztókereskedők azóta folyton ugyanazt a posztót mérik, ugyanazoknak
                  a vevőknek. És ez igy lesz, igy, mig csak meg nem váltja őket a jó szerencse,
                  amikor a város ujra előtünik majd a habok alul.</p>
               <p>Öreg halász-asszonyok látják néha Is városát a megnyiló tengerben. Csupa-csupa
                  kastély, meg torony, meg ezer meg ezer nyitott ablak!... A háztetők ugy ragyognak,
                  mint a harmat a fejér gyertyánfa levelein. Tisztán hallatszik a harangszó is, az
                  is hallatszik, hogy ugy zsibonganak az utcákon, mint mikor vásár van Quimperben...
                  Akár az oltár előtt is esküt tesznek róla!</p>
               <p>A bárka simán csuszott velünk, mintha ezüstös olajat öntött volna alá az öböl fölé
                  emelkedő hold.</p>
               <p>- Egyszer volt egy asszony és hinárért ment le a tengerpartra. Amint a sziklák
                  közt szedegette a hinárt, megcsuszott és mikor fölkelt, egy rengeteg kaput látott,
                  maga előtt és az a rengeteg kapu szépen föltárult és ő bement rajta és egy pompás
                  városba érkezett.</p>
               <p>A nagy utcákban gyönyörüséges boltablakok voltak és az ablakokban is, meg a
                  boltajtók előtt is halommal hevert a sok drága köntösre való selyem, meg bársony.
                  Csak ugy kápráztak a szemei és a szája is tátva maradt ennyi drágaság láttára. A
                  boltosok a boltajtókban álltak és mind­nyájan nagyon szépen kérték:</p>
               <p>„Vegyen tőlünk valamit, jó asszony! Vegyen valamit, az isten is megáldja!”</p>
               <p>Csak ugy zúgott a feje és azt se tudta, hogy mit feleljen már nekik.</p>
               <p>Végre bevallotta az egyik boltosnak:</p>
               <p>„Már hogy vennék én maguktól, jó emberek valamit, mikor olyan szegény asszony
                  vagyok és nincs én nekem egy árva garas se a zsebemben!”</p>
               <p>„Biz az nagy szerencsétlenség!” - felelt neki szomoruan a boltos. - „Bárcsak egy
                  garas árát tudna venni mi tőlünk, megváltana vele mindnyájunkat!”</p>
               <p>Alig mondta ki ezeket a szavakat, a város eltünt és az asszony megint ott találta
                  magát a parton, de menten elszédült. Ugy vitte őt haza két vámszedő, akik éppen
                  azon a tájon járták az őrséget. Két hétre rá meghalt, de azóta minden asszony egy
                  kis rézpénzt varr a mellényibe, hogy legyen egy garasa, ha kell.</p>
               <p>- Látja, nekem is van, itt ni!</p>
               <p>Közelebb hajolt hozzám Mathurine, mutatva mellén a gombjai közé varrt pénzdarabot,
                  hogy tapintsam csak meg.</p>
               <p>- Érzi?</p>
               <p>- Igen...</p>
               <p>- Már hogy érezné? Iszen oda se nyult!</p>
               <p>- De igen... igen...</p>
               <p>És tétovázva nyujtottam két ujjamat a mutatott hely felé. Ő keményen megfogta a
                  kezemet s maga nyomta oda. Le-Mouël mester ekkor kiáltott az embereire, hogy
                  eresszék le a középső vitorlát, - én elkaptam a kezemet s távolabb huzódtam az
                  asszonytól.</p>
               <p>- Ott a kastély!</p>
               <p>Mintha az is a meséből való lett volna, a sáncokként huzódó fövénypadok mögött, a
                  fekete partisziklák fölött látszott a kastély. Egy részét megvilágította a
                  hold.</p>
               <p>Lassan került be a bárka a fövénypadok közé, az árbócok hosszu árnyakat vetettek.
                  Két matróz kiugrott s övig gázolt az olvadt, ezüstként csillogó vízben, ugy
                  igazgatták csáklyákkal a bárkát, alig-alig kiáltva egy-egy rövid szót, ami
                  messzire elhangzott és szinte látszott, hogy száll a tenger fölött, mig bele nem
                  hullott egy erősebb dagálycsapás harsogásába.</p>
               
            </div>
            <div type="chapter">
               <head>VII.</head>
               <p>Két szikla közt egy természetes kis kikötőbe kerültünk. A szikla oldalába
                  kényelmes lépcsők voltak vágva s a lépcsők alatt nagy vaskarikák lógtak.</p>
               <p>- No itt se járt breton mostanában! - szólt Le-Mouël.</p>
               <p>- Hogy-hogy?</p>
               <p>- Hát mert ez éppen a kastély kikötője. Mi arra lejebb szoktunk partra
                  vergődni.</p>
               <p>- Miért, ha itt könnyebb?</p>
               <p>- Hát hogyan jöhetnénk mi ide? Ez az uraság útja!</p>
               <p>- Ezután jőjjenek csak erre.</p>
               <p>- Nem lehet az!</p>
               <p>- Miért?</p>
               <p>- Hát mert ez mindig az uraságok útja volt.</p>
               <p>- De én megengedem.</p>
               <p>- Meg?! - s mintha kételkedett volna, hogy jussom volna megengedni valamit, ami se
                  neki, se az apjának, se a nagyapjának nem volt megengedve és soha eszibe se jutott
                  egyiknek se, hogy meg legyen engedve. Ez a kastélyhoz tartozik, a kastély az
                  uraságé, az uraság pedig az uraság!... Később megértettem őket. Ez az a föld, ahol
                  ma is érintetlenül állanak még a dolmenek, - ahol egy-egy sok száz évesnek látszó
                  kőkapu elé kerülve, meglepetve látjuk a reá vésett évszámból, hogy tavaly
                  épitették, - ahol az uraság uraság, mert uraság, a paraszt pedig paraszt, mert
                  paraszt és mindnyájunknak ura a Tenger, aki ellen talán néha még az Isten se elég
                  erős.</p>
               <p>- Hát iszen megmondhatom nekik! - szólt Le-Mouël mester, a lépcsőre tolva ki a
                  bárka deszka­hidját.</p>
               
            </div>
            <div type="chapter">
               <head>VIII.</head>
               <p>Mathurine vezetett el a paphoz.</p>
               <p>Le-Mouël mester a bárkában maradt a matrózokkal; éjszakára sátrat vernek a nagy
                  vitorlából s a keresztrudakból a bárka egyik orrában és nagyon jól lehet ottan
                  aludni, egymásmellett, összebujva. A kisebb hátsó vitorla a közös takaró.</p>
               <p>Mi még ki se jutottunk a sziklák fölött vezető lépcsős uton a kastély alá, a
                  Saint-Gildason már lobogott a bogrács alá gyújtott tűz.</p>
               <p>Megálltam és néztem. Mathurine kérdezte, - mit nézek?</p>
               <p>Olyan festői volt az! Lent a szikla medencében horgonyozó bárka, a meredek
                  gránitfalakra piritó láng, a tűz köré telepedő emberek, - és fönt, a parton, a
                  nagy, sötétségbe vesző kastély, az ő ürességre csukott ablakaival.</p>
               <p>- Jobb volna odalent, a bárkán, - mondtam Mathurinenek.</p>
               <p>- Miért?</p>
               <p>- Nézze, milyen szép!</p>
               <p>- Micsoda?... Jobb lesz, ha sietünk. Tán már le is feküdt Conan tisztelendő ur,
                  meg nekem is iparkodnom kell ám, hogy éjfélre haza érjek. Holnap péntek!</p>
               <p>Ő ment elül, én utána. Beszélt fesztelenül.</p>
               <p>Mikor kiértünk a kastély alá, mutatta a tornyot, amelyet már a kocsin is
                  emlegetett. Nem tudtam, mit mondjak neki?... Mióta ketten voltunk, nem éreztem
                  magam olyan jól vele, mint az uton.</p>
               <p>A park alatt, a faluba vezető mély uton is ő ment előre és hogy közelebb érjük, a
                  töltésen át bekerült velem a parcellázott legelőkre, hol az ösvény breton szokás
                  szerint, derékig érő korlátokkal vagy bokros sáncokkal volt elzárva
                  helyenkint.</p>
               <p>Az elsőnél kérdeztem: - Hogy jutunk itt keresztül? Nem lehet kinyitni?</p>
               <p>- Ki lehet, de mi nem szoktuk, meg le is van láncolva.</p>
               <p>A rácsozott korlátkapu alsó keresztrudján van egy kis fölhágó. Mutatta, hogy arra
                  kell föl­lépni, - igy ni! Azután ide adta a kosarát, hogy fogjam és ahogy a lóra
                  szokás ülni, keresztül mászott a keritésen. Szoknyája, amikor átlépett,
                  fölcsúszott a combjáig és izmosan gömbö­lyödő lábszára, kövér térde egy pillanatig
                  mezítelenül maradt a holdfényen.</p>
               <p>Riadtan pillantottam félre.</p>
               <p>Ő biztatott a tulsó oldalról, hogy: - no, jőjjön már!</p>
               <p>Segített is, szinte az öliben emelt át.</p>
               <p>- Messzi van még?</p>
               <p>- Nem, mindjárt ott leszünk. Álmos?</p>
               <p>- Nem, hanem egy kicsit fáradt vagyok.</p>
               <p>Tényleg, ugy bizsergett a testem, mintha még mindig a bárka ringott volna
                  alattam.</p>
               <p>Ismét egy korlátkaput értünk. Ott már előre félre forditottam a fejemet, fogva a
                  kosarat, mi­alatt ő átmászott.</p>
               <p>- Miért zárják így el az ösvényt? - kérdeztem, hogy végre már én is szóljak hát
                  valamit.</p>
               <p>- Hát, hogy az állatok ne csavarogjanak össze-vissza.</p>
               <p>Egy helyt megbotlottam s mintha hurokba került volna a lábam. Ott hosszu
                  halász-hálók voltak kiteregetve a fűre száradni. Mathurine lehajolt, óvatosan
                  bontotta le a lábamról; reszkettem, valahányszor a bokámhoz ért a kezeivel.
                  Figyelmeztetett, hogy ügyeljek, rá ne lépjek többé, mert elszakítom a szegény
                  emberek hálóit s az nagy kár!</p>
               <p>- Inkább jőjjön mellettem, én jobban látok a sötétben, mint maga.</p>
               <p>Melléje mentem és ugy szerettem volna, ha lett volna még velünk valaki, akárki,
                  egy harmadik.</p>
               <p>Megkönnyebbülve pillantottam meg az első fouesnanti házat.</p>
               <p>- Ott lakik az asztalos, - mondta Mathurine.</p>
               <p>Azután látszott a második, a harmadik, egy-két ablakban világosság volt. Mathurine
                  annyira sietett, hogy én lihegve mentem mellette. Most már kedvem lett volna
                  beszélgetni is.</p>
               <p>- Nem fél így egyedül menni haza?</p>
               <p>- Nem megyek a parton.</p>
               <p>Hátha én elkisérném őt a vigyázó toronyig? - gondoltam, de nem mondtam.</p>
               <p>- Ott a tisztelendő ur háza. Még ébren van.</p>
               <p>Mathurine kezet nyujtott, megköszönte az alkalmatosságot, azután letért a
                  beg-meili ország­utra. Sebesen ment.</p>
               <p>Mikor elment, akkor szerettem volna utána szaladni és megkérni őt, hogy hagy
                  maradjak én is vele, menjünk együtt tovább, fogja a kezemet és menjünk, menjünk
                  egymás mellett az enyhe májusvégi éjszakába.</p>
               
            </div>
            <div type="chapter">
               <head>IX.</head>
               <p>A pappal furcsán jártam. Nem igen hitte, hogy az ilyen késő este gyalogosan,
                  egyedül beállitó ember legyen az az uraság, akiért ő minden vasárnap külön
                  fohászkodik a misében:</p>
               <p>A kutyaugatásra a gazdasszonya kiáltott ki az udvarra, hogy - ki az? Ki kódorog
                  ott?</p>
               <p>- Én, - feleltem, - szólítsa a kutyát.</p>
               <p>- Ki az? - hangzott a konyhából is.</p>
               <p>- Valami idegen ember, - felelt be az asszony s hitta a kutyát.</p>
               <p>Conan tisztelendő a konyhában ült, a nagy asztal mellett, komótosan kigombolt
                  reverendában és lencsét szemezett. Egy macska a tágas tüzhely padkáján aludt, egy
                  másik meg az ő ölében gubbasztott. A halom lencse mellett egy gyéren világító
                  mécses pislogott.</p>
               <p>- Nos, jó ember, mi ujság? - kérdezte, letéve a macskát az öléből.</p>
               <p>Jóestét kivántam.</p>
               <p>A macska fölugrott az asztalra és ott nyujtózkodott, sarlóvá görbitve a hátát. Az
                  abbé rá­kiáltott:</p>
               <p>- Sicc! - s elhuzta a mécsest, nehogy feldöntse a macska.</p>
               <p>Az asszony elém került, gyanusan méregetett végig s ő is kergette a macskát, aki a
                  tisztelendő ur rémületére a lencsében kezdett kotorászni.</p>
               <p>- Összekeveri az ügyetlen, aztán ujra szemezhetjük! Mész onnan!... Adta
                  haszontalanja!... Hát mi jóban járunk, atyafi?</p>
               <p>Mondtam neki, hogy ki vagyok.</p>
               <p>Fölállt s ugy nézett, mintha rosszul hallotta volna. Az asszony meglepetésében
                  olyan erősen megfogta a macskát, hogy az nagyot nyikkant, hirtelen leugrott az
                  asztalról s köpködve mene­kült a másik mellé.</p>
               <p>Még egyszer ismételtem, hogy Kerbastik vagyok s elmondtam, hogy bárkán jöttem
                  Concar­neau­ból, a bárka lent van a kastély alatt.</p>
               <p>Conan abbé még mindig nem tudta magát elhatározni, hogy mit higgyen? A
                  gazdasszonyához fordult, akár csak a halászok, hogy hát most süssön ki az asszony
                  valamit!... Az nem is sokáig habozott, vallatni kezdett:</p>
               <p>- Hát a cselédek hol vannak? - kérdezte bizonyos önelégült hangon, hogy erre
                  feleljek hát, ha tudok s ha én vagyok a kerbastiki uraság, amit könnyü csak ugy
                  mondani!</p>
               <p>Conan tisztelendő is kiváncsian várta, mit felelek a fogas kérdésre?</p>
               <p>Én pedig egész naivul bizonyitgattam, hogy igazat mondok, sorra feleltem az
                  asszonynak, aki mind bátrabban examinált.</p>
               <p>- Nincsenek velem cselédek, csak magam jöttem.</p>
               <p>Aha! - intett az asszony a papnak, - mindjárt kisül a dolog.</p>
               <p>- Hát a kufferek hol vannak?</p>
               <p>- Lent van a bárkában.</p>
               <p>- Miféle bárkában?</p>
               <p>- A Saint Gildason, a Le-Mouël bárkáján.</p>
               <p>A Le-Mouël mester tekintélye itt is hatott, mert amint őt emlitettem, összenéztek,
                  hogy tán mégis lehet valami igaz a dologban!...</p>
               <p>- De hisz a kegyelmes ur meghalt, - szólt az abbé.</p>
               <p>- Igen, az atyám meghalt, - válaszoltam s ugyanakkor konstatáltam magamban, hogy
                  milyen régen nem gondoltam én erre. - Önt bizonyosan értesitette erről a
                  jószágkormányzóság. Marignac ur irt, ugyebár?</p>
               <p>- Igenis, mondta a tisztelendő, akit bizonyosan az hatott meg, hogy ilyen
                  nevezetes dolgokat ilyen jól tudok. - Gyászmisét tartottam, amint értesültem a
                  kegyelmes urunk haláláról, a Minden­ható nyugtassa... Bocsánatot kérek...</p>
               <p>- Tisztelendő urnál vannak a kastély kulcsai?</p>
               <p>- Tizenhét év óta! - felelt a pap s már most nagyon aggódva tekintgetett a
                  gazdasszonyára, hogy most lesz csak baj! Most mit csináljunk?!...</p>
               <p>De az asszony nem adta ilyen könnyen, ő még mindig gyanakodott, kérdezte, hogy hol
                  van hát Le-Mouël mester?</p>
               <p>- A bárkában maradt.</p>
               <p>- Hm... A bárkában?!...</p>
               <p>Conan abbé intett neki, hogy hallgasson.</p>
               <p>- Jó! jó! - dörmögött az s a vállát vonogatta, hogy iszen neki ugyis mindegy, de
                  majd meglátja a tisztelendő ur!...</p>
               <p>Kiment, magunkra hagyott bennünket, valószinüleg leküldött a bárkához, megtudni,
                  mi igaz a dologból, de még azután is nagyon szemmel tartott. Azt hiszem, soha, de
                  soha el nem hitte, hogy én vagyok az igazi uraság, örökké gyanus maradtam előtte s
                  évek mulva is várta, mikor derül ki, hogy mégis csak neki van igaza! Ahányszor a
                  papnál jártam, ő mindig sandán nézett s ha elmentem a ház előtt, óvatosan utánam
                  tekintett és ma, visszagondolva Conan abbé későbbi tartózkodó magaviseletére, azt
                  hiszem, hogy dacára mindennek, titokban utóbb maga a pap is osztotta gazdasszonya
                  gyanuját.</p>
               <p>Conan abbé typusa volt a breton papnak - a vezérürü a nyájban, melyet csak a
                  nyakába akasz­tott kolomp révén lehet megkülönböztetni a többiektől. Ő rajta
                  reverenda volt. Hónapokig nem tudtam volna megkülönböztetni az arcát a többi
                  borotvált breton arctól, amint hogy sokáig nem tudtam megkülönböztetni egymástól a
                  halászokat, csak egy typust láttam s külső­ségek után igazodtam el köztük.</p>
               <p>Bevezetett az utca felől eső szobájába, amelyen látszott, hogy ő is, mint a többi
                  falusiak, in­kább a konyhában szeret tartózkodni. A szoba a legmódosabb halász
                  házában is csak parádé. Nála néhány könyv is volt a szekrény tetején, egy hatalmas
                  ecetesüveghez támasztva. Az ablak melletti asztalon volt a tintatartó s a plébánia
                  hivatalos könyvei, az ágy végében két teli zsák állott, az egyik ki volt oldozva
                  és ugy láttam, hogy kukorica van benne. Az ablakdeszkán feküdt a breviárium.</p>
               <p>Azonnal számon akarta adni, hogy mit adott az ő őrizetére a kastélyban Marignac
                  ur.</p>
               <p>- Hát volt itt Marignac ur?</p>
               <p>- Hogyne lett volna. Kétszer is volt itt. Együtt vettük föl a lakást. Itt van - és
                  kivette a szek­rény­ből a papirosokat - minden föl van irva. Tessék átnézni,
                  minden megvan ugy, ahogy nekem átadta Marignac ur.</p>
               <p>Persze én azt hittem, hogy ez a romantikus kastély kikerülte a Marignac figyelmét
                  s ugy lesz, ahogy gyerek koromban hallottam: „a papnál megtalálja a kastély
                  kulcsait az, akinek szüksége lesz rá!...” Ime, alig érkeztem, leltárral fogad a
                  pap! Mondtam neki, hogy nincs szükségem arra, tudom ugyis, hogy rendben van
                  minden.</p>
               <p>- Már arról felelek. Minden esztendőben kétszer szellőztettünk s magam is ott
                  voltam végig. Nem lesz semmi hiba.</p>
               <p>Nehezen barátkoztunk össze, mindegyre elfogyott a mondani valónk eleinte. Végre ő
                  is rá­talált a panaszkodni való szárazságra, meg hogy milyen rossz hireket hoztak
                  a chasseurök az izlandi halászokról.</p>
               <p>- Kik?</p>
               <p>- A chasseurök. Azok, tetszik tudni, sót visznek a halászok után és átveszik a
                  bárkákról az első fogást. Most azt beszélik, akkora köd van, hogy a kormányos nem
                  lát az árbocig. Isten őrizze szegényeket!... Aztán meg hogy egyik panne-ról a
                  másikra vándorolnak, tiz-tizenkét nyelvet alig vág naponta egy halász, a meg két
                  sousjával számitva, mire megy?... Persze nem mindig mondanak ám ők igazat,
                  ráfogják, hogy igy meg ugy, csakhogy annál jobban föl­verhessék az armateurök a
                  hazahozott gadóc árát. Vigasztalom én is itt, amennyire tudom, az asszonyokat,
                  szegényeket.</p>
               <p>Én nem szóltam, szerettem volna egyedül maradni, de ő meg ugy viselte magát,
                  mintha azt várta volna, hogy mikor indulok már. Egy darabig az izlandi halászok
                  keserves sorsáról beszélt, azután ujra a szárazságról s mikor én a kastélyra
                  fordítottam a szót, ő a templom állapotát hozta elő, mert mindig is abban
                  reménykedett az eklézsia, hogy eljön a kegyelmes ur és akkor szépen helyrehozatja
                  a templomot... De most már Isten tudja mi lesz, ha csak én meg nem segitem...</p>
               <p>Megigértem neki, hogy minden meglesz, csak adjon szállást az éjszakára.</p>
               <p>- Itt?</p>
               <p>- Igen. Vagy terhére vagyok?</p>
               <p>- Oh nem. Isten ments! - szólt fesztelenebbül, olyan közvetlenül, ahogy eddig nem
                  beszélt. - Inkább azt hittem, hogy a kastélyba kell elkisérnem a kegyelmes
                  urat.</p>
               <p>- Hisz az be van csukva?</p>
               <p>- Éppen azért, kérem szépen, ugyebár késő is lett volna ma már?...</p>
               <p>Beszólitotta a gazdasszonyát, Mariannet. Mondta neki, hogy itt fogok aludni és
                  hogy ki­javit­tatom a templomot. Valószinüleg ez az utóbbi hír indította arra a
                  bizalmatlan asszonyt, hogy megkérdezze a gazdájától, nem akarok-e, már tudniillik
                  én, enni valamit? Két tojást főzött s a konyhában terített hozzá.</p>
               <p>Egy félkaru, álmos ember ült a konyhában, a mosogató padon, mikor kimentem s két
                  asszony állt a konyhaajtóban.</p>
               <p>- Hát neked mi kell, fiam? - kérdezte tőle Conan abbé.</p>
               <p>- A Marianne asszony mondta, hogy gyűjjek, - felelt az és engem nézett. Azonnal
                  kitaláltam, hogy Marianne asszony hítta elé őket, nagyobb biztonság okáért.</p>
               <p>A tisztelendő haza küldte őt s a két asszony is elódalgott.</p>
               <p>- A harangozó, derék, becsületes ember volna, - beszélte az abbé, - csak az
                  árbockötél alá szorult a karja egy vihar alkalmával és igy járt vele szegény
                  ember. A quimperi kirurgus vágta le neki, mert már könyökig fekete volt.</p>
               <p>Mialatt én ettem és Marianne ágyazott, ő kérdezősködött, hogy merre jöttem s
                  hogyan? Volt-e eső arra felé? Meg hogy találtam el ide ő hozzá egyedül, igy
                  éjszaka?</p>
               <p>Erre a kérdésre nem feleltem. Nem akartam Mathurinet említeni neki. Hirtelen azt
                  kérdeztem: - Egyátalában senki se lakik a kastélyban?</p>
               <p>- A kertész ott lakik a kerti házban, de a kastélyban ki laknék?</p>
               <p>Mariannet sürgette, hogy mi lesz az ágygyal, de az ráförmedt, hogy nem lehet azt
                  felfújni!... Majd meglesz!...</p>
               <p>Almabort is adott a tojáshoz Marianne, Conan tisztelendő biztatott, hogy igyak
                  belőle s ugyan­akkor magának is hozott poharat.</p>
               <p>Mikor a pohár után benyult egy fali szekrénybe, rászólt a szobából az asszony:</p>
               <p>- Mit keres a tisztelendő ur?</p>
               <p>- Én, Marianne?... Én csak egy kis poharat.</p>
               <p>- Minek?</p>
               <p>- Csak ide hozom.</p>
               <p>- Tettem én oda poharat.</p>
               <p>- Igen, igen, tettél, itt van...</p>
               <p>Töltött nekem, de magának nem. Én töltöttem neki s a nagy, erős ember, akin nyoma
                  se látszott a hatvan esztendőnek, szinte gyerekes aggodalommal, lopva, sebesen
                  nyelte le a pohár almabort és azután messzire eltolta magától a széles asztalon a
                  poharat.</p>
               <p>Közel járt már az idő éjfélhez, mikor lefeküdtünk. Hideg volt az ágy,
                  barátságtalan a szoba. Talán a tenger zúgása is hozzájárult, hogy nem tudtam
                  elaludni. Arra gondoltam: - vajjon haza ért már Mathurine?...</p>
               <p>De jó lett volna vele menni!</p>
               <p>Visszagondoltam az együtt tett utra, milyen kellemes volt az! Majd gyakran
                  meglátogatom őt s megirom a meséket, amelyeket ő mesél nekem. Elhatároztam, hogy
                  holnap délután el­megyek hozzá a vigyázótoronyba és mindennap elmegyek hozzá. A
                  mozgás is nagyon jót fog tenni nekem. De hisz délelőtt is elmehetek!... A kastély
                  nem érdekel, addig kiszellőztetnek két-három szobát, mig odajárok. Eligazítják azt
                  nélkülem is!...</p>
               <p>Az arcára nem emlékeztem, de ezzel nem is igen vesződtem. Vágytam mellette lenni s
                  igy, egyedül, távol tőle, azt éreztem, hogy jó volna, ha mindig vele lehetnék!</p>
               <p>Igen, holnap reggel azonnal lemegyek hozzá Beg-Meilbe. Bárcsak már reggel
                  volna!...</p>
               <p>Félálomban, eszembe jutott a birsalma.</p>
               <p>Felültem az ágyban s hallgatóztam. Az apály békés csobbanásai hallatszottak be a
                  partról, egyen­letes ütemekben. Azután óvatosan leszálltam, mintha lopni indulnék
                  a holdvilágos szobá­ban, előkerestem a ruháim közül a kabátomat, ügyelve, nehogy
                  zajt üssek, - és a kabát­zsebből magamhoz vettem az almát.</p>
               <p>A párnám alá tettem.</p>
               
            </div>
            <div type="chapter">
               <head>X.</head>
               <p>Másnap reggel korán fölébredtem. Az első gondolatom Mathurine volt és az, hogy ma
                  el fogok menni hozzá!...</p>
               <p>Igen, ma el fogok menni hozzá!</p>
               <p>Csak nem keltem föl azonnal, - hisz ráérek s a hosszu ut után különben is
                  szükségem van rá, hogy jól kipihenjem magam. Délig amugy is eligazíthatom az
                  abbéval a szükségeseket s dél­után lesétálok Mathurinehez. Igy nem is lesz annyira
                  feltünő, mintha azonnal szaladnék hozzá. Neki majd azt fogom mondani, hogy arra
                  felé sétáltam és hát... No majd mondok valamit! Vajjon, szivesen fogad?</p>
               <p>Tudja Isten, de ez a Mathurine, akihez én igy biztatva önmagamat, készülődtem a
                  meleg, reggeli ágyban, valahogyan nem az a Mathurine volt már, akihez az este ugy
                  vágytam: - az, a mesemondó Mathurine volt; ez pedig az az erős, nagy asszony,
                  akinek a vállait látva az első este Rospordenben, nem tudtam mit mondani és akinek
                  a mezitelen térdét megpillantva tegnap, ismét elakadt a szavam.</p>
               <p>Halkan kopogtattak az ajtón. Elámultam, a családi livrét látva a belépő
                  emberen.</p>
               <p>- Hát maga kicsoda?</p>
               <p>- Én kérem a rais-kerhouëti kastélyból vagyok szolgálatra rendelve a kegyelmes ur
                  mellé, de csak ma reggelre tudtunk megérkezni.</p>
               <p>Átnyujtotta Marignac levelét, akire határozottan haragudtam. Hogy mer a dolgaimba
                  avat­koz­ni! Itt is kínozzanak a cselédek?</p>
               <p>A jó öreg nem tudta volna elviselni nyugodt lélekkel, hogy egy Kerbastik komornyik
                  meg vadász nélkül létezhessék valahol s lóhalálban menesztett gyorspostát
                  Rais-Kerhouëtbe, Fouesnantba rendelve át a cselédséget. Azok kocsin kerülték meg
                  az öblöt s igy egy éjszaká­val utánam érkeztek csak meg.</p>
               <p>Vissza akartam kergetni őket, de elolvasva Marignac levelét, ezt a szertartásos
                  felség­folyamo­dást, a sok kacskaringós mondat alól kitünt, hogy neki volt
                  igaza.</p>
               <p>„Kegyelmességed magas engedelmét kérve, legyen nékem szabad hódolattal
                  felsorol­nom az én alázatos indokaimat, amelyek utólagos és esedezett jóváhagyásuk
                  reményé­ben arra birtanak, hogy a rais-kerhouëti cselédség közül hat egyént,
                  nevezetesen és imitt következő sor szerint:</p>
               <p>1. egy vadászt |</p>
               <p> 2. egy ajtónállót | mint belső alkalmazottakat,</p>
               <p>továbbá:</p>
               <p>3. egy szakácsot |</p>
               <p> 4. egy mindenest |</p>
               <p> 5. egy kocsist | mint külső alkalmazottakat,</p>
               <p> 6. egy lovászt |</p>
               <p>összesen és számszerint hat egyént, Kegyelmességed, méltó fogadására, a szükséges
                  föl­szerelésekkel és fogatokkal egyetemben Fouesnantba küldöttem, ismerve a
                  nevezett kastély elszigetelt helyzetét, ismerve ama viszonyokat, amelyek stb.
                  stb.”</p>
               <p>Biz én arra nem gondoltam, hogy enni is kell majd a fouesnanti kastélyban s végre
                  is a pap asztalához nem ülhetek mindennap. Cseléd is kell, ha csak magam nem
                  akarok főzni magam­nak. Az igaz, hogy fogadhattam volna cselédséget a falubeliek
                  közül...</p>
               <p>De ha már itt vannak, hát maradjanak, legalább annál kevesebb gondom lesz, ha
                  ezzel se kell vesződnöm. Majd ugy bánok velük, hogy ne legyenek terhemre.</p>
               <p>- Hogy hínak téged?</p>
               <p>- Dénes vagyok, kérem, Dagorne Dénes...</p>
               <p>Mintha vipera csípett volna meg. Fölémelyedtem.</p>
               <p>- Én mindig Dagornenak foglak híni. Érted?</p>
               <p>Magamban pedig elhatároztam, hogy amint lehet, szabadulok ettől az embertől.</p>
               <p>A konyhában egész gyülekezet várt rám.</p>
               <p>Conan abbé biztositott, hogy reggeli miséjében áhitatosan megemlékezett volna
                  rólam és az Isten áldását kérte volna az érkezésemre, de ma péntek van s majd
                  inkább vasárnap cselekszi hát ezt.</p>
               <p>Mariannera lényegesen engesztelő benyomást gyakorolt a cselédség megérkezése,
                  szemláto­mást imponáltak neki a livrék. Szeliden tudakolta, hogy mit álmodtam az
                  éjjel? Mert az rendesen beteljesedik, amit ott álmodunk, ahol először alszunk.</p>
               <p>Le-Mouël mester is ott volt.</p>
               <p>Tulajdonképpen ő szólitott meg először; maga a pap is, némi tisztelettel, őt
                  bocsátotta előtér­be. Megkérdezte, hogy aludtam?... Azután mondta, hogy ő csak
                  azért jött, hogy ő csak el akarta hozni a kendőt...</p>
               <p>- Miféle kendőt?</p>
               <p>- Hát ezt ni! - és kivette a zubbonya alól a sárga pettyes kendőt, amelylyel
                  Mathurine boro­gatta volt a homlokomat a bárkán.</p>
               <p>Azonnal ráismertem és zavartan mondtam:</p>
               <p>- Az... az a Mathurineé...</p>
               <p>- Az övé?! Nem tudtam. No majd oda kell adni neki s letette az asztalra.</p>
               <p>- Melyik Mathurineé? - kérdezte, kezébe véve a kendőt, Marianne.</p>
               <p>- A Mathurineé... Hát melyiké, a sánta Grégoire asszonyáé.</p>
               <p>- Hát az hogy kerül ide?</p>
               <p>- Hogy? Hiszen éppen együtt gyüttünk Concarneauból.</p>
               <p>- Együtt? - csodálkozott az asszony. - Hát már megint haza került?</p>
               <p>Én attól féltem, most kiderül, hogy Mathurine kisért el ide az éjjel, amit én nem
                  vallottam be.</p>
               <p>Bárcsak elő ne hozta volna Le-Mouël mester a Mathurine nevét. Már most talán jobb
                  lesz, ha ma le se megyek Beg-Meilbe...</p>
               <p>Sürgettem, hogy induljunk a kastélyba, de Le-Mouël még akart velem valamit, hanem
                  ő nehe­zen boldogult a szóval s csak ugy csipetenkint sütötte ki, hogy van ám
                  bárka is a kastély­hoz, mindig is volt, mikor az uraság itt volt, az igaz, hogy
                  innen-onnan huszonhárom esztendeje, hogy vizen nem volt, de hát hogyan is lett
                  volna, ember is kell ahhoz, aki bánni tudjon vele, hát ő nem akarja magát
                  dicsérni, de azt gondolná, hogy talán, ha én is ugy gondolnám, hát ő itt volna
                  éppen...</p>
               <p>A pap segített rajta s elmondta, hogy van a kastélynak egy goëletteje, amelyet
                  hagyományos szokás szerint mindig tengerre bocsátanak s fölszerelve horgonyozik a
                  kastély kikötőjében, mig itt tartózkodik az uraság. Le-Mouël mester talán a
                  goëlettere ajánlkozik.</p>
               <p>Bólintott, hogy igen, éppen azt akarta mondani, csak még azt is, hogy patkányoknak
                  való már az a goëlette, ugy szét megy az a vizen, mint a vaj a serpenyőben; hanem
                  éppen azért mondja, hogy a Saint-Gildas, az aztán bárka, ha bárka kell! Mi?!...
                  Hát itt a Saint-Gildas, meg az ő négy embere, gondolkozzam meg, aztán ő beállana
                  hozzám mindenestül, akár azt a mundért is fölveszi, amiben az uraság emberei
                  járnak, lesz olyan a kastélyban, mindig is volt, csak meg kell keresni.</p>
               <p>Jó, jó... Megfogadtam hát őt bárkástul, mindenestül a kastély szolgálatába,
                  csakhogy szaba­dul­jak tőle. Végre is, néha majd kijárok vele a tengerre!</p>
               <p>És igy voltam a többiekkel is. Le-Mouël mester után a kertész nyaggatott
                  segitségért, mert maga nem tudja ugy rendbehozni a kertet, ahogy annak rendben
                  kell lennie, mikor itt az uraság, meg mindig is volt négy-öt asszony a kerti
                  munkára. Beleegyeztem. Hisz hagy legyen kerese­tük ezeknek a szomoru, szegény
                  halászözvegyeknek. Azután jött az asztalos, mert bizonyosan akad sok reparálni
                  való a kastélyban, csak bízzam azt ő rá, - a kovács, a kőmives, a lakatos is akart
                  belőlem, - az asszonyok egymást ajánlották mosónénak, a majorság mellé, a konyhába
                  és igy tovább.</p>
               <p>Hisz ha ez igy megy, itt is csak ugy lesz, mint ahogy otthon volt!... Egészen ugy
                  bizony és soha se ugy, ahogyan én akartam. Még ki se mozdultam a pap házából, már
                  ugy elosztoz­kod­tak rajtam, hogy magamnak alig maradt belőlem valami. Azzal
                  biztattam magam, hogy végre is, ha már mindezt rám rójja a kastély, majd ugy bánok
                  velük, ahogy kell, megőrzöm a sza­badságomat, ők meg hagy boldoguljanak körülöttem
                  szegények! A legvégső esetben pedig... a legvégső esetben megyek innen egyebüvé és
                  Marignacnak se mondom meg, hogy hova.</p>
               <p>Meghagytam Dagornenak, hogy igazitsa el ő az emberekkel a dolgot s aztán... Aztán
                  jelentse Marignacnak az egészet.</p>
               <p>- Bocsánatot kérek, kegyelmes ur, de én nem tudok irni.</p>
               <p>- Hát a másik?</p>
               <p>Egyik se tudott irni a rais-kerhouëtiek közül s tudja Isten, ez némileg tetszett
                  nekem. Igy történt, hogy Conan abbé lett a kastély ügyeinek a gondviselője, ő
                  vezette a számadásokat, ő levelezett Marignaccal, Marignac viszont hozzám küldte a
                  jelentéseit, én pedig eltettem azo­kat egy szekrénybe, amig majd elolvasom egyszer
                  - s mikor az a szekrény tele lett, fölküldtem az egész csomót a könyvtárba, mert
                  később Fouesnantba hozattam át a párisi könyvtárt.</p>
               <p>Conan abbé mindenekelőtt a templomot mutatta meg, hogy magam lássam, mi ott a
                  tenni való. Mondtam neki, hogy csak igazittasson el mindent, amit jónak lát.</p>
               <p>- Oh kegyelmes urunk, csak még abba egyeznék bele, hogy két szép ablakot
                  kaphatnánk Quimperből.</p>
               <p>- Hát persze! Meg kell rendelni.</p>
               <p>- A sekrestyénk is szegény ám! A vasárnapi casulát kellett befogni hétköznapra is.
                  Megmu­ta­tom, ha -</p>
               <p>- Jó, jó! Értsen meg, tisztelendő ur! Igazitsa mindezt a legjobb belátása szerint.
                  Vegyen föl egy bizonyos összeget minden évben erre a célra s forduljon Marignac
                  urhoz a nevemben.</p>
               <p>- Ha szabad volna az összeget...</p>
               <p>- Én nem tudom, mit gondol, mennyi kell?</p>
               <p>- Régente, mikor még a kastély nem volt ilyen elhagyatott és le-lejött valaki,
                  megesett, hogy ezer francot is kapott az eklézsia. Megmutathatom...</p>
               <p>Mondtam neki, hogy adasson minden esztendőben annyit ezután s a szükséges
                  javitásokat számitsa föl külön Marignacnak.</p>
               <p>Azt hiszem, nem tudta hirtelenében, örvendjen-e vagy kételkedjék a szavaimban, ugy
                  nézte a körülöttünk állókat, mintha tanukat keresne arra, amit mondtam. Azután
                  nagyon beszédes lett. Az egyetlen utcából álló falun áthaladva, alig találkoztunk
                  férfival, asszonyok, meg gyerekek kerültek elénk, a gyerekeket korholta, hogy
                  köszönjenek nekem, a fehér főkötős asszonyok­nak meg odakiáltotta:</p>
               <p>- Uj templomotok lesz Anna napjára!</p>
               <p>Nem vettem észre, hogy azok különösképpen örvendtek volna az ujságnak, de némelyik
                  maga szólitotta meg a papot és siránkozó hangon kérdezgette őt, amire ő
                  kenetteljesen felelt. Nem értettem még akkor, bretonul beszéltek, de mintha már
                  maga az a nyelv is az izlandi halászok özvegyeinek a sóhajtásaiból termett volna,
                  könnyen kitalálhattam, mit akarnak a paptól.</p>
               <p>A tengerparton szegényesebb gunyhók állottak s két durván faragott, magas
                  kőkereszt között hajlott be a fouesnanti öböl. Négy-öt ütött-kopott bárka
                  leszerelve, árván ringott az öbölben s odébb néhány öreg halász piszmogott a
                  sziklák közé pányvázott csónakokon. Az egész part olyan elhagyatott volt, olyan
                  kihalt, hogy elszorult a szivem s hasztalan kerestem a napsütötte tengeren a
                  tegnapi hangulatomat.</p>
               <p>Az egyik gunyhó előtt egy asszony ült a fehér homokban, régi kötéldarabokat tépett
                  az ölébe. Fekete, bő köpönyeg volt rajta s a kámzsa is a fejére volt huzva.
                  Piszkos gyerekek vájkáltak a homokban mellette, elfutottak, mikor minket
                  észrevettek. Az asszony föltekintett, közönyö­sen, nem is köszönt.</p>
               <p>Conan abbé szóba állt vele, kérdezgette, de az csak folyton nemet intett és nem
                  felelt egy szóval se. A gyászköpönyeg volt az rajta, az uráért viselte, ki január
                  végén Concarneauba indult át a csöndes tengeren harmadmagával, hogy elszerződjék
                  egy halászbárkára részesnek. Föl is csaptak mind a hárman és siettek vissza a jó
                  hírrel, de valami erősebb szél kerekedett, az ár levitte őket. Látták is a
                  csónakot a beg-meili vigyázóból, - azóta oda vannak. Március­ban kosarat
                  eresztettek utánuk, de a kosarat is kivitték a hullámok a nyilt tengerre.</p>
               <p>Az abbé beszélte el a kérdezősködésemre, hogy mi az a kosár.</p>
               <p>Ezek a fehér főkötős fouesnanti asszonyok ijedten riadnak föl éjszakánkint a parti
                  halászguny­hókban minden zajra, mert ha a halászt szerencsétlenség éri künt a
                  tengeren, sivítva repülnek gunyhójához a sirályok és megzörgetik szárnyaikkal az
                  ablakot. Arra ébred föl az asszony.</p>
               <p>Már aztán az olyan gunyhó hasztalan várja vissza a gazdáját. Az asszonyok
                  kétségbeesetten futkosnak a part mentén, zokogva rimánkodnak a tengernek, hogy
                  adja vissza, amit elvett. Nem adja, nem!</p>
               <p>Hát megkeresik.</p>
               <p>Kosárkát fonnak tengeri fűből, a kosarat is hínárral bélelik meg, a hínár közé egy
                  facipőt tesz­nek, a facipőbe korpát s a korpába egy szentelt gyertyát állítanak. A
                  gyertyát meggyújtják és vasárnap, a mise után, vízre bocsátják a kosarat. Mert a
                  szentelt gyertya odaring, ahol a holt­test fekszik...</p>
               <p>- Majd valamelyik vasárnap megint megpróbáljuk a kosárral! - mondta neki az abbé.
                  - Jó az Isten, Gaid!</p>
               <p>Bambán tekintett föl az asszony a papra és se kérdve, se állítva, halkan, hosszan
                  elnyujtva mondta rá:</p>
               <p>- Jó....</p>
               <p>Ekkor vettem észre először egész tisztán egy ujabb komplikációt a hangulatom
                  alakulásában: - bármennyire meghatott ennek a szegény asszonynak csaknem állati
                  szomorusága és bár megesett a szivem rajta, az első gondolatom még se az volt,
                  hogy enyhítsek a keserüségén. Bizonyos kiváncsisággal néztem őt s mig Conan abbé
                  beszélt vele, ugy ügyeltem a maga­tartását, mint a festő a modeljét és mialatt a
                  vízre bocsátott kosárról beszélt utóbb az abbé, én a szép legendát éreztem ki a
                  szavai mögül, látva egyszersmind a hullámokon ringó kosárban az égő gyertyát, a
                  nappali világosságban vergődő sárga lángot, a kék tengert, a fehér partot s a
                  parton reszkető asszonyok festői mozdulatait, de főként a szineket...</p>
               <p>És ahelyett, hogy teljesen átengedtem volna magamat ennek a művészi teremtést
                  megelőző hangulatnak, botorul eléje vágtam az önkritikával s mintegy igazolni
                  akartam magam a lelki­ismeretem előtt, mohón kérve a papot, hogy gondoskodjunk
                  arról az asszonyról.</p>
               <p>- Hallod, Gaid, a kegyelmes ur pártfogásába vesz. Lásd, mégis megsegit ő, az
                  Isten. Vasárnap, mise után eredj föl a kegyelmes urhoz a kastélyba.</p>
               <p>Tiltakozni akartam, hogy ne hozzám, ne jőjjön hozzám, inkább csak ő igazitsa el
                  vele.</p>
               <p>- Hát mozdulj! Meg se köszönöd?</p>
               <p>Beszélhetett annak! Az urát nem adja már vissza az Isten se, koldulni meg majd
                  ugyis elmegy, ha odáig jut.</p>
               <p>- Ne bántsa, tisztelendő ur! - s hívtam a papot, hogy hagyjuk el. - Biztositom,
                  hogy nekem imponál az ő mélységes közönye. Egyet érez s azt egészen, más nem
                  létezik a számára. Szegény asszony!</p>
               <p>- Hát iszen elég a baja szegénynek, annyi bizonyos, de ha csak maga volna!... A
                  másik kettőnek is itt az özvegye, azok is gyászolnak eleget, de azért eljárnak a
                  misére, nem adnak olyan rossz példát mint ez. Mit csinálnánk, ha minden asszony,
                  akinek nem kerül vissza a nyárra az ura Izlandból, igy elmaradna a templomból?!
                  Hova jutnánk igy?</p>
               
            </div>
            <div type="chapter">
               <head>XI.</head>
               <p>A fouesnanti kastély eredetileg csak egy hatalmas, örök időkre rakott donjon
                  lehetett, amilye­neket abban az éppen ilyen formátlan, de tömör s csaknem
                  hozzáférhetetlen X. században építettek. Talán kalózfészek volt s erre vall a
                  sziklák közé rejtett kis kikötő, vagy talán éppen a kalózok ellen védte az öböl
                  jobb partját.</p>
               <p>A donjonba, mint valami kerékagyba, küllőkként kiszögellő négy keskeny, lándzsás
                  födelü épületet ékeltek később s a XVI. században a küllők végeit összefogták egy
                  félkaréjba huzott épülettel - a tulajdonképpeni kastélylyal. Most ugy fekszik az
                  alapja, mint egy nyitott legyező, amelynek a forgója, a donjon, a parkban van a
                  kis tó mellett, de kilátszik a tengerpartra is, - a legyező karimája pedig, a
                  kastély tengerre szolgáló homlokzata félkörben kerül be a fák között a parkba.</p>
               <p>Sokkal nagyobb épületet találtam, mint a mekkorát reméltem és óhajtottam. A küllők
                  közé három V alaku udvar esik, földszintjeit a cselédlakások foglalják el, a négy
                  emelet pedig ugyszólva megannyi folyosó a donjon és a kastély között,
                  valamennyiből nyilik egy-egy ajtó a tágas torony címertermébe, - ahonnan egy
                  csigalépcső vezet le a parkba s föl a második emeleten át a nyitott tető kerek
                  erkélyére. Az erkélyről szép kilátás nyílik a fák fölött a falura, az öbölre, sőt
                  tiszta időben át lehet látni a concarneaui semaphorig.</p>
               <p>Nagyjában bejártuk Conan abbéval az egész épületet, ő a cselédeket küldte előre,
                  hogy nyis­sák ki az ablakokat. Az összes szobákban gondosan rendbe volt rakva
                  minden, a butorokon, sőt a képeken is vászonterítők voltak. Az abbé mondta, hogy
                  azokat egytől-egyig Clémence néném varrta Delabiére asszonynyal.</p>
               <p>Először ejtette ki ezt a két nevet, amely engem annyira érdekelt, hogy szinte
                  féltem többet kérdezni. Az este ő nem akart a kastélyról beszélni, most meg én
                  engedtem volna el szivesen. Pedig hát nem láttam én akkor ott semmi különöset,
                  kissé lakatlanok, ridegek voltak a szobák, erős kánforszag érzett valamennyiben,
                  mert a gondos Marignac azt kivált a lelkére kötötte Conan abbénak meg a
                  gazdasszonyának, Mariannenak, hogy „azokban a szobákban, ahol függönyök és töltött
                  bútorok találtatnak, a kánfor ne kiméltessék.”</p>
               <p>Kérdeztem, hogy hol lakott az anyám?</p>
               <p>Nem tudta megmondani.</p>
               <p>- Alig érkezett, már mindjárt ment is tovább. Eleget sajnáltuk mink, de hát nem
                  csuda, hogy is lett volna kedve itt maradni akkor! A kegyelmes ur - -</p>
               <p>Sebesen mentem át egy másik szobába. Nem akartam, hogy az apámat említse. De ő
                  jött utánam s beszélt:</p>
               <p>- Nyilván a temetésre sietett, de már akkor régen eltemettük, mert ugy kivánta a
                  kegyelmes ur, hogy - -</p>
               <p>Izgatottan szóltam közbe, hogy félbeszakitsam:</p>
               <p>- Mondja tisztelendő ur... mondja kérem..</p>
               <p>- Tessék?</p>
               <p>Hirtelenében nem tudtam egyebet kérdezni:</p>
               <p>- Clémence néném hol lakott?</p>
               <p>- No már azt aztán tudom. Mindig magam hoztam föl a postát, bár tudtam előre, hogy
                  azon mód vihetem is majd vissza. Csak éppen ráirta, amit szokott.</p>
               <p>És olyan sajnálkozva tette utána:</p>
               <p>- Hiszen tetszik tudni....</p>
               <p>Néném az első és a második udvar közé eső küllőnek az emeletét lakta. Három
                  keskeny, szűk szobában szorongott a komornájával. Ugy találtam, hogy az egész
                  kastélyban mégis ez a leg­barátságosabb három szoba, ott nem volt a bútorokra
                  ragasztva a leltári cédula, érzett, hogy ott állandóan lakott, otthon volt valaki
                  s azok az apró tárgyak, amelyek ott maradtak utána, még az övéi. Az egyik ablak
                  elé huzott asztalkán voltak a varróeszközök, egy kosárban himző selymek, szalagok,
                  a karszék mögött álló paraventra volt akasztva a selyemtarsoly s a tarsoly­ból
                  kiállott a lorgnette gyöngyháznyele; egy üvegszekrényben kecses porcellánfigurák
                  és kristálydobozok voltak szép rendesen elrakva; a falrafeszitett bársonyon apró
                  miniatürök lógtak gömbölyü aranyos keretekben, aranyos kapcsokra aggatva, magasra
                  fésült, hajporozott dámák képei; kicsi, himzett szőnyegek és csipketakarók voltak
                  a székek hátaira s az asztal­kákra teritve.</p>
               <p>Az ebédlőben sok egyforma kis porcelláncsésze volt az ablak elé rakva, egy hosszu
                  zsámolyra.</p>
               <p>A pap elnevette magát.</p>
               <p>- Itt ebédeltek a cicák. A hány kis fehér macskát keríthettünk, azt valamennyit
                  ide hoztuk. A grófné megvette jó pénzen, ráadásul még vissza is adta, ha
                  megnőttek. Sok bajunk volt velük, mert ha még ugy zsákban vitték is el, azért mind
                  visszaszökdöstek azok ide. Persze, itt jobb kosztjuk volt.</p>
               <p>Bosszantott a pap durva hangja. Benyitottam a hálószobába. Fehér függönyök közt
                  állott a szűk ágy, akkorka volt csak, mint egy apáca-oltár. Nem is engedtem
                  ablakot nyitni, ne restelje magát, hogy ugy rávilágítanak...</p>
               <p>- Arra is kimehetünk tán, - szólt Conan abbé, egy ajtó felé mutatva, amely elé az
                  imazsámoly volt huzva. De nem akartam, hogy mindnyájan betóduljanak utánunk néném
                  hálószobájába. Kérdeztem, mi van ott?</p>
               <p>- Ott is szobák vannak. Van itt kérem annyi, hogy bizvást elférne benne az egész
                  falu.</p>
               <p>Én a donjont választottam ki magamnak. Ugy találtam, hogy az lesz a legalkalmasabb
                  egy olyan embernek, aki lehetőleg egyedül kiván lenni ebben a nagy házban, - ha
                  lezárom a címer­terembe szolgáló négy ajtót, egy egész nagy különálló gömbölyü ház
                  marad nekem. Arra nem gondoltam eleinte, mennyit fognak nyugtalanítani majd az
                  elzárt, lakatlan szobák és hányszor bejárom én még azokat, hogy minden tárgyhoz
                  hozzányuljak, minden székre leüljek!</p>
               <p>Itt a toronyban, két emeleten hat szoba van.</p>
               <p>A földszintet egész terjedelmében egy tágas, kerek helyiség foglalja el. A
                  nyomott, bőven keresztvasalt bolthajtások egy rengeteg oszloptuskóba csillagzanak
                  össze a helyiség közepén; valaha a kalózok rakodóhelye vagy az őrség közös tanyája
                  lehetett itt, erre vall a roppant tüzhely, amelyből kandalló épült utóbb, akkora,
                  hogy ökröt lehetne sütni benne, erre vallanak a falba vájt hálófülkék, ahol most
                  páncélok s fegyvertrofeák díszelegnek. Ide nyilnak a vak­pincék csapóajtói, a
                  kastélyküllők földszintjei s innen kanyarodik az emeletekre a csigalépcső. Persze
                  összevissza épitették a századok folyamán az őstornyot s bent csak a földszint
                  őrizte meg ugy-ahogy eredeti jellegét. Bizonyos, hogy eredetileg nem ez a mai, a
                  kastély felé eső falba rakott szűk csigalépcső szolgált az emeletekre, hanem a fal
                  körül kereken csavarodott föl a lépcsőtlen kapaszkodó.</p>
               <p>Az első emeleten van két egymásba nyiló kisebb szoba és a címerterem. Az egyiket
                  ebédlőnek rendezgettem be, a másikat Dagornenak testáltam. Nem akartam, hogy
                  folyton mellettem zörögjön, mint Erik. A második emeleti három szoba közül a két
                  szűkebb lesz a háló, meg az öltöző, a harmadik a dolgozószobám. Valamelyik
                  hosszabb időre iderekedt ősöm azt a mulat­ságot eszelte volt ki magának, hogy
                  ebben a szobában kiverette a födelet és csillagvizsgáló-műhelyt rendezett be,
                  amelyet azon érintetlen állapotában találtam itt. Ezért is tetszett nekem a
                  torony. Ez lesz az én dolgozószobám! Itt fogok majd írni!. A felső világítás, ha a
                  kupola reteszablakaiba üveget vágatok s néhány függönynyel kellőképpen mérsékelem,
                  akár festésre is alkalmas lesz, itt majd fösthetek is!...</p>
               <p>Nem engedtem, hogy megbolygassák a helyiség romantikusan tudományos berendezését.
                  Néhány szőnyeget, széket s egy nagy asztalt hozattam még át és ma, ugyanabban a
                  szobában irom e sorokat. Harminc éve s mintha tegnap érkeztem volna!... Ma is csak
                  a holnaphoz készülök. Örökké készülődtem, lázasan vártam, hogy majd holnap!... És
                  minden ugy van itt, mint akkor. Az öles falba mélyesztett, régi könyves fülkében
                  ott vannak az ódon foliánsok, talán csak két ember lapozta őket, mióta ide
                  kerültek: - az az ősöm, aki a csillagjóslást akarta megtanulni belőlük, hogy a
                  jövendőt lássa, vigasztalóul a tegnapért, - meg én, aki a multat nézem, nem lévén
                  mit keressek a jövendőben.</p>
               <p>Itt vannak a csillagmérő eszközök, a családi krónikák, a könyveim, a festőállvány,
                  a festékes asztal s rajta a kibontatlan tubusok, szűz ecsetek és teli
                  pasteldobozok, - az ásványgyüjte­mény­nek készitett rekeszes szekrény, - a
                  botanikus prés, meg a nagy szék, amelyben harminc évig üldögéltem s azon
                  gondolkoztam: mit csináljak, hogy csinálhassak valamit?...</p>
               
            </div>
            <div type="chapter">
               <head>XII.</head>
               <p>Egyik sajátságos jellemvonása volt az én lelkiállapotaimnak az, hogy folyton
                  vártam valamit. Ez még ma is megvan bennem. Várok valamit, de nem tudnám
                  megmondani, hogy mit. Néha elmegyek hazulról s utközben ugy érzem, hogy mikor haza
                  érek, otthon lesz valami. Vagy itthon vagyok és ugyanaz az érzés kerget, hogy
                  menjek már, mert odakünt, utközben vár reám valami.</p>
               <p>Ma már tudom, hogy a tehetetlenség káprázatai ezek, de azért megyek utánuk, sőt
                  csalom magam, nem indulok azonnal és lassabban térek haza.</p>
               <p>A bizonyos csalódás pedig inkább lehangol, ahelyett, hogy megnyugtatna. Akkor
                  például féltem attól, amit Conan abbétól fogok megtudni.</p>
               <p>Ketten jártuk be a parkot.</p>
               <p>Elhanyagolt, csaknem vad erdő volt az. Az utak fölismerhetetlenné gyepesedtek, a
                  fák közt sűrü bokrok sarjadtak, a kis tó partját, melyet a régi sáncárkokból
                  tágítottak a torony köré, nád és sás nőtte be, a fenéken meg vastagon összeállva
                  poshadt a libazöld békanyál. A zörgésünk elől menekülő békák riadtan ugráltak
                  beléje.</p>
               <p>A fenyőfák közt egy szalmával födött, stilizált kis parasztház állott. Az ajtaja
                  kirothadt s kidűlt a küszöb elé. Bementem. Fecskefészkek voltak a tetőgerendák
                  közt, a földön rozsdás kerti eszközök henteregtek. Conan abbé csóválta a fejét,
                  lehajolt és fölemelt egy ásót:</p>
               <p>- Tessék! Tiszta jó!</p>
               <p>A sarokba állította és egymásután szedte föl s rakta a sarokba a többit is,
                  gereblyéket, kapákat, zsörtölődve:</p>
               <p>- Halálos vétek ezért a sok drága jó szerszámért, hogy igy eszi meg itt őket a
                  rozsda, de a szegény grófnénak az volt ám a bogara, hogy nem szabad itt semmihez
                  hozzányulni! Nem is görbítettek itt meg egy faágat se azóta.</p>
               <p>- Hogy hogy? Hisz volt kertész! Meg azok az asszonyok, akik a kerti munkára
                  ajánlkoztak ma?</p>
               <p>- Hisz éppen az volt a baj, kérem, hogy addig szépen keresett itt a falu, mert ez
                  a munka soha se ment robotszámba a régi világban se, hát nagyon jól fogott a
                  népeknek. De a grófné azt szerette, hogy minden nőjjön békében, ahogy neki jól
                  esik. Inkább kiadta a napszámot ingyen. Aztán pedig, mikor ő meghalt, Delabiére
                  asszony azt állitotta, hogy a grófné azt hagyta, hogy a kerthez nem szabad nyulni,
                  mig az uraság nem jön. Mondtam én Marignac urnak, mikor itt járt, ő is
                  belenyugodott.</p>
               <p>No most megkérdezek mindent!... Előbb-utóbb ugyis meg kell tudnom. Legalább
                  túlesem rajta!</p>
               <p>- Kérem, tisztelendő ur, beszéljen el nekem leplezetlenül mindent, amit
                  elbeszélhet.</p>
               <p>- Mit, kérem alássan?</p>
               <p>- Clémence néném sokat szenvedett, ugyebár?</p>
               <p>- A grófné?... Nem tudom, kérem... Nem hinném, nagyon jól volt ő itten Delabiére
                  asszony­nyal.</p>
               <p>- De hát miért élt olyan elzárkózottan?</p>
               <p>- Nem élt ő kérem elzárkózottan, minden vasárnap eljött a misére, délután meg én
                  voltam itt vele, mert szerette tudni, hogy mi történik a faluban.</p>
               <p>- De hát azok a levelek, tisztelendő ur, melyeket azzal a kijelentéssel küldött
                  vissza, hogy ő meghalt?</p>
               <p>Conan abbé bólintott néhányszor, de nem felelt.</p>
               <p>- Tisztelendő ur bizonyosan tudja, mert ugy-e vallásos volt szegény Clémence
                  néni?</p>
               <p>- Már az megvolt benne kérem. Minden két héten meggyónt és megáldozott. Külön
                  ostya-pénze volt tőle a templomnak.</p>
               <p>Biztattam az abbét, hogy beszéljen, tartózkodás nélkül, nagyon lekötelezne, ha
                  mindazt el­mondaná, amit a nénémről tud. Nem kivánom, hogy a gyónás titkaiból
                  áruljon el valamit, de mondjon el nekem annyit, amennyit elmondhat.</p>
               <p>- Istenem, hiszen bátran elmondhatnám én még a gyónását is, olyan ártatlan volt ő,
                  mint a galamb. Mit is hibázhatott volna egy olyan öreg dáma, akinek mindene, amit
                  szeme-szája megkivánt, ugy megvolt itt, mint ő neki.</p>
               <p>Nem voltam vele tisztában, hogy őszintén beszél-e vagy csak ki akar térni előlem?
                  Pedig őszintén beszélt és végre megmondta a saját véleményét is.</p>
               <p>- Csupa jóság volt ő, kérem, szerette a békességet, csak hát... már kimondom ugy,
                  ahogy van, ne tessék rosz néven venni, de hát nem volt ő egészen otthon. Nyilván
                  bolond volt egy kicsit a grófné, de csak ugy szélmentin, ahogy itt mi nálunk
                  szokták mondani. Delabiére asszony is, - és mutatta a homlokán, hogy Delabiére
                  asszony is olyan volt, mint az urnője, az se volt egészen otthon. - Azért nagyon
                  jól összefértek, annyi bizonyos, nyugodjék mind a kettő!... Én azt hiszem kérem,
                  hogy az a szerencsétlenség zavarhatta ugy meg a grófnőt.</p>
               <p>- Melchior öngyilkossága...</p>
               <p>- Isten ments! - szólt megdöbbenve. - Dehogy is öngyilkosság!... Hiszen én
                  temettem el. A kegyelmes ur hogy mondhat ilyet?... Már hogy lett volna az
                  öngyilkosság?!...</p>
               <p>Gyanakodva vizsgálta az arcomat, én mentegetőztem, hogy az még a születésem előtt
                  történt s nem sokat tudok róla.</p>
               <p>Ő ezt különösnek találhatta, de megnyugodott abban, hogy a nagy urak körében sok
                  minden másként van, - hanem azért az öngyilkosokat ő nem temethetné még se el!
                  Többször mondta, hogy ugyan miért is fordulna maga ellen az, aki olyan módban
                  van?!...</p>
               <p>- Clémence néném itt volt akkor?</p>
               <p>- Hát persze. Ezt se tudja a kegyelmes ur?! A szerencsétlenség elé érkezett
                  szegény éppen. Szinte két esztendeig szinét se láttuk aztán, csak Delabiére
                  asszonynyal üzengetett ki a kastélyból, ugy gyászolt.</p>
               <p>- Nem értem!...</p>
               <p>- Mit, kérem? Mit nem tetszik érteni? Elmondom én ugy, ahogy volt.</p>
               <p>Lassu léptekkel indultunk vissza a kastélyba s ő ezalatt egyszerüen, a
                  legtermészetesebb hangon, mintha csak az akkori sovány aratásról beszélt volna,
                  amit hála Istennek, már ugy is kihevertünk valahogyan, belekezdett annak az
                  előttem olyan misztikus esetnek körülményes elbeszélésébe. Látszott rajta, hogy
                  szivesen teszi, sőt szereti, hogy azt éppen ő mondhatja el nekem.</p>
               <p>- Lágy telünk volt, nagyon jól emlékszem, mert már január közepén készülődtek a
                  halászaink, mikor olyan váratlanul megérkezett a fiatal gróf ur azzal a dámával.
                  Mind azt hittük, hogy a felesége, mert szép volt, kérem, annyi már bizonyos. Ha
                  akkor látta volna a kegyelmes ur! Nem tudom, milyen lehet most, mert már
                  megöregedhetett ő is. Ugye bizony?</p>
               <p>- Én nem ismertem.</p>
               <p>- Nem?... Vajjon mi lett belőle?... Azt mondják, férjhez ment azért Angolországban
                  egy elő­kelő urhoz megint. Nem tetszik tudni?</p>
               <p>Intettem, hogy nem tudom.</p>
               <p>Itt egy keveset moralizált Conan tisztelendő, hogy ahova a sátán nem mehet, oda
                  rendesen asszonyt küld maga helyett. Elég baj van e miatt a szegény emberek közt
                  is! Kivált a beg-meilei leányok nem férnek a bőrükben, azok híresek arról, hogy
                  mindig harangozás előtt lesz meg a gyerek. De hát mit csináljon velük az ember...
                  Ő egy időben eleget fenyegette őket, hogy nem esketi a templomban az olyan párt,
                  aki gyerekkel jön az esküvőre, azt érte vele, hogy nem merték megkereszteltetni a
                  gyerekeket, abban a hiszemben, hogy igy nem tudódik ki a hiba.</p>
               <p>- Baj, baj! De hát asszony nélkül mire menne a világ, ugye kérem? - mondta
                  tréfásan és jóizüen mosolygott. - Valljuk meg magunk közt, hogy mégis csak szükség
                  van rájuk. Mi nálunk itt az a legnagyobb baj kérem, hogy kevés az ember s könnyen
                  koldussá marad utána az asszony. Van ugy, hogy hat-hét bárka közül öt se kerül
                  vissza, az özvegy meg nem igen tud ám a gyerekekkel még egyszer férjhez menni. Nem
                  is szokás, mert azt tartja a tengerész, hogy a hű asszony haláláig várjon elmaradt
                  urára. Az olyat, aki nem maga temette szentelt földbe az urát, nem is böcsüli, nem
                  is meri feleségül venni senki, mert hátha egyszer visszakerül az első embere!
                  Megesett az már. Mondják különben, hogy mindig olyan hideg is az ilyen özvegy
                  asszony ágyában az urának a helye, mintha vizes volna. De hogy a szavamat ne
                  felejtsem, mondom, mindjárt az esztendő elején jöttek meg és egy jó darabig szépen
                  együtt is éltek itt. Senki se mondta volna, hogy nem férj meg feleség. Tán máig
                  sem tudnók róluk, hogy nem azok voltak, ha Marianne asszony rá nem jön. Mert ő
                  tudta meg. Ejnye, kitől is?...</p>
               <p>Megállt s ugy gondolkozott. Egyuttal a homlokáról is letörülte az izzadtságot.</p>
               <p>- Nem bizony, nem emlékszem, de majd megkérdezhetjük tőle. Elég az hozzá, hogy ő
                  mondta nekem először, még nem is akartam mindjárt elhinni neki, bár váltig
                  erősítette, hogy sejtette ő azt mindjárt. „Ugyan miből?” - kérdeztem tőle. „Hát
                  miből, abból, hogy ugy összebujtak, mert nem turbékol ugy a férj a feleségével, ha
                  gróf is.” Iszen győzi kérem a szót Marianne asszony, annyi bizonyos. Abban is
                  igaza volt neki, hogy legalább vasárnaponkint eljöhettek volna a templomba, mert
                  azt a népért is meg kellett volna tenni, ha már idejöttek. Menten híre megy az
                  ilyennek s én mit feleljek, ha azt találja vetni a hívek közül valamelyik, akit
                  hibáz­tatok, a szememre, hogy hát a kastélybelieknek mért nem szólok!... Sokszor
                  nehéz helyzetben van a lelkipásztor, kérem itt, ahol nem annyira fölvilágosodott a
                  nép.</p>
               <p>Conan abbé most hirtelen elhallgatott s megállt. Intett, hogy hall valamit,
                  ügyeljünk csak!...</p>
               <p>Jól hallotta, ekkor kondult meg a faluban a déli harangszó.</p>
               <p>Leemelte tehát a kalapját és keresztet vetve, összekulcsolt kezekkel, alázatosan
                  lehajtott fővel imádkozni kezdett. Csak az ajkai mozogtak. A nap erősen sütött reá
                  és fénylett rajta a viseltes fekete reverenda. Olyan csönd volt, mintha e
                  pillanatban az egész környéken minden élő lélek igy imádkoznék... Mathurine is...
                  Én is önkénytelenül meghajoltam. A harangszó egyre azt mondogatta:
                  „dél-van-dél-van-dél...” és ugy képzeltem, hogy sárga szine van ennek a
                  harang­szónak... Igen, mintha egy sárga lepkeraj libegne be fölöttünk bágyadtan a
                  faágak közé...</p>
               <p>Az abbé aztán keresztet vetett, tenyerével körülsimította a kalapja belső
                  karimáját s ugy tette a fejére, egyet sóhajtva.</p>
               <p>- No, mindjárt ebédelünk! - mondotta halkan. És vidoran utána: - Siessünk is,
                  kegyelmes uram, mert elhül a leves!</p>
               <p>Aznap én is nála ebédeltem, mert a kastélybeli konyhát előbb rendbe kellett
                  hozni.</p>
               <p>Sebesebben mentünk.</p>
               <p>- Milyen meleg van! Mi lesz még a nyáron!</p>
               <p>- Azután mi történt, tisztelendő ur?</p>
               <p>- Hol is hagytam el?... Igen, ott, hogy kitudódott, miszerint nem felesége a
                  fiatal grófnak, csak ugy vannak együtt, mulatni jöttek. Azt azonban ma se tudnám
                  megmondani, hogy mi fajta volt. Marignac urtól kérdeztem, mikor először itt
                  járt.</p>
               <p>- Mit mondott?</p>
               <p>- Ugy vettem észre, kérem, hogy nem igen szerette, hogy előhoztam. Azt mondta, ő
                  se tud többet, mint én. Hát nem is kérdeztem aztán többet. Fiatalság, bolondság,
                  ne tessék tőlem rossz néven venni. Tudom én azt!... Iszen csak ha ennyivel ment az
                  Ur Isten elé Melchior gróf, az megbocsátott neki, mert hiszen megbünhődött ő
                  azzal, hogy olyan szép fiatalon vált meg az élettől.</p>
               <p>- Ön azt tartja, tisztelendő ur, hogy büntetés a halál?</p>
               <p>- A jó Isten kezében vagyunk mindnyájan, kegyelmes uram, de azért szép az élet
                  mégis, akárhogy vesszük...</p>
               <p>Ugyanazon az ösvényen tértünk be a falu felé, melyen az éjszaka jártam
                  Mathurineel. Gondo­san kikerültem a száradni teregetett hálókat. Conan abbé
                  egyik-másikról meg is mondta, hogy kié, azonközben folytatta Melchior bátyám
                  történetét.</p>
               <p>- Már nagyon is benne voltak, annyi bizonyos, de aztán egyszerre elkövetkezett a
                  penitencia. Egy hétfői nap megérkezett a mi kegyelmes urunk.</p>
               <p>- Az apám?</p>
               <p>- Igen. Nyilván azért, hogy szétzavarja őket. Tudtuk mindjárt, hogy no, most
                  valami lesz, mert se aznap, se kedden, se szerdán az uraságok nem mozdultak ki a
                  kastélyból. Az én Marianne­om majd kirepedt a kiváncsiságtól, hogy mi lehet velük?
                  Ilyen az asszony, kérem!... Nem hagyott békét, hogy menjek már a kastélyba! Voltam
                  is, de a kegyelmes ur el lehetett fog­lalva, leüzente, hogy majd hivat, ha ráér.
                  Szigoru ember volt ő, tudom jól. Aztán csütörtökön reggel érkezett Clémence grófnő
                  Delabiére asszonynyal és aznap délben elutazott az a... tetszik engem érteni?...
                  Biz el, mintha itt se lett volna. Egyes egymaga ült a kocsiban. Nyilván haza
                  expediálták. Bevallom, magam is megkönnyebbültem, mert kérem, mégis csak
                  vesze­del­mes az nagyon, ha éppen fölülről adják a rossz példát. Nincs
                  igazam?...</p>
               <p>Conan abbé kissé bajosan jutott keresztül a korláton, hát megpihent s ugy
                  mondta:</p>
               <p>- De aztán itt volt a bünhödés előttünk. Isten őrizzen mindnyájunkat, de
                  bocsánatot kérek, mintha csak ujjal akarta volna megmutatni a Mindenható a népnek,
                  hogy ne paráználkodjatok, mert lám, a hatalmas uraknak is csak az a
                  tizparancsolat, ami nektek. Tessék elhinni, kérem!... Megvallom, még azon is
                  gondolkodtam utóbb, hogy ne vegyem-e bele egyik prédikációmba, de gondoltam, hogy
                  mivel éppen a parókia kegyurának a családjában esett meg, hát nem-e találják zokon
                  venni, ha megtudják?!... Én csak a népet akartam tanitani vele, mert ahány, az
                  mind annyi felé beszélt róla akkor. Hogy az a dáma elment, az uraságok együtt
                  maradtak a kastélyban. Engem pénteken délben hivatott a kegyelmes urunk. Nyájas
                  volt hozzám, de röviden beszélt. Kérdezte, mi kell a plébániának? Nem mertem neki
                  előhozni a dolgot, ő se em­lítette. Mondta, hogy néhány napig itt marad, parti
                  szalonkákra fognak vadászni. Szomba­ton reggel kimentek együtt a sziklák közé,
                  délben láttam is mikor visszajöttek. Vasárnap a kegyelmes ur előbb misén volt,
                  aztán ment vadászni, de a fiatal gróf nem jött misére, ő korán reggel elment,
                  vesztire. Bizonyosan megcsuszott a puskával a síkos parti sziklák közt, a
                  puskájára eshetett, mert éppen alatta volt, a puska elsült és itt ment be a töltés
                  éppen a szeme alatt ni... Még az a szerencse, hogy a dagály előtt rátalált a
                  kegyelmes ur, mert különben bevitte volna a tenger és el se temethettük volna.</p>
               <p>Mentől tovább mondta, annál egyszerübbnek találtam igy az esetet s annál kevésbbé
                  érdekelt a történet, inkább a pap okoskodásaira ügyeltem. Hisz végre is, én nem
                  ismertem Melchiort szegényt, annyit tudtam róla, hogy létezett és meghalt, mint
                  száz meg száz ősöm, akik közül nem egy végezte be az életet még groteszkebb módon.
                  Ő ide szöktetett egy asszonyt, skanda­lum lett belőle, de... apám, mint szenior
                  lejött utánuk, hogy véget vessen a skandalumnak. Képzelem, hogy megrémültek tőle!
                  Melchior, mint afféle makacs Kerbastik-faj - ezért szive­sen irigylem! -
                  valószinüleg, nem akart engedni, de jött szegény Clémence néni, aztán persze,
                  menni kellett a Melchior asszonyának. De hogy egyedül eresztette el?... Alighanem
                  apám kényszerítette rá. Értett ő ehhez!</p>
               <p>Conan abbé véletlen szerencsétlenségnek, meg aproposra érkező bűnhödésnek nevezte
                  a halá­lát, igy mondták neki, én eddig azt hallottam, hogy öngyilkosság volt s ezt
                  valószinübbnek is tartottam. De hisz mindegy!</p>
               <p>- Csak legalább még annyi időt engedett volna neki a jó Isten, hogy fölvehette
                  volna az utolsó szentségeket! Nagy megnyugvás az a halálban! - mondta az abbé.</p>
               <p>Marianne asszony a kapu előtt leste, jövünk-e már? Integetett, hogy iparkodjunk és
                  messziről kiáltotta:</p>
               <p>- Az Isten áldja meg a tisztelendő urat, hol marad már ennyi tenger ideig?! Mind
                  oda az ebéd!... Én nem bánom!</p>
               
            </div>
            <div type="chapter">
               <head>XIII.</head>
               <p>Körülbelül két hónapig áltatott a tenger s az uj környezet, bár az első benyomások
                  lendülete azonnal, amint letelepedve a donjonban, a saját iniciativáimra maradtam,
                  kezdett elmélkedé­sekben pihenni el. Már az első nap eresztgettem és szőni kezdtem
                  a vén torony falai közé azt a hálót, melybe aztán napról-napra jobban begubóztam
                  magamat.</p>
               <p>Azon ürügy alatt, hogy előbb kipihenem az ut fáradalmait s megvárom, mig minden
                  rendbe jön körülöttem, egy széket huztam az ablakfülkébe és az első délutánt ott
                  töltöttem, nézve a tengert s a kastély fedeléről kinyuló sárkány-csurgót, mely
                  éppen az én ablakomra ásitott.</p>
               <p>Innen az ablakból véve, milyen hangulatos pasztelt lehetne ebből csinálni!... Meg
                  kellene rajzolni az ablakfülkét az előtérben s a tengerből annyit, amennyi
                  idelátszik. A világítás a háttérből kékeslilán esnék be a vastag falak között...
                  Még az a sárkányfej is jól venné ki magát... Igen, ezt majd megpróbálom! Az esti
                  apály hangulatát kell kifejezni!...</p>
               <p>De nincsenek hozzávaló eszközeim! - gondoltam s elhatároztam, hogy írni fogok
                  Marignac­nak, küldjön néhány doboz pasztelt. Egyszersmind festékeket is hozatok
                  majd, mert azt is meg­kisértem majd. Pompásan érvényesülhet a vásznon ugyanaz a
                  hangulat, amit ugyanakkor papiroson kisértek majd meg visszaadni.</p>
               <p>Naponkint hat órát foglalkozhatnék szellemileg!... Összegyűjtöm a breton
                  legendákat. Ez azért is jó lesz, mert igy megismerkedem a néppel is, érintkezni
                  fogok velük s ez ujabb anya­got szolgáltat majd az írásra.</p>
               <p>Bizonyosan lesznek itt tengerész-dalok is. Az este hallottam, hogy az északi
                  széllel erre kanyarodó concarneaui bárka-rajon énekeltek a halászok. Szomoru,
                  egyhangu dalok lehetnek, olyan a taktus bennük, mint az apálycsobbanás. Kilenc
                  ütem, a negyedik és a kilencedik erősebb.</p>
               <p>Számítottam. A kilencedik után hármas szünet... Megint számítottam.</p>
               <p>Eszembe jutott, hogy az egyik szobában egy hegedüt láttam. Fölálltam, hogy
                  megnézzem, milyen állapotban van? De ki kellett volna nyittatni a csukott szobákat
                  s azt se tudtam bizonyosan, hogy melyikben van. Visszaültem és azon tanakodtam,
                  hogy miért nem helyeztek nagyobb sulyt a neveltetésemben a zenére!? Teljesen
                  elhanyagolták ezt. Anyám bizonyosan nem engedte volna. Hisz tény, hogy élvezni
                  tudnám a zenét, csak a zenei hallásomat kellett volna gondosabban művelni.</p>
               <p>Ez visszavitt a multba, kerestem a nevelésemben elkövetett hibákat, apró
                  részleteken pisz­mog­tam, eszembe jutottak a kis orvos tanácsai, Marignac, a
                  cselédek és az apám is, meg Dénes is, - de mintha az a tenger lett volna akkor
                  közöttünk, olyan biztonságban éreztem magamat, mert már most minden másként lesz!
                  Holnap kezdem az uj életet!!</p>
               <p>Rendszeresen kell hozzákezdenem!</p>
               <p>Mindenekelőtt testileg is meg kell erősödnöm. Ezt is rendszeresen fogom
                  keresztülvinni. Korán kelek, megfürdöm a tengerben, utána sétálok, esetleg
                  lovagolok vagy kimegyek a tenger­re. Talán lehetne halászni is?... Vagy a parkban
                  is dolgozhatnám?... Ha valami rossz idő beszorit a házba, azért csak olyan korán
                  fölkelek. Mondjuk hétkor, vagy inkább hatkor... De kezdjük egyelőre csak hétkor,
                  később majd félhétkor, lassankint jobb lesz hozzászokni, mint egyszerre... Tehát
                  ha valami rossz idő beszorit a szobába, itt fogok testgyakorlatokat csinálni. Azaz
                  hogy miért?... Rossz időben is kimehetünk a szabadba, az is erősiteni fog.
                  Egyáltalában akármilyen idő legyen, a napi sétámat megteszem. Hátha vadászni
                  próbálnék!... Ellenszenves mulatság, de megkisérthetjük. Majd meglátom!</p>
               <p>És akkor este, amikor még egy szíves éjszaka választott el attól a megkezdendő uj
                  élettől, olyan megnyugtatóan erősek voltak az én elhatározásaim.</p>
               <p>Egyedül Mathurine nyugtalanított. Gyanusan ismételgettem, hogy holnap, igen,
                  holnap őt is meglátogatom. Hisz az irás miatt is kell...</p>
               <p>Lefekvés előtt papirost kerestem. Elhatároztam, hogy ezután naplót vezetek s ugy
                  fogom ellen­őrizni önmagamat. Nem találtam arra való papirost. No, majd
                  legközelebb magam megyek át Concarneauba a Saint-Gildason és bevásárlok mindent,
                  ami az iráshoz szükséges! De addig is mire irjam például a mai napot?...</p>
               <p>A könyves fülkében, egy ódon csillagászati naptárra akadtam, abban a hónapok
                  között üres pergament lapok voltak hagyva a horoskopiai jegyzeteknek. A zodaikus
                  oroszlán jegye alatt kezdtem s nagyon meg voltam elégedve magammal, írni kezdvén
                  az első napot.</p>
               
            </div>
            <div type="chapter">
               <head>XIV.</head>
               <p>
                  <hi>Május 22. Szombat.</hi>
               </p>
               <p>Korán ébredtem. Dagorne utasitásom szerint hétkor bejött. Nem szeretem ezt az
                  embert, nem tudom megszokni. Erős, mint egy bika s ugy szuszog, mikor lélegzetet
                  vesz. A gondolatnak nyoma sincs a szemeiben, csak bámul, mintha örökké torkig
                  volna lakva. Akármit szóljak hozzá, vigyorogva felel. Talán el is hozathatnám
                  Eriket?...</p>
               <p>Le-Mouël kérdeztette, megyünk-e ma valamerre? De ma inkább lovagláshoz lett volna
                  kedvem, azonban nincs hozzávaló ruhám. Hozatni kell. Majd írok Marignacnak.</p>
               <p>A szobáimat rendeztem. Valamennyi ablakból gyönyörü a kilátás. Szeretem a mély
                  ablak­fülké­ket. Egy-egy kis szoba valamennyi. A tengerre látok az iróasztalom
                  mellől s órákig követhetek egy-egy kis bárkát a láthatáron. A másik ablak a parkra
                  nyílik. Nem nyitom ki, mig a kis tavat ki nem takaritják; egészségtelen. Már ma
                  megkezdték a park rendezését. Szegény Clémence néni!... Vele ugyan röviden
                  leszámolt Conan abbé! Ki tudja, milyen mély seb vérzett az ő lelkén... Vagy talán
                  mégis a papnak van igaza!? Majd egyszer átnézem Clémence néni szobáit. Még valami
                  szép, gyöngéd regényre találok anyagot. Egy vén leány fehér álmai... Öregszik,
                  öregszik, megöregszik egészen, de lelkében azon fiatalon, üdén élnek tizenhatéves
                  korának az emlékei és légmentesen elzárkózik a világtól, hogy a külső esemé­nyek
                  ne zavarják őt önámításában... Vagy vegyük, hogy... Szóval ebből lehetne valamit
                  csinálni. Esetleg komplikálhatnám Melchior öngyilkosságával. Kész regény.</p>
               <p>Ebéd után itt volt a pap. Szimplex ember. Az az érdekes benne, ami papsága dacára
                  meg­maradt a breton halászból. Ha ketten vagyunk, beszédesebb, mint amikor a
                  gazdasszonya is ott van. Nem fogom őt nagyon magamhoz szoktatni. A holnapi mise
                  miatt jött s megszakította hangulatomat, pedig mikor érkezett, kedvem lett volna
                  elmondani neki, hogy mit lehetne csinálni Clémence tante dolgából. Nem értett
                  volna meg. Azt akarta tudni, hogy hány órakor legyenek a vasárnapi misék?... Nincs
                  kedvem, de ha kell!... Lehetetlenné tenném a helyze­temet. A misén ott lesz az
                  egész falu. Nem mertem kérdezni tőle, hogy Mathurine be szokott-e jönni a
                  vasárnapi misére? Bizonyosan be.</p>
               <p>Azt hiszem, valami ilyenféle asszonyra gondolt a kis doktor, mikor azt ajánlotta,
                  hogy nősüljek meg. Különös, engem inkább a lelke érdekel. Vajjon milyen ember a
                  férje?</p>
               <p>
                  <hi> Május 23. Vasárnap.</hi>
               </p>
               <p>Valami sajátságos izgatottságot érzek igy itt egyedül. Szeretnék lefeküdni. Azt
                  hiszem, Dagorne is bent csavarog a faluban, mint a többi. Kellemetlen nap volt ez
                  a mai. A templomban láttam Mathurinet, de nem igen mertem ránézni, mert leste az
                  egész falu, hogy mit csinálok. Conan abbé is csak engem nézett, mikor kifordult a
                  „Dominus vobiscum”-okra. Nem tudtam: boszan­kodjam-e vagy nevessek - a prédikáció
                  is rólam szólt s megimádkoztatta értem az egész asszonysereget.</p>
               <p>Tényleg alig volt a templomban tizenöt férfi, csupa asszony.</p>
               <p>Mathurinet nem szólíthattam meg. Mit gondoltak volna a többiek?</p>
               <p>Bevallom, rosszul esett, hogy Mathurine semmi érdeklődést nem tanusitott irántam.
                  Ő mennyi­vel könnyebben módját ejthette volna, hogy megszólítson. Talán nem
                  törődik velem?... Dagorne beszélt vele. Talán már régebben ismeri.</p>
               <p>Tulajdonképpen mit akarok?... Nem tudok eligazodni magamon. Vágyom utána s még se
                  merek közelíteni hozzá. Ma, amint megpillantottam, arcomba futott a vér. Azt
                  hiszem, ámi­tom magamat s nem a meséi csábitanak. Igy, a többi asszony között,
                  láttam, hogy csak olyan ő, mint a többi. Annál jobb.</p>
               <p>Ebéd után az erkélyen ültem. Holnap megyek a tengerre. Még ma meg akartam mondani
                  Le-Mouëlnek, hogy legyen készen reggel; lementem, de a vén kertészen kivül senkit
                  se találtam. A kertész mondta, hogy Le-Mouël Concarneauba ment délután.
                  Boszankodtam. Hátha ma akartam volna kimenni a tengerre? A kertész mondta, hogy ma
                  „vasárnap” van.</p>
               <p>
                  <hi> Május 24. Hétfő.</hi>
               </p>
               <p>Marignac elküldte a családi krónikákat. Teljesen megfeledkeztem róla, hogy ezt
                  magam kértem. Balsejtelmek fogtak el, mikor berakattam őket a szobámba. Micsoda
                  nyűg ez a díszes mult! Jobb lett volna, ha ezek is bent égtek volna a
                  hotelben.</p>
               <p>Dagorne ma elaludta a reggelt. Én mentem ki utána. Akkor öltözött. Éppen olyan
                  matróz-inget visel, mint Dénes és olyan szőrös melle van. Kellemetlenül hatott
                  rám. Minek is küldte őt ide Marignac?!</p>
               <p>Fürödni akartam ma reggel, de ez annyira felizgatott, hogy elhagytam. Talán
                  várhatnék is juniusig?</p>
               <p>Le-Mouël ma is alkalmatlankodott. Nincs kedvem, azt hiszem, nem birom a tengert,
                  azonnal émelygek, amint hullámosabb. Ma különben a krónikák is elfoglaltak. De
                  mégis, hozzá kell szoknom a tengerhez! Majd eleinte csak a part mentén kisértem
                  meg.</p>
               <p>Szeretném tudni, mi az oka annak, hogy ezt a Le-Mouëlt annyira respektálja boldog,
                  boldogtalan? Dagorne valóságos áhitattal hordja nekem az üzeneteit. Ma azt
                  kérdeztette, hogy mi lesz a livrékkel? Ha tudná, mennyire megutáltam otthon a
                  cselédek egyenruháit! Még majd második maitre d’hotellé növi ki magát ez a
                  Le-Mouël.</p>
               <p>A pappal sétáltam estefelé. Szép, holdvilágos idő van. Kértem, hogy gondoskodjék
                  hát a bárka személyzetének az egyenruhájáról. Egy concarneaui szabó
                  megcsinálhatja. Az majd készithet nekem is lovagló ruhát. Azt hiszem, hogy ezzel
                  is csak ámitom magamat. Hisz nem okvetetlenül szükséges az a lovagló ruha. Holnap
                  kilovagolok. Föl fogom venni a lovász lovagló kamásnijait.</p>
               <p>Elfeledtem megkérdezni Conan abbétól, hogy miben áll hát ennek a Le-Mouëlnek az
                  érdeme.</p>
               <p>Egy érdekes dolog:</p>
               <p>Lementünk az abbéval a parton egész a harmadik keresztig. Szeretem a goëmon szagát
                  s ugy estefelé kivált erősen érzik. Egyik halászgunyhó előtt asszonyok tanakodtak
                  s a holdat ügyelte a legvénebb, aki a küszöbön ült.</p>
               <p>- No, megvan? - kérdezte tőle az abbé.</p>
               <p>- Még nincs, de Isten segedelmével már nagyon készülődik.</p>
               <p>Kérdeztem, mi az? Hát egy kis halászt vártak, talán már eddig meg is született.
                  Azt tartják, hogy boldog lesz az, aki derült, holdvilágos éjszaka születik meg s
                  az asszonyok azért imád­koz­tak. Ha abban a pillanatban, mikor a kis ember
                  megérkezik, felhők szoritják körül a holdat, mintha fojtogatnák, vagy ha abban a
                  pillanatban ugy elboritják a felhők, mintha hullámok közé merülne, - akkor, hej,
                  szomoru sors vár szegénykére, bizonyára vizbe vész...</p>
               <p>Nem lesz baj. Magam is ügyeltem az eget. Nyoma sincs felhőnek. Le kellene küldenem
                  Dagornet, kérdezze meg, hogy megszületett-e már? De tudja Isten, nem szeretek
                  kérni semmit ettől az embertől.</p>
               <p>
                  <hi> Május 25. Kedd.</hi>
               </p>
               <p>Délelőtt lovagoltam, jól esett. Lent jártam, szinte a Mathurineék vigyázó
                  tornyáig, de velem volt a lovász, hát nem mentem le egészen odáig. Holnap ismét
                  kilovagolok, de egyedül. Majd azt mondom Mathurinenek, hogy a kis lányát jöttem
                  megnézni. Vinni is kellene annak a gyereknek valamit!...</p>
               <p>Különben mit tulajdonitok én ekkora fontosságot ennek a dolognak?... Mit
                  gondolkozom azon, hogy mit mondjak neki?... Nevetséges vagyok. Arra felé
                  lovagolok, leszállok s beme­gyek hozzájuk, hogy adjanak egy pohár vizet... Azaz
                  hogy ez is minek? Hisz mit igazolom én magamat? Hisz nem csak ő vele állok szóba,
                  el fogok én járni nem egy halászgunyhóba. Mert csakugyan segiteni kell ezen a
                  szegény népen. Minden szépsége dacára, végtelenül szomoru vidék ez: egy hosszu,
                  keskeny földszalag, behajítva az Atlanti Oceán hullámai közé; sziklás partjairól
                  napról-napra beljebb rágja le a földet a tenger s meghordja sebeit szikrázó,
                  hófehér fövénynyel. Páfránynál meg vadszedernél egyéb alig terem Fouesnanton tul.
                  Persze, ezen a talajon ezrivel teremhet a mese a halálról. Elnéztem ma s egészen
                  lehangolt.</p>
               <p>Tiz emberrel nem találkoztam az uton s azok is, mintha csak ugy a bokrok közt, meg
                  a sziklák mögött bujkáltak volna valaki elől, ijedten köszöntöttek.</p>
               <p>
                  <hi> Május 26. Szerda.</hi>
               </p>
               <p>Le-Mouël ugylátszik föltette, hogy elszekiroz innen. Dagorne ma ismét azzal
                  költött, hogy megyünk-e a tengerre?</p>
               <p>Bizonyosan beteg lettem volna belé, olyan nyugtalan volt ma a tenger. Egész nap
                  ködös, felhős volt az idő, rosszul is aludtam, mintha ezren sirtak volna a
                  tengerparton, ugy csapkod­ták a fövénypadokat a hullámok. Eszembe jutott Mathurine
                  meséje a mosónőkről, de be­vallom, olyan ragadós a babona, nem mertem fölkelni,
                  hogy kinézzek az ablakon. Hosszan elnyuló vonitást is hallottam közbe-közbe.</p>
               <p>Reggel csábitott az uj látvány s a parton sétáltam, és már annyira voltam, hogy
                  szinte leértem Beg-Meilbe. Le is mentem volna, ha a pappal nem találkozom. Vidám
                  volt, örvendezve kiáltotta elém, hogy esni fog.</p>
               <p>Különös véletlen. Éppen a vigyázó toronyból jött. Azért ment, hogy megtudja, mi
                  hír az időről?... Nem történt-e valami szerencsétlenség az éjjel? De ugylátszik,
                  bevonultak idejében az összes concarneaui halászbárkák, tőlünk pedig csak három
                  dolgozik az öbölben, azok itthon vannak.</p>
               <p>Jó alkalom lett volna Mathurinere terelnem a szót, ő kezdte, hogy milyen részeges
                  ember a sánta Grégoire, - de én elég ügyetlenül az éjszakai viharra fordítottam a
                  beszédet. Kérdeztem, hogy mi volt az a vonítás, hallotta?</p>
               <p>Azt mondta, hogy hallotta. Azt tartják, hogy az E-man-Jannin-ann-ôd o ionnal.
                  (Jannin-ann-ôd, aki ordít.)</p>
               <p>Ismét egy legenda:</p>
               <p>Akiket soha se ad vissza a tenger, hogy szentelt földbe temessék, azok örökké itt
                  bolyonganak a parton. Viharos éjszakákon kiülnek a sziklák közé és versenyt sírnak
                  a viharral. Hajnalig hallani keserves jajgatásukat. Igy kiáltanak:</p>
               <p>- Jou!... Joun!...</p>
               <p>Épp ahogy a szél sivít.</p>
               <p>Jannin-ann-ôd nem tartozik a gonosz természetü kisértetek közé, de azért nem
                  szabad gúnyt űzni a világért se rettenetes siránkozásából. Jaj annak, aki elég
                  vakmerő volna ezt meg­ki­sérteni! Aki egyszer felel neki, ahhoz rögtön félannyira
                  jut, a második feleletre még közelebb szabadul, a harmadikra pedig már torkon
                  ragadja és viszi magával a víz alá.</p>
               <p>Kérdeztem az abbét, hogy mit gondol, nem lehetne ez ellen tenni valamit?</p>
               <p>- Mi ellen?</p>
               <p>- Hogy felvilágosodottabb legyen ez a nép. Hisz csupa babona minden gondolata.</p>
               <p>Nem felelt egyenesen a kérdésemre, ötölt-hatolt, hogy hisz igaz, sok itt a babona,
                  de hát... hát nem lehet egész bizonyosan tudni, mi igaz abból, amit hisznek, mi
                  nem. Meg hogy talán nem is volna jó annyira fölvilágositani őket.</p>
               <p>- Miért?</p>
               <p>- Sokkal istenfélőbbek igy! - felelt az abbé olyan egyszerüen és nyiltan, hogy
                  bizonyosan nem tudta, milyen súlyos dolgot mondott.</p>
               <p>Elgondolkoztam, hogy nem ugyan az ő szempontjából, de vajjon üdvöset cselekednék-e
                  az, aki ezek ellen a legendák ellen dolgoznék itt?... Nem boldogulna, mert hát
                  mindenekelőtt a tengert kellene kiszáritania. A tenger szomoru poézise ez, az
                  árboc kötelei közé sírja a szél s a hullámok hordják a partra a mesét és
                  lépten-nyomon látják ők itt a halált.</p>
               <p>És tényleg, hiszem magam is, hogy ott kint, ahol az ég lekönyököl a tengerre, ott
                  egy város volt valaha. Miért ne?... Hisz itt, ahol századok óta áll ez a torony,
                  itt is bizonyosan olyan sima tenger lesz egyszer. Lent a parti sziklák között
                  vékonyan visít a szél, a hold misztikus barázdákat szánt a didergő vizen s az örök
                  hullámok dühösen csapkodják, pihenés nélkül eszik a partot.</p>
               <p>Lefekszem mindjárt, olyan jól esik majd összekuporodva megbujni a meleg paplan
                  alatt.</p>
               <p>Holnap, ha nem esik, lemegyek Mathurinehez. Majd megkérem, hogy meséljen.</p>
               <p>Ötödik napja, hogy itt vagyok s tulajdonképpen még semmit se csináltam. Ma délután
                  már mintha unatkoztam volna s azon kaptam magam, hogy vágyom vissza a kandalló
                  elé, a könyvtárszobába, az én régi karszékembe. Azt a széket el is fogom hozatni.
                  Vajjon nem égett el?... De nem, nem fogom elhozatni, nem azért jöttem ide.</p>
               <p>
                  <hi> Május 27. Csütörtök.</hi>
               </p>
               <p>Azt hiszem, legjobb lesz mégis ezt a Le-Mouëlt elbocsátanom valahogyan. Nem
                  tehetek róla, de már szinte szököm előle. Ma reggel az első gondolatom az volt,
                  hogy: no most, mindjárt hozzák a Le-Mouël üzenetét, megyünk-e ma a tengerre?
                  Korábban fölkeltem s Mathurinehez indultam. Megint Conan abbéba botlottam, mintha
                  csak engem lesett volna, hogy panaszkod­jék, mert nem esik. Aztán számolni akart.
                  Valóban azt se tudom, mit beszélt, annyira boszan­kodtam.</p>
               <p>Kérdeztem tőle Le-Mouëlt?</p>
               <p>Furcsa! Ő is sok tisztelettel mondta, hogy nagy becsülete van Le-Mouëlnek, de
                  azonkivül, hogy ő hordta eddig a postát és hogy Anna napján az ő bárkáján hozzák a
                  bucsura a fehér ruhás lányok a concarneaui zászlót, egyéb okát nem tudta adni a
                  Le-Mouël tekintélyének. De az még különösebb, hogy dacára ennek, magam is kezdem
                  Le-Mouëlt valami különösebb egyéniségnek tartani s nem merem Conan abbénak
                  emliteni, hogy bocsássa őt el a szolgála­tomból.</p>
               <p>Nincs, határozottan nincs kedvem tengeri kiránduláshoz. Talán később, ha kissé
                  összeszedem magam.</p>
               <p>Ma itthon nézegettem a krónikákat. Csak azt akartam megtudni, nincs-e valahol
                  emlités téve erről a kastélyról.</p>
               <p>Dagorne kezd bizalmaskodni, ez is terhemre volt, de igazán olyan ostoba, hogy az
                  viszont megnyugtat.</p>
               <p>Egész nap szomoru, felhős idő volt. Fáztam.</p>
               <p>
                  <hi> Május 28. Péntek.</hi>
               </p>
               <p>Itt a péntek, nagy nap. Még kihaltabb volt ma a vidék. Le-Mouël ma nem izent
                  semmit. Jellem­ző, hogy most meg én kérdeztem Dagornetól: - Láttad Le-Mouëlt? Azt
                  felelte, hogy nem, de ma ugy se lehetne semerre se menni, mert péntek van.</p>
               <p>Mennyire fogékony vagyok! Ezek az ostobaságok ugy hatnak rám, hogy az megdöbbentő.
                  Nem rögtön az jutott eszembe, hogy mégis jobb lett volna Concarneauban hálni meg s
                  csak szombaton jönni át ide! Éppen ma egy hete érkeztem, pénteken.</p>
               <p>És ma banálisan óvakodom, nehogy valami uj dologba kezdjek.</p>
               <p>Délután, a parkban járkálva, elgondolkoztam azon, hogy mennyivel egyszerübb és
                  boldogabb akár azoknak az asszonyoknak az élete is, akik ott reggeltől estig
                  izzadnak! Elfáradnak, nem képzelődnek. Jól esik nekik az a falat kenyér, amiért
                  megdolgoznak és tudnak élvezettel pihenni. Ez ugyan elég lapos idea.</p>
               <p>- - - - - - - - - - - - - - - - - - - - - - - - - - - - - - - - - - - - - - - - -
                  - - - - - - - - - - - - - - - - - - - - - - - -</p>
               <p>Eddig irtam a naplómat.</p>
               <p>A pergament alsó fele itt teli van írva számsorokkal. Csupa „4”-esekből álló
                  sorok, egy nagy „4” az első s abból olvad le sok kisebb, a legutolsó egészen
                  parányi. Emlékszem, hogy át­olvasva az irottakat, végtelen keserüség fogott el s
                  ezeket a számokat gépiesen rajzolgattam akkor este egymásután, ott zsibbadva
                  sokáig az asztal mellett.</p>
               <p>Hát igy ámitom magamat?...</p>
               <p>Le-Mouël, meg megint Le-Mouël és ismét csak ő! És Dagorne, és a pap, és
                  Mathurine... Estén­kint mentegetem az elmult napot és biztatom a következőt...
                  Hisz ime, egyenesen megyek vissza oda, ahonnan menekültem s hogy annál evidensebb
                  legyen, még le is írom a naponkint tett apró utat...</p>
               <p>Hirtelen letettem a tollat s most azonnal, de azonnal kell valamit csinálnom!</p>
               <p>Ha most mehetnék a tengerre!!</p>
               <p>Nem lehet, hanem Dagornenak most megmondom, hogy holnap megyünk, okvetetlenül,
                  szóljon reggel korán Le-Mouëlnek! Ez igy jó lesz!</p>
               <p>Erélyesen megráztam a csengetyüt!</p>
               <p>Dagorne nem jött.</p>
               <p>Csengettem kétszer, háromszor, - nem jött.</p>
               <p>Hát ez mi?... Csengetek neki és nem jön!?...</p>
               <p>Izgatottan nyitottam át a másik szobába, a harmadikba, azután kikiáltottam a
                  lépcsőházba.</p>
               <p>A lépcsőházból élesen rikított vissza a saját hangom s nekem ugy tetszett, mintha
                  az Erik nevét kiáltottam volna.</p>
               <p>- Dagorne! Dagorne!! - kiáltottam akkor még izgatottabban.</p>
               <p>Nem válaszolt s nem jött senki.</p>
               <p>Disznóság!... Hátha most valami bajom történt volna!... Itt vagyok egyedül, senki
                  se törődik velem!... A gazemberek!</p>
               <p>Lerohantam az első emeletre.</p>
               <p>A kürtőszerü lépcsőház ugy visszhangzott, mintha tizen szaladtunk volna le. Az
                  első emele­ten, a címerteremben egy olaj-lámpa égett. Megzörgettem Dagorne ajtaját
                  és ismét kiáltottam, de itt már nem hangzott olyan erősen. Mintha beitták volna a
                  falak a hangot, mintha sebesen beosont volna innen a zárt ajtók küszöbjei alatt, a
                  kulcslyukakon át a kastélyba, oda azokba a sok szobákba, ahol most sötét van és és
                  nincs egy lélek se...</p>
               <p>Nincs egy lélek se! - ismételtem magamban és hevesen zörgettem, hogy mentől
                  nagyobb zajt csináljak.</p>
               <p>Igy vertem az öklömmel Dagorne ajtaját, de mind gyöngébben s lassankint végre
                  teljesen abbahagytam a zörgetést.</p>
               <p>Nincs itt az a haszontalan... Hát ilyen népséggel vagyok én körülvéve... Vegyük,
                  hogy valami bajom történt volna, hát mit csinálnék?... Azaz hogy mi bajom
                  történhetnék?... Nevetséges! Hisz nincs itt senki, nincs...</p>
               <p>Szép nyugodtan visszamegyek s lefekszem, holnap majd számolok vele.</p>
               <p>Igy okoskodva indultam a lépcső felé. Lassan mentem, pedig futni szerettem volna.
                  De ugyan minek futnék?!...</p>
               <p>És igy lassan, ahelyett, hogy fölmentem volna a hálószobámba, lementem a
                  földszintre. Ott is égett egy lámpa, a parkra szolgáló ajtó be volt téve.</p>
               <p>Vajjon legalább bezárta-e, ha már itthagyott ilyen egyedül? - gondoltam és nagyon
                  féltem, hogy be lesz zárva az az ajtó.</p>
               <p>Nyitva volt.</p>
               <p>A beomlott tárnából szabaduló bányásznak eshetik ugy az első lélegzet, mint esett
                  nekem, mikor kiléptem a tenger ringatta enyhe éjszakába. Fölnéztem a toronyra,
                  láttam a második emeleti ablakban a lámpafényt, leültem s néztem. Ugy elképzeltem,
                  hogy ott vagyok és ott ülök, egyedül, az asztal mellett.</p>
               <p>Valami neszt hallottam a fák között, mintha járnának ott... Csakugyan, beszélnek
                  is, - és éppen erre jönnek. Bizonyosan Dagorne lesz és valamelyik cseléd.</p>
               <p>Fölállottam s óvatosan, hogy lépéseimmel zajt ne üssek, egy fatörzs mellé
                  huzódtam.</p>
               <p>De hát minek bujok én el?... Hiszen össze kellene inkább szidnom!</p>
               <p>Azért csak ott maradtam, annál is inkább, mert amint kiértek a tó mellett a
                  tisztásra, föl­ismer­tem Dagornet, de valami asszonynyal volt. Ki lehet?!... A
                  kastélyban nincs asszony, csak a kertész vén felesége, ez pedig magas, szinte
                  akkora, mint Dagorne... Sebesen mentek a kastély sarkáig, ott megálltak, hosszasan
                  bucsuztak. Láttam, hogy fogják egymás kezét s lassan lóbálják mialatt
                  beszélgetnek.</p>
               <p>Dagorne egyszer csak vállon kapta és brutálisan a karjai közé ölelte az
                  asszonyt.</p>
               <p>Én reszkettem s mintha könnyek tolultak volna a szemeimbe, rezegni kezdett előttem
                  a két ölelkező alak és ugy, de ugy dobogott a szivem, hogy attól féltem,
                  odahallatszik.</p>
               <p>Azután az asszony elment, Dagorne pedig a tóparton jött vissza. Halkan
                  fütyörészett. Amint az én ablakom irányába ért, abbahagyta a fütyülést, tőlem
                  mintegy tiz lépésnyire megállt és fölnézett a toronyra.</p>
               <p>Most elő kellene lépnem! Mit mondjak neki, hol voltam?</p>
               <p>Megvártam, mig elhaladt előttem, bement s csak akkor léptem elő a fa mögül, mikor
                  azt hallottam, hogy be akarja zárni a toronyajtót. Oda siettem és zörgettem.</p>
               <p>- Ni, a kegyelmes ur!</p>
               <p>- Hát te hol voltál? - kérdeztem tőle, de nem néztem rá, hanem egyenesen a lépcső
                  felé tartot­tam.</p>
               <p>Ő egészen nyugodt volt s vigyorogva mondta:</p>
               <p>- Én, kérem?</p>
               <p>- Te! te!</p>
               <p>- Én csak itt voltam kérem, itt kint... Nem tudtam kérem, hogy a kegyelmes ur is
                  -</p>
               <p>Nem akartam hallgatni.</p>
               <p>- Reggel korán mondjad Le-Mouëlnek, hogy tartsa készen a goëlettet.</p>
               <p>Azután feljöttem s elgondolkoztam azon, hogy vajjon utálat az, amit én ez iránt az
                  ember iránt érzek?... Mert csak nem irigylem?</p>
               
            </div>
            <div type="chapter">
               <head>XV.</head>
               <p>Dacára, hogy borus idő volt és hamuszinü a tenger, másnap mégis átmentem a
                  Saint-Gildason Concarneauba.</p>
               <p>Sok vesződséggel csáklyázták ki a homokpadok közül a bárkát, ingott erősen s
                  folyton vártam, hogy Le-Mouël igy szóljon hozzám: „Ma nagyon nyugtalan a tenger,
                  baj lesz, ne hagynók más­korra ezt a kirándulást?”</p>
               <p>Azt fogom neki felelni, hogy nem, nem hagyjuk máskorra, csak előre!</p>
               <p>Biz ő nem szólt s alig indultunk, én már szédülni kezdtem, de annyira erős volt
                  annak a megnyugtató tudatnak a jó hatása, hogy végre tehát itt vagyok, ha
                  szenvedek is, - hogy szinte magam szerettem volna szaporítani a szenvedéseimet
                  eleinte, később pedig az öböl közepe felé, olyan csöndes volt a tenger, mintha nem
                  is élt volna.</p>
               <p>- Hát ez hogy lehet? - kérdeztem a kapitányt. - A parton hullámos, itt meg milyen
                  csendes!</p>
               <p>Bólintott, hogy bizony ez már igy van, ilyen a tenger.</p>
               <p>- Talán az apály kezdődik most és azért?</p>
               <p>- Az is lehet.</p>
               <p>- Vagy a szél fordult?</p>
               <p>- A szél? - és nemet intett. Mutatott a vitorlákra, hogy nem, a szél csak ugy
                  nyugotról jön most is, - de azért vigyázni kell!</p>
               <p>Végig ő maradt a kormányrud mellett. Az egész uton csak annyit kérdezett, hogy
                  mennyi ideig maradok Concarneauban? Mondtam neki, hogy legföljebb egy órát.</p>
               <p>A concarneaui part közelében ismét hánykolódni kezdett a bárkánk s én émelyegtem,
                  Le-Mouël mellé ültem, ő rám se tekintett. Bajosan vergődtünk partra. A bárkát nem
                  is lehetett annyira kihuzni, hogy szárazra szállhattam volna. Le-Mouël vett az
                  ölébe. Olyan könnyen emelt, csak a balkarján s ugy vitt ki a partra és ott adott
                  egy jó tanácsot - menjek be a kocsmá­ba és igyak egy pohár rumot.</p>
               <p>- Csak jól meg kell ám borsolni!</p>
               <p>Lehangoló, bús napja volt Concarneaunak. Mintha nem is az a város volna ez,
                  amelyben én egy hét előtt jártam.</p>
               <p>Akkor dagály volt, sütött a nap, - most meg apály van, a sziget bástyái és a parti
                  házak között üresen tátong a tenger iszapos ágya, egy-egy bent maradt, megrongált
                  vén bárka, oldaltdőlve, mintha zátonyon heverne, szomoruan szárítja roncsolt
                  bordáit, a mélyedések tócsáiban rekedt apró halak riadtan uszkálnak, néhány
                  szerencsétlenebb ott fulladt a szikkadó iszapban, otrom­ba tengeri pókok, ódalogva
                  másznak a partokról behajigált szemét, szardiniafejek és halhullák között a tenger
                  felé.</p>
               <p>És mintha magam se az volnék, aki egy hét előtt itt járt!</p>
               <p>Undoritó halszag volt az utcákban. Nemcsak a sáncárkokban, de beljebb a házak
                  között is, mindenfelé hentergett egy-egy szardiniafej a földön, a gyerekek azzal
                  játszottak a porban, egymást hajigálták vele. Véletlenül ráléptem egyre, mintha a
                  szememre léptem volna. És az emberek is piszkosak voltak, az a néhány, akivel
                  találkoztam, mind ugy támolygott, mintha részeg lett volna. Egyiktől megkérdeztem,
                  hol árulnak papirost? Mutatta, magyarázta az utat, de csak ugy dűlt belőle a szesz
                  maró-savanyu szaga, és az asszonyok főkötője is piszkos volt, a vállgallérjuk
                  gyűrött, facipőik kopogása lomha, nehézkes, utálatos, utálatos!</p>
               <p>Az armatőrnél árultak papirost. Ott a kátrány meg a viaszos vászon szaga
                  dominált.</p>
               <p>Maga az armatőr, Robert Cauchois nyájaskodott velem. Papiros kell?! No, nincs
                  olyan papiros egész Finisterben, mint amilyet ő ad most nekem! Párisban se kapnék
                  különbet! Ő maga viszi le a Saint-Gildasra. Ne vigyen valami egyebet is? Minden
                  van ő nála és boldog volna, ha nekem adhatná az egész boltját!</p>
               <p>Kapzsi, aprószemü normandiai volt. Mikor kijöttem tőle, szerettem volna azonnal
                  ruhát cserélni, vagy megmosdani, vagy nem tudom én mit... Dehogyis tudnék írni
                  arra a papirosra! Majd megirom Marignacnak, hogy küldjön a festékekkel papirost
                  is.</p>
               <p>Azonban dacára annak, hogy mindent, de mindent ellenszenvesnek találtam, egy
                  cseppet se siettem vissza a Saint-Gildasra. Bódorogtam előre, hátra, emlékszem,
                  hosszasan elnéztem a szigeten a bástyalépcsőkről, hogy exerciroztatják az őrséget,
                  azután hátat forditva a tengernek, fölmentem a városhatárba és egy krumpliföld
                  mellett ácsorogva, találgattam, hány bokor van egy sorban? Onnan visszajöttem a a
                  kikötő felé és ott fogott el Le-Mouël, hogy menjünk már, mert alsó széllel kell
                  ugyis kerülnünk, kétszer annyi ideig tart majd az ut.</p>
               <p>Hát menjünk!</p>
               <p>Aznap még jóformán nem is ettem a reggeli teámon kivül semmit. Eszembe se jutott.
                  Concarneauban különben egy falatot se tudtam volna lenyelni. Amint elindultunk,
                  azonnal szédülni kezdtem, de azt kittem, most is ugy lesz, mint jövet, majd
                  beljebb érve, simán megy a bárka. Hasztalan vártam erre. Mentől távolabb maradt a
                  concarneaui part, annál nyugtala­nabbul ringott a tenger.</p>
               <p>- Nem lesz baj? - kérdeztem Le-Mouëlt.</p>
               <p>- Azt soha se lehet tudni - felelt ő nyugodtan.</p>
               <p>Dél mult csak, de mintha alkonyodott volna, olyan ködpászmák libegtek a tengeren.
                  Egy negyed órai út után már egyik partot se láttuk és teljesen oda voltam.
                  Időnkint görcsösen szorultak össze a beleim. Tűrtem, tűrtem tűrtem, de aztán nem
                  birtam tovább.</p>
               <p>- Nagyon rosszul vagyok! - vallottam be szégyenkezve Le-Mouëlnek.</p>
               <p>Bólintott, mintha azt mondta volna: - látom.</p>
               <p>- Mit csináljak?</p>
               <p>- Meg kell szokni.</p>
               <p>Oh milyen nyomorultnak éreztem magam! Leültem a bárka fenekére és behunytam a
                  szemei­met, hogy ne lássam a hajóslegényeket. Bántott, hogy csak egyedül
                  szenvedek. De behunyt szemmel még jobban émelyegtem. Kínjaim közé lassankint
                  valami alattomos gyűlölet vegyült: milyen barmok!...</p>
               <p>Ha szóltak egymáshoz, bizonyosra vettem, hogy engem gúnyolnak. Nem szántam volna
                  kést vágni az egyikbe, aki folyton ugy nézett rám, mint a legelészés közben
                  elbámuló ökör. Végre nyöszörögve kértem Le-Mouëlt, hogy forduljunk vissza.</p>
               <p>Ő intett a kormánypadról, nyilván nem hallotta, hogy mit beszélek.</p>
               <p>- Csak vigyázni kell! - kiáltott le harsányan.</p>
               <p>Föltápászkodtam, oda vánszorogtam hozzá.</p>
               <p>- Forduljunk vissza, már nem birom tovább!</p>
               <p>Hümmögött.</p>
               <p>- Az Isten áldja meg, forduljunk vissza!</p>
               <p>- Iszen akkor jobb lesz inkább itt kiszállni.</p>
               <p>- Hol?</p>
               <p>Ködön s vízen kivül egyebet nem láttam ott, ahová ő bökött a hüvelykujjával.
                  Odaszólt az embereinek és azok szaporán vitorlát forditottak. Nem bántam én
                  akárhol, csak kiszállhassak a bárkából, vagy inkább sülyedjünk el, de ne kinlódjak
                  tovább!</p>
               <p>Elnyultam a fenéken s a meddő émelygés heves csuklásba csapott át; az egyik matróz
                  valami puhát tett a fejem alá. Ugy éreztem, hogy most magasra, magasra rohan a
                  bárka s ezalatt forró verejték gyöngyözött a homlokomról, égett a gyomrom, mintha
                  parázs izzott volna benne és rémülve vártam, hogy most, most zuhanunk le a
                  magasból... Éreztem is, hogy hullunk szédü­letes sebesen, éreztem, hogy sivít el
                  füleim mellett a levegő, dideregtem és vártam, mint mállik majd szét a lecsapódó
                  bárka.</p>
               <p>A beg-meili semafor alatt kötött ki Le-Mouël.</p>
               <p>Az alsó széllel le kellett jönnie egész az öböl bejáratáig és amugy is körülbelől
                  a vigyázó toronynyal egy vonalon fordult volna, hogy igy, féloldalt fogva a
                  vitorlák közé az ellenkező irányu szelet, fölkerülhessen Fouesnantba.</p>
               <p>Igy jutottam én el Mathurinehez.</p>
               
            </div>
            <div type="chapter">
               <head>XVI.</head>
               <p>A vigyázó, a sánta Grégoire integetett a sziklák közül.</p>
               <p>- Hm! Hát az meg mit hadonászik ott - dörmögött Le-Mouël - nekem akarja magyarázni
                  az utat!?</p>
               <p>Engem ismét az öliben vitt ki a bárkából Le-Mouël, térdig gázolva a vízben. Amint
                  letett a parton, azonnal megszüntek a görcseim. Kissé ugyan még azután is
                  szédültem s mintha ingott volna alattam a talaj, olyan bizonytalanul tettem
                  egy-két lépést.</p>
               <p>Grégoire sopánkodott mellettem. Egyre mondogatta: ejnye! ejnye! - és készségesen
                  veregette le rólam a bárka fenekén ruhámra szedett port.</p>
               <p>Hát ez a hülye Falstaff a Mathurine férje? - gondoltam és nagyon feszélyezett a
                  szolgálat­készsége.</p>
               <p>Le-Mouël a bárkával ment le Fouesnantba.</p>
               <p>Meghagytam neki, hogy azonnal, amint a kastélyba érkezik, küldje utánam Dagornet a
                  kocsival. A sánta vigyázó fülelte, hogy mit mondok s menten utánam, fontoskodva
                  ismételte el neki a szavaimat: - Dagorne azonnal jőjjön le az uraság után a
                  kocsival!</p>
               <p>- Hallottam - mordult rá Le-Mouël.</p>
               <p>Ugy vettem észre, hogy ő nem igen állhatta ezt a szolgálatkész, vörösképü, kövér
                  embert.</p>
               <p>Grégoire segitett föl a meredek parton.</p>
               <p>Ott tépi a földet legirgalmatlanabbul a tenger. Magas, egészen függélyes
                  szakadékok mutat­ják, hogy meddig járt egy-egy nagyobb vihar alkalmával. Apránkint
                  barlangokat váj a rendes dagály a föld oldalába s azok vagy maguktól beomlanak
                  idővel, vagy egy-egy nagyobb vihar végzi el rajtuk sebesen a hátralevő munkát. A
                  parttól négy-öt háló-huzásnyira is akadni még erősebb apály idején néhány olyan
                  hullámok közül kiálló sziklacsúcsra, mely körül föld lehetett valaha, de lerágta a
                  tenger s most sirályok szállnak oda pihenni. Ezek a sziklák voltak a néhai föld
                  bordái. Ezeket is eszi már az Oceán, lassan, egyiket a másik után s egyszer majd
                  hasztalan keresik szokott pihenő helyüket a sirályok.</p>
               <p>Igy hal meg itt a föld, másutt meg ezalatt születik helyette másik, apró csigáiból
                  teremti az Oceán. Milyen derüs lehet annak az uj földnek a poézise, ha ezé a
                  haldokló öregé ilyen szomoru!</p>
               <p>Mathurine ujjatlan ingvállban, a szabadon álló ház előtt mosott egy nagy teknő
                  mellett.</p>
               <p>- Ni, a kegyelmes ur! - kiáltott rám vidáman, de nem hagyta abba a munkáját
                  azonnal. Előbb kicsavarta s kirázta a kezében levő ruhát és csak aztán vett jobban
                  szemügyre.</p>
               <p>- Jó Isten, de oda van! Milyen sápadt.</p>
               <p>Én nem néztem a szemibe. Valami nagyon rosszul esett azonnal, amint
                  megpillantottam, valószinüleg az, hogy az ő lábain is olyan esetlen, otromba
                  facipők voltak, mint a concarneaui asszonyokéin, hogy piszkos volt a köténye,
                  loncsos a köntöse és a felső karjába törülgette az orrát, mikor elém állott és a
                  kezeiről csurgott a szappanyos lé.</p>
               <p>Nem emlékszem, mit hebeghettem neki. Szerettem volna azonnal elmenni onnan. Ő
                  kínált, hogy igyam egy kis almabort.</p>
               <p>- Mondtam neki mindjárt - s intett, hogy annak ni, annak a Grégoirenak ott! - hogy
                  alkal­masint az uraság lesz. De mire ez lebicegett, tudom bezzeg már itt voltak
                  régen!... Eredj hát hamar, csak nem ácsorog itt a kegyelmes ur a te kedvedért.
                  Hozz egy széket is, szaporán!</p>
               <p>Grégoire bement a házba.</p>
               <p>- Honnan tudta, hogy én jövök? - kérdeztem, mikor igy ketten maradtunk, hogy
                  szóljak én is hát valamit.</p>
               <p>- Hát megismertem mindjárt a Saint-Gildast.</p>
               <p>- Megismerte?...</p>
               <p>- Fölvitte az Isten a dolgát, mióta urasági bárka lett belőle! Eztán már csak
                  ünnepnap látjuk az öbölben. Némelyik embernek de könnyü!</p>
               <p>Egyet sóhajtott és megint a teknő mellé állt, mosni kezdett.</p>
               <p>Nem tudtam, mit szóljak. Különben is össze voltam törve és ez a helyzet annyira
                  lehangolt, hogy a sírás fojtogatott belé.</p>
               <p>Az a sivár, koldus vidék, ott a semafor környékén!</p>
               <p>Se kerités, se sövény az alacsony ház körül, a jelző torony, az ő ormótlan
                  keresztpóznáival, mintha a határtalan szürke temetőnek, az ólomszinü éggel
                  összeérő Oceánnak a nagy fejfája volna... Lent a fehér fövénybarázdákban néhány tő
                  kékes-zöld bogáncs bujik meg, - a tenger felé eső oldalukon fehérre meszelt
                  dolmenek közt magyalbokrok tengődnek s följebb, a falu felé, egy-két törpe tölgy
                  és vörösfenyő búsan várja, hogy mikor mossa ki alóluk a földet a tenger. Csak a
                  kakukfüves, jó sós legelőre telnék hát legalább három faluból egy nyáj!... A
                  Mathurineék kutyája behuzott farokkal, egyedül kódorgott a mezőn.</p>
               <p>A ház körül ócska konyhaedények henteregtek a fövényben s néhány csirke
                  kapargatott.</p>
               <p>Talán ha sütött volna a nap s kék lett volna a tenger, egészen másmilyen lett
                  volna az a vidék is, Mathurine is, meg ez a mi találkozásunk, meg az én sorsom
                  is!</p>
               <p>Grégoire széket hozott ki, leültem.</p>
               <p>- Na most eredj és hozzál almabort - szólt, hozzá Mathurine. - De itt maradjon az
                  egyik lábad!</p>
               <p>- Honnan hozzak? - kérdezte titkolódzva az ember.</p>
               <p>- Honnan?... Hát honnan szoktál hozni? Még ezt is kérdezed?... Ezt is én mondjam
                  meg, te!...</p>
               <p>És mind rám nézett Mathurine, hogy látom, hallom én ezt az élhetetlenséget?
                  Grégoire vakar­gatta a fületövét s ő is én rám pislogott, hogy itt tegyek hát
                  igazságot!</p>
               <p>- Mégis itt vagy?</p>
               <p>- Iszen megyek már! - mentegetőzött Grégoire és indult Beg-Meil felé, a mezőn
                  keresztül. A kutya odafutott hozzá s ketten mentek.</p>
               <p>- Most csak győzzük visszavárni! A reggel is, hogy egy falatka szappany után
                  küldtem, azt hittem, hogy már elveszett. Mire jó az ilyen ember?!</p>
               <p>Hát ez az én mesemondó Mathurineem?...</p>
               <p>Szótlanul üldögéltem és hallgattam, hogy panaszkodik az urára. Időnkint abbahagyta
                  s olyankor nagyon gondolkoztam, hogy mit szóljak?</p>
               <p>Kérdeztem, hol a leánya?</p>
               <p>Körülnézett, hogy nincs-e ott valahol a környéken? Nem volt ott.</p>
               <p>- Nem tudom. Tán lent van a parton. Bizton ott lesz. Ott, ott, hisz most jut
                  eszembe, magam mondtam neki, hogy menjen le szemeskedni. Ilyenkor szedegetjük a
                  tüzelőt.</p>
               <p>- Hogy-hogy? - kérdeztem, örvendve, hogy végre nem Grégoireról beszél.</p>
               <p>- Hát amit a tenger ilyenkor partra hord; azt összeszedegetjük, szépen megszárad
                  és azzal tüzelünk. Néha ád az Isten jócskán! Volt ugy, hogy egy nagy idő után
                  összeszedtük az egész télire valót, annyi deszkát meg forgácsot találtunk, de az
                  idén nem igen akadt még egy-két nedves dongán kivül egyéb... Mit tetszik
                  mondani?</p>
               <p>- Nem, nem szóltam.</p>
               <p>- Azt gondoltam.</p>
               <p>Hallgattunk megint, mind a ketten. Lent harsogva csapkodta a sziklákat a
                  tenger.</p>
               <p>Ő a mosott gúnyát rakta egy kosárba s a vizet eresztette ki a teknőből, én meg
                  arra gondoltam, hogy milyen furcsa is az az Isten, az idén nem sülyesztett még el
                  elég hajót s most ezeknek nincs tüzelő fájuk!...</p>
               <p>- Hol az Isten csudájába maradhat ennyi ideig? - szólt s arrafelé nézett, a merre
                  Grégoire elment a kutyával. Most már a fák se látszottak, olyan köd ereszkedett a
                  mezőre. Én is néztem, hogy nem jön-e a kocsim?</p>
               <p>- Azóta már - -</p>
               <p>Hirtelen szavába vágtam, nehogy ismét Grégoireba kössön:</p>
               <p>- Mondja, Mathurine - -</p>
               <p>- Tessék?</p>
               <p>- Csak azt akartam kérdezi... Ugy-e, sok mindenfélét szokott itt partra hordani a
                  tenger?</p>
               <p>- Hát akad, akad néha gazdátlan holmi, mindennek hasznát veszi az ember. Azért
                  mégis nagyon vigyázni kell ám velük? Ott van a vén Yves Flemm, hogy megjárta! Nem
                  mondta a tiszte­lendő?</p>
               <p>- Nem. Mi történt vele?</p>
               <p>- Haj, jaj!... Ide való ember ni, beg-meili ő is, csak már megvénült, hanem azért
                  ki szokott járni a partra, ha olyan idő van. Hátha akad egy-két jó tuskó! Hogy az
                  a nehéz idő volt szerdán éjjel, már hajnal előtt kijött Flemm apó a hálóval, hogy
                  majd előgyeleg a parton, amig virrad, aztán kiveti a hálót. Egyszer csak belé
                  botlott ám valamibe. Nagyot kongott és el­gurult. Utána szaladt, hogy mi lehet, de
                  az csak gurult a lejtős parton. Addig szaladt, mig beérte. Fölveszi és Uram Isten,
                  akkor látja a mécses mellett, hogy egy halott fej van a kezibe. Ugy eldobta, hogy
                  no!... Az kellett még, egyéb se... Abban a minutumban dühöset bődült a tenger és
                  ezer meg ezer kar nyult ki a hullámok közül és mind belekapaszkodtak a hálójába.
                  Persze, mindjárt tudta, hogy kár volt ugy bánni azzal a fejjel! Nem jó dolog az,
                  kérem, ha valami vizbe veszettel akad ügye az embernek! Ha véletlenül a tengerbe
                  hajította volna, az ő bőre is bizton utána veszett volna, az a sok kar mind azért
                  kapkodott utána. Menten neki eredt és megkereste. Nagy szerencsére, a fej megakadt
                  egy szikla tövében, hát rátalált és szépen vissza is vitte oda, ahol belébotlott,
                  hogy ott találja majd a dagály, aki érte jön. Csak ennek köszönheti Flemm apó,
                  hogy épen hazakerült, az már szent!</p>
               <p>Mialatt ezt mesélte Mathurine, olyan volt a hangja, mint a bárkán. Sajnáltam, hogy
                  nem hosszabb a Flemm apó históriája.</p>
               <p>Azután a ruhát teregette az eresz alá s a tornácra.</p>
               <p>- Tessék, most esik majd, mikor száritani kell! Mióta lessük hiába, de bezzeg most
                  esik!</p>
               <p>Tényleg finoman szitálni kezdett az esső. Hívott, hogy menjek be a gunyhóba, mert
                  megázom.</p>
               <p>- Már tán ugyis jön a kocsi!</p>
               <p>- Hát ugy siet a kegyelmes ur?</p>
               <p>- Nem, hanem... Egy kicsit fázom is, meg...</p>
               <p>- Éppen azért jó lesz a konyhában.</p>
               <p>Bementem. A konyhában olyan sötét volt már, mintha alkonyodott volna. Mathurine
                  kötényt váltott, a tüzet szította, száradt hinárt gyújtott s mikor a láng
                  föllobbant és ő mosolyogva biztatott, hogy mindjárt meleg lesz, - csakugyan
                  melegem lett.</p>
               <p>- Jőjjön közelebb a tűzhöz a kegyelmes ur, ha fázik! Tán csak nem fél tőlem?</p>
               <p>- Dehogy...</p>
               <p>Melléje álltam és félszegen dörzsöltem a kezeimet.</p>
               <p>- Még mindig fázik?</p>
               <p>- Nem fázom, hanem...</p>
               <p>- Hagy lássam, hideg a keze?</p>
               <p>Megfogta a kezemet. Ebben a pillanatban ugy elkezdtek vacogni a fogaim és ugy
                  reszkettem, hogy Mathurine megijedt, átkarolt s én, mint egy gyermek, erőtlenül
                  borultam a keblére.</p>
               <p>Nem kiáltozott segitség után. Oh, azok a halász-asszonyok pazarul megszokják a
                  bajt, halkan hívják melléje az Istent s mindenek előtt maguk igyekeznek segíteni
                  magukon. Ott az asszonyé az iniciativa, a tengeren fáradt férfi oldala mellett - s
                  a szerelem is egyszerü, mint egy kéz­szoritás.</p>
               <p>- Uram Isten! - mondta halkan és leült velem a tűzhely küszöbre. - Mi baja?</p>
               <p>A karjai közt tartott, dörzsölte a halántékomat, majd a fülembe lehelt, amire
                  borzongni kezd­tem, de nem mozdultam.</p>
               <p>- Elszédültem.</p>
               <p>- Semmi baj! Hozzak egy kis ecetet?</p>
               <p>- Nem, köszönöm, már elmult.</p>
               <p>- No!... Bizton üres a gyomra. Tán enne valamit?</p>
               <p>- Nem, csak hagy maradjak így egy kicsit!</p>
               <p>Az arcom fölé hajolt, szembe néztünk.</p>
               <p>- Mathurine!</p>
               <p>- Tessék?...</p>
               <p>Nem szóltam többet. Néhány pillanatig ő se mozdult, nézett a szemeimbe. Isten
                  tudja, hogy történt, de mikor föl akart kelni mellőlem, átkaroltam a derekát és
                  kértem susogva, hogy maradjon.</p>
               <p>- Olyan jó igy, Mathurine!</p>
               <p>Elmosolyodott.</p>
               <p>- Hát igy?!... Pedig hogy megijesztett!</p>
               <p>Nem kelt föl, szorosabban simult hozzám, forró volt a válla és erőteljesen
                  dobogott a szive, az arcomon éreztem, hogy rezgeti a keblét. Suttogva beszéltem s
                  ő is ugy felelt.</p>
               <p>- Mondjon valamit, Mathurine!</p>
               <p>- Mit mondjak?</p>
               <p>- Olyat, mint a bárkán, mikor jöttünk, együtt.</p>
               <p>- Mit mondtam a bárkán?...</p>
               <p>- Nem emlékszik?</p>
               <p>Ingatta a fejét, hogy - nem!</p>
               <p>A homlokomat simogatta, nyugodtan, lassan, mintha csak ezt az önfeledt, édes
                  pillanatot iparkodott volna szétdörzsölni.</p>
               <p>- Milyen sima a bőre - szólt és folyton mosolygott.</p>
               <p>Behunytam a szemeimet, oh de már vége volt...</p>
               <p>A tűz halkan zizegett mellettünk, künn csöndesen esett az esső. Most már ezt is
                  hallottam.</p>
               <p>Magamat csaltam, mondván:</p>
               <p>- Jó volna mindig igy maradni!</p>
               <p>- Hát iszen eljöhet máskor is.</p>
               <p>Valaki járt künt a ház előtt. Milyen jó, hogy jön valaki!... Fölkaptam a melléről
                  a fejemet.</p>
               <p>- Ki az?</p>
               <p>- Az Yvonne jött meg.</p>
               <p>Még egyszer magához szorított, megölelt erősen, bátran, azután fölállt, de
                  mindezzel nem sietett.</p>
               <p>A kis leány a tornácon volt már.</p>
               <p>- Jól megtörüld a saboidat! - kiáltott rá Mathurine. - Ott a goëmon előtted, nyisd
                  ki a szemed!</p>
               <p>Csinos, szöszke gyerek volt. Megütődve nézett engem a küszöbről s én resteltem
                  magam előtte, a tüzet kezdtem kotorni.</p>
               <p>- Nem tudsz köszönni?</p>
               <p>- Dicsértessék a Jézus Krisztus! - engedelmeskedett, csaknem énekké nyújtva a
                  szavakat.</p>
               <p>- No, hát van valami? - examinálta az anyja. - Nincs ugye-e? Mit hoztál, mi van a
                  kötényed­ben?</p>
               <p>Szép, szines kagylókkal szedte teli a köténykéjét.</p>
               <p>- Ezér ugyan bőrig ázhattál! - szidta őt Mathurine, de azalatt a tűz mellé
                  állitotta és másik reklit is adott rá.</p>
               <p>A kis leány ijedt pillantásaiban volt valami bizalmatlanság is. Kértem, mutassa
                  meg nekem a csigáit.</p>
               <p>- Eredj hát, mutasd meg szépen! - biztatta az anyja.</p>
               <p>Somfordálva közeledett hozzám. Megcirógattam az arcát s azon gondolkoztam, hogy
                  mit adjak neki?</p>
               <p>Kerestem a zsebeimben, nincs-e nálam valami, amit neki ajándékozhatnék.</p>
               <p>- Milyen csinos gyerek!</p>
               <p>Láttam, jól esik Mathurinenek, hogy a gyerekét dicsérem, bár azt felelte:</p>
               <p>- Csak leány! Mit ér vele szegény?!... Hej, ha egy fiam volna! Nem adnám a
                  kastélyért!</p>
               <p>És olyan áthatóan nézett a gyermek feje fölött a szemeimbe, mint az imént, mikor a
                  karjaiban tartott.</p>
               <p>Én zavartan kezdtem babrálni az Yvonne csigái közt.</p>
               <p>Aztán egy bödön vajat tett az asztalra és egy kerek, nagy kenyeret hozott elő.
                  Mielőtt meg­szelte volna, keresztet húzott rá a késsel. A duccát Yvonnenak adta,
                  nekem vágta a következő szeletet s a késhegyre szúrva, megpirította.</p>
               <p>Mialatt pirította, kissé oldalt hajtotta a fejét, merően nézett a parázsba s igy
                  mondta:</p>
               <p>- Csak a jó Isten egy fiút adna!... Mindenkinek van... Aszondják, hogy hét
                  esztendeig tart ez annál, akit igy megpróbál a jó Isten. Hát éppen most telik le a
                  hét esztendő. Yvonne a búcsura lesz hét.</p>
               <p>Vajat kent a pirított kenyérre, meg is sózta s ugy kinált vele. Megettem, de nem
                  esett jól. A kis Yvonne, mintha csak érezte volna, hogy utban van, a konyha
                  leghomályosabb sarkába huzódott s ott majszolta a kenyerét.</p>
               <p>Mathurine kérdezte, hogy mikor jövök hát el megint?</p>
               <p>- Majd eljövök...</p>
               <p>- De mikor?</p>
               <p>Mosolygott s ugy csillogtak a szemei, a fogai, az egész arca.</p>
               <p>- Igazán eljövök... De...</p>
               <p>- Mit, de?</p>
               <p>- Hát ő!</p>
               <p>- Ki?</p>
               <p>Resteltem kimondani a Grégoire nevét, csak intettem a falu felé.</p>
               <p>- Az?!... - szólt ő s egyet rándított a vállán. Olyan durva mozdulat volt ez és
                  annyira meg­riasztott, hogy Yvonnet kerestem, - hol van? - Már most attól féltem,
                  hogy ki talál menni s ketten maradunk Mathurineel.</p>
               <p>Súgni akart valamit, de e pillanatban kutyaugatás hallatszott.</p>
               <p>- Na, éppen jön! - szólt és kiment a ház elé.</p>
               <p>Nem Grégoire érkezett, hanem a kocsim. Megkönnyebbülve vettem lélegzetet.</p>
               <p>És mégis, ami ezután történt, az egyike életem legkegyetlenebb emlékeinek.</p>
               <p>A kocsi a bokrok miatt a torony felé került. Mathurine a teknőt huzta félre az
                  utból. Én a konyhából láttam a jelenetet s jól hallottam minden szót.</p>
               <p>Dagorne a kocsis mellett ült s mielőtt a kocsi megállt volna, leugrott a bakról,
                  habozás nélkül derékon kapta Mathurinet és éppen ugy, mint multkor éjjel a parkban
                  azt az asszonyt, akivel együtt láttam - megcsókolta.</p>
               <p>Elállt a lélegzetem.</p>
               <p>Mathurine arcul legyintette ugyan érte, de nem vettem észre, hogy valami nagyon
                  meghara­gudott volna.</p>
               <p>Dagorne röhögve mondta neki:</p>
               <p>- Nagyba dicsekszik az urad, asszondja, hogy a gazdám - -</p>
               <p>- Hát aztán! Nem fogod be a szádat! - s ugy fenyegette Mathurine, mintha a szájára
                  akarna ütni.</p>
               <p>Dagorne a vállai közé huzta a fejét, összecsücsöritette az ajkait s kérdőleg
                  mutatott a ház felé.</p>
               <p>Mathurine integetett neki, hogy: igen! igen!</p>
               <p>Ennyi volt az egész.</p>
               <p>Fejembe tódult a vér. Hisz ez az asszony az inasom szeretője!... Hisz ez az az
                  asszony, akivel együtt láttam a mult éjjel a parkban...</p>
               <p>Reszkettem, mintha a hideg rázott volna. Mi volt ez? A féltékenység?... A
                  hiuság?... Az irigység?... Nem ismerem ezeket az érzéseket egész természetes
                  mivoltukban, de azt hiszem, ezeknek a keveréke lehetett az. Vagy csupán
                  irigység?... A fogatlan ember irigysége az iránt, aki ép fogakkal, jóizüen eszik
                  előtte...</p>
               <p>Mathurine bejött.</p>
               <p>- No, itt a kocsi! Hát aztán mikor jön megint erre mi felénk a kegyelmes ur?</p>
               <p>Ha megmondanám neki, hogy láttam az iménti jelenetet és láttam őt Dagorneal a
                  parkban is...</p>
               <p>De vajjon ő volt?</p>
               <p>Rászólt a leányára, aki bizony az urasági kocsi kedvéért se mozdult a helyéről a
                  maga jó­szántából.</p>
               <p>- Eredj, nézd meg, jön-e már az az ember? - és mikor Yvonne kiment, sebesen
                  mondta: - Elmék én a kastélyba, csak üzenjen értem... Jó lesz, mi?</p>
               <p>Ugy állt előttem ez az erős, duzzadó mellü, gyönyörü nőstény, ugy kinálta magát,
                  hogy talán az ő természetes vakmerősége hatott reám olyan bátoritólag s
                  megkérdeztem:</p>
               <p>- Honnan ismeri Dagornet?</p>
               <p>Meglepte a kérdésem.</p>
               <p>- Én?... Hát honnan ismerném? Innen ismerem.</p>
               <p>- Mióta?</p>
               <p>- Mióta? Hát amióta ide került... Mióta?</p>
               <p>- Mathurine...</p>
               <p>- Tessék!</p>
               <p>- Maga volt nála a mult héten?</p>
               <p>- Mikor?! Én?</p>
               <p>- Egyik éjjel.</p>
               <p>- Én?!... Azt mondta, hogy... Itt fusson ki mind a két szemem! Hogy én nála
                  éjszakáztam!</p>
               <p>Ki akart menni, megfogtam a kezét, könyörögtem neki:</p>
               <p>- Nem, Mathurine, ne szóljon, ne szóljon! Csak én gondoltam! Egy asszonynyal
                  láttam, azt gondoltam, hogy maga volt.</p>
               <p>- No, már én istenbizony nem voltam. Akkor csak nem kezdenék most ki a kegyelmes
                  urral is.</p>
               <p>Nyugodtan, őszintén nézett a szemeim közé.</p>
               
            </div>
            <div type="chapter">
               <head>XVII.</head>
               <p>A kocsiban okoskodtam a történtek fölött.</p>
               <p>Igazat mondott Mathurine?</p>
               <p>Valószinüleg.</p>
               <p>Mit érek vele?</p>
               <p>Hisz soha meg nem ért ő engem!</p>
               <p>Sőt félek tőle. Milyen brutális volt!... Hogy tönkretette egy mozdulatával a
                  hangulatomat! Vajjon miért engedte magát ugy át nekem? Persze, az uraság szeretője
                  akar lenni!</p>
               <p>Ekkor, hol hevülve, hol meg fázva, tanakodtam azon, hogy mit kell tennem?... Talán
                  legjobb volna elutazni innen!... De hát ismét megfutok?</p>
               <p>Mehetek én akárhova, viszem a sorsomat magammal!</p>
               <p>Legjobb, ha megadom magam.</p>
               <p>De mit csinálok most majd Mathurineel?</p>
               <p>Ime, az első asszony, akit a sors elém taszít, hozza magával azt, amit el akartam
                  veszteni, az apám emlékét. Ha ő vele történik az, ami velem az imént, ha ő azt
                  vette volna észre, hogy Dagorne a Mathurine szeretője, hát törődött volna vele!...
                  Dehogy törődött volna!</p>
               <p>És milyen megdöbbentően hasonlít ez az eset az övéhez!</p>
               <p>Ha esetleg Mathurine csakugyan a Dagorne szeretője volna s Dagorne ugy támadna rám
                  érte, mint Dénes támadt volt apámra... Ő vállon lőtte...</p>
               <p>Dagorne ott ült a bakon. Széles hátát láttam. Ime, az én Dénesem!...</p>
               <p>Szabadulni kellene tőle!</p>
               <p>Akár most beszólhatnék Conan abbéhoz, hogy irjon egy másikért Marignacnak. Mit
                  mondok Conan abbénak, hogy miért... Nem tetszik s annyi. Tulajdonképpen miért nem
                  irok magam Marignacnak?...</p>
               
            </div>
            <div type="chapter">
               <head>XVIII.</head>
               <p>Hat napja, nem boldogulok. Nem tudok írni.</p>
               <p>Azt kellene elbeszélnem, hogy konstatáltam magamban sorra egyik tehetetlenséget a
                  másik után, vagyis jobban mondva, hogy okoskodtam magamat tehetetlenné, mielőtt
                  tettem volna.</p>
               <p>Nem merem részletezni, félek a visszahatásától, mely máris nyilvánul.</p>
               <p>Tapasztalom irásközben, hogy habozok, se megelőzőleg, se pedig utólag nem bizva
                  annak a korrektségében, amit irok, - hogy akadok meg az elkezdett mondat közepén,
                  a már leirt iménti mondathoz térve vissza s töprengve, esetleg két, egymáshoz
                  közel eső „volt” miatt, ahelyett, hogy befejezném a megkezdett uj mondatot.</p>
               <p>Egy uj lapot kezdve, az első törlés elkedvetlenít, izgatottan nyulok uj és uj
                  papiros után.</p>
               <p>Néha annyira érzek, hogy nem találok kellő szavakat a kifejezésére. Hideg, üres
                  valamennyi, amelyet én találok.</p>
               <p>Néha olyan tisztán látom magam előtt a helyzetet, az embereket s olyan egyszerü
                  az, amit le kellene irnom, hogy banálisnak tartom.</p>
               <p>Ha végignézek egy teleirt lapot s analizálom rajta a törléseket, javitásokat,
                  megkapom rajta az én egész életem pszikologiáját.</p>
               <p>Nyilvánvaló: - most, hogy igy követem s ugyszólva ujra átélem önmagamat, ez
                  annyira enervál, hogy szinte másodszor okoskodom belé magamat a
                  tehetetlenségbe.</p>
               
            </div>
            <div type="chapter">
               <head>XIX.</head>
               <p>Berendeztem az iróasztalomat. Előkészitettem a tollakat, jobbkézt állitottam a
                  tintatartót, az órát baloldalra és fölszeleteltem a Concarneauban vásárolt
                  papirost. Ez is jó lesz addig, mig Marignac mást küld helyébe.</p>
               <p>A nagy csomó tiszta papirost élvezettel helyeztem az asztal sarkára.</p>
               <p>Mit irjak?...</p>
               <p>Hátha lemásolnám a naplómat?...</p>
               <p>A tiszta papiros elcsábított s vesztemre, elővettem a kalendáriumot. A „4”-es
                  sorokra nyitottam. Nem, ezt nem fogom lemásolni! Hisz azért hagytam abba, hogy
                  cselekedjem!...</p>
               <p>De éppen azon a lapon vannak a következő sorok: „Délután, a parkban járkálva,
                  elgondol­koztam azon, hogy mennyivel egyszerübb és boldogabb akár azoknak az
                  asszonyoknak az élete is, akik ott reggeltől estig izzadnak! Elfáradnak, nem
                  tépelődnek, jól esik nekik az a falat kenyér, amiért megdolgoznak és tudnak
                  élvezettel pihenni.”</p>
               <p>Idegesen utána csaptam volt: „Ez ugyan elég lapos idea.”</p>
               <p>Hátha mégse!?... Nézzük csak!...</p>
               <p>Az ember olyan könnyen és szivesen megbocsát a saját ideáinak.</p>
               <p>Kezdtem azon tanakodni, hogy mit is lehetne hát csinálni ebből?</p>
               <p>Alkonyat felé kiültem vele a torony erkélyére s elnéztem, hogy viszi ki a csöndes
                  esti szél az öbölből a concarneaui halászbárkákat. Hosszu rajban kerültek föl s az
                  innenső parton sora­koztak éjszakára, hogy a hajnali dagálylyal azonnal
                  indulhassanak ki a nyilt Oceánra. Mikor valamennyi horgonyt eresztett és
                  lebocsátották a vitorlákat, sátort huzva vele a bárka hátsó része fölé, akkor
                  olyan volt az, mint egy vizen ringó fekete falu. Egyik-másik bárkán tüzet raktak,
                  körülülték s énekeltek.</p>
               <p>Mert éjszaka járnak a vizbefultak édes viz után, halkan eveznek el a bárkafalu
                  mellett s egy fekete asszony jár előttük. Susognak, susognak, de titokteljes
                  mondanivalóikból csak egyetlen egy szót ért meg halandó ember: - igen!...
                  igen!...</p>
               <p>Az Ur Isten szeressen minket!</p>
               <p>Gonosz éjféleken görcsösen kapaszkodik föl egy-egy kéz a bárka szélébe és huzza le
                  a habok közé. Mind megannyi erős férfikéz, mert az asszonyok nem nyulnak föl a
                  bárkához, de a hajuk ott uszik a vizszinén s belégabajodnak az evezők, ha
                  menekülni akar a bárka.</p>
               <p>A jó Isten segitsen minket.</p>
               <p>Bánatos zsolozsmák ezek a breton dalok, csupa alázatos könyörgés, hogy az Ur Isten
                  jó szivvel oltalmazza a tengeren éjszakázó halászt.</p>
               <p>Ebből a hangulatból kellene keretet formálnom az ideám köré. Mit is akarok?!...
                  Igen, - boldogok azok, akik elfáradnak.</p>
               
            </div>
            <div type="chapter">
               <head>XX.</head>
               <p>Talán valami szindarab-félét irhatnék belőle!</p>
               <p>De nem olyan sablonos holmit, mint szokás... Valamit, ami csupa poézis
                  legyen!...</p>
               <p>És ahelyett, hogy magával a megirandó darabbal foglalkoztam volna, azon
                  ábrándoztam, miként lehetne egy darabot ugy beállitani és ugy előadni, hogy abban
                  ne találkozzék az ember illuziót sértő, hangulatzavaró durvaságokkal.</p>
               <p>A nap sütött be hozzám és a falon, amint véletlenül fölemeltem a kezemet, mintha
                  egy hattyu árnyéka suhant volna végig.</p>
               <p>Ez adta az ötletet, hogy milyen szép lenne egy olyan szinielőadás, amelyben a
                  szereplőknek csak igy a vetített árnyékai jelennének meg s valami halk zene
                  kisérné a szöveget.</p>
               <p>Milyen poétikus összhangot lehetne igy teremteni!</p>
               <p>A hangulatot csaknem lehelletszerüleg közölhetné az ember!</p>
               <p>A tónusokat szinekben lehetne vetíteni az árnyképek mögé.</p>
               <p>Például: egy tavaszi mese szereplői halvány-lila alapon jelennének meg,
                  sárgás-fehér kön­tös­ben, olyan halvány-lila alapon, mint amilyenbe a messzi
                  láthatár körvonalai mosódnak szét kora tavaszkor. A mese folyamán ez a gyöngéd
                  lilaszin puhán olvadna át a nyári, melegen rezgő, majd forró vörösbe, amelyből már
                  szikrázó fehéren válnának ki a szereplők alakjai.</p>
               <p>És ezeket az átmeneteket ki kellene fejezni a mese cselekvényében is, a szöveg
                  stilusában is, aminthogy harmonikusan érvényre kellene ezeknek jutni a kisérő zene
                  szineiben és ütemei­ben.</p>
               <p>Persze, valami olyan tárgy kellene, hogy szabadon járhassak a mese és a valóság
                  szivárvány-hídján.</p>
               <p>Például itt van a tengeren ringó bárkafalu és a legendák éjféli bárkái...</p>
               <p>Ez elég hangulatos, de a szinek nem érvényesíthetők, ez mind csak komor, fekete
                  mese, a fekete éjszakában.</p>
               <p>Esetleg majd megkisérthetem ezt is egyszer: ezüsthintő holdfényt, sárgáspirosan
                  lobogó bárkalángot adva a képre. Mesét majd Is városában keresek hozzá.</p>
               <p>Még mindig nem irtam egy betüt se.</p>
               
            </div>
            <div type="chapter">
               <head>XXI.</head>
               <p>Maradjunk itt, ahol vagyok, ebben a toronyban.</p>
               <p>Alatta a sziklák és előtte a tenger.</p>
               <p>A tengeren alkonyat felé, - mikor tündéri szin-apotheozisben bucsuzik a nap -
                  jönnek haza a bárkák, a bárkákon a halászok.</p>
               <p>A parton a falu, a faluból jönnek az asszonyok, a gyerekek s az öregek.</p>
               <p>Itt a torony alatt találkoznak.</p>
               <p>De mi legyen itt a toronyban?...</p>
               <p>Ez elég hangulatos lenne bevezetésnek! A két csoport itt találkoznék a torony
                  alatt s ugy tömegesen lehetne őket szerepeltetni. Az egyik csoport képviselhetné a
                  békés megelégedést, a másik a kételyt, az elégedetlenséget...</p>
               <p>Az egyik csoport szelleme igy énekelhetne:</p>
               <p>„A Mindenható velünk! Bevégezve a nap munkáját, térjetek meg hajlékaitokba és béke
                  lészen veletek. Fogyasszátok el a kenyeret, mely lágy és jóizü tinéktek, mert
                  becsületes munkátok jutalma. Áldassék érte az Ő neve!”</p>
               <p>Az angelust harangoznák ezalatt a toronyban s a csoport térdreborulva vet
                  keresztet.</p>
               <p>A másik csoport szelleme rekedten emelne szót, igy:</p>
               <p>„Ki törődik ti veletek! Hajnal óta húzzátok az igát, menjetek alomra és pihenjétek
                  ki magato­kat. Rágjátok a száraz, keserü kenyeret, véres verejtéktek hullott érte.
                  Panaszkodhattok az éjszakának!”</p>
               <p>A tenger rikácsolva szaggatja ez alatt a partot s a csoport zúgolódva kezd
                  mozogni.</p>
               <p>Ekkor...</p>
               <p>Itt, a torony erkélyén megjelenik egy magasztos női alak, a szemei be vannak
                  kötve, mert megvakul az, akit az ő pillantása ér, mert ő az Igazság.</p>
               <p>Mind a két csoport mély csöndben, lesütött fővel várja, hogy mit fog mondani?</p>
               <p>Ő némán áll az erkélyen és nem mond semmit.</p>
               <p>De hát azután?...</p>
               
            </div>
            <div type="chapter">
               <head>XXII.</head>
               <p>Addig nem akartam iráshoz fogni, mig végig nem gondoltam az egészet.</p>
               <p>Harmadnap is biztam még a dologban.</p>
               <p>Egy kis mese elejét eszeltem ki.</p>
               <p>Például, ha ugy csinálnám, hogy egy vakmerő fiatal halász szerelemre gyulad és
                  megközelíti a torony lakóját?...</p>
               <p>Ebből poétikus bonyodalmakat szőhetnék. Az ifju hasztalan könyörög neki, hogy
                  szóljon, hogy oldja le szemeiről a kendőt. Az Igazság is szeretni kezdi őt s
                  mentől jobban szereti, annál kevésbé teljesitheti az óhajtását, mert hisz
                  elveszítené vele.</p>
               <p>Eddig jutottam. De ezután mit csináljak?...</p>
               <p>És itt kezdődött a gyötrődésem.</p>
               <p>Szombaton feljött hozzám Conan abbé, hogy nincs-e valami óhajtásom a prédikációt
                  illetőleg?</p>
               <p>Leültettem s mondtam neki, hogy irni szeretnék.</p>
               <p>- Irni? Méltóztassék rám bízni, eligazitom én, soha se vesződjön vele a kegyelmes
                  ur!</p>
               <p>- De nem ugy, irodalmi munkát értek.</p>
               <p>Ezen elcsodálkozott. Ő is akart ugyan káplán korában irni egy vallásos elmélkedést
                  a plébánia Szent-Asszonyáról a bucsujáróknak, de bizony, itt a hivők nem nagyon
                  jól tudnak olvasni ma se, hát még akkor!... Pedig azóta már többször próbálkoztak
                  az iskolával. - Hát inkább el­mondom nekik a prédikációban, ugy aztán nincs baj, a
                  szót mind megérti. A kegyelmes ur milyen textust választott?</p>
               <p>Haboztam, de aztán mégis elmondtam neki, hogy mit akarok irni.</p>
               <p>Azt szerette, hogy ugy jönnek haza este a halászok és az angelust harangozzák, de
                  mikor az elégedetlenség szavait idéztem, megdöbbent.</p>
               <p>- Ki az? Ki mondja azt?! - kérdezte s ráncokba futott a homloka, mintha korholni
                  akarná azt a halászt, aki igy káromkodik.</p>
               <p>- Hisz ez csak poézis, abbé! Nem érti?... Ezek csak szimbólumai egy ideának.</p>
               <p>- Vagy ugy!... De mégis azért kár talán igy...</p>
               <p>- No, csak hallgassa végig!</p>
               <p>Hallgatta is, nem szólt bele, de kissé bizalmatlanul tekintgetett rám.</p>
               <p>A végén mondtam, hogy nem találom a megoldást s ez mennyire idegessé tesz, - pedig
                  ugy-e nem rossz az ötlet?</p>
               <p>Megsimogatta az állát s igy szólt:</p>
               <p>- Hát iszen majd csak kitalálja hozzá a többit is a kegyelmes ur, unalmában.</p>
               <p>Sajnáltam, hogy szóltam neki róla. Már most védelmezni akartam az ideámat,
                  magyaráztam, magyaráztam, ő meg helyeslőleg bólingatott.</p>
               <p>- De szóljon kérem valamit. Nem szereti?</p>
               <p>- Az igazat megvallva, nem nagyon jól tudom én ezt a mitológiát. Ne tessék zokon
                  venni, hogy igy megmondom. De azért nagyon szép.</p>
               <p>Elkedvetlenített.</p>
               <p>Két nap kellett, mig annyira összeszedtem magam, hogy vissza tudtam térni az
                  ideámhoz. De már ekkor kételyeim voltak. Nem olyannak találtam, mint két nap
                  előtt. Minek szimboli­zálok?... Az elvont fogalmak allegorizálása csak ismét
                  megkerülése az igazi életnek! Hisz itt vannak előttem az élő modelek, ezekkel kell
                  dolgozni!...</p>
               <p>És mielőtt még gondolatban eljutottam volna egy „egész” megteremtéséig, már
                  kétségbe vontam a képességeimet, előre föltételeztem a fiaskót, pedig ez már
                  magában is elég a fiaskó­hoz. Az is lehet, hogy ezekkel a kételyekkel akartam
                  palástolni azt, hogy megakadtam. De legalább ez történt volna öntudatlanul!</p>
               <p>A papiros ott volt az asztalomon, ott a tinta s ott a toll. Le-leültem mellé
                  mindennap. Nem tudtam irni.</p>
               <p>Mi lesz, ha egyik nap csakugyan beállit hozzám Mathurine?!</p>
               
            </div>
            <div type="chapter">
               <head>XXIII.</head>
               <p>...Száztizszer kerültem meg a szobámat. Megolvastam. Valahányszor az asztalom
                  mellett haladtam el, egy vonást huztam egy papirosra. Azután leültem és gondosan
                  összeadtam. - Éppen száztiz!</p>
               <p>Tizenegy napja csinálom ezt délutánonkint, tehát ezerháromszázhuszszor tettem meg
                  ezt az utat. Egy fordulóra esik harminckét lépés... Szorozva ezt az
                  ezerháromszázhuszszal, - negyven­kétezerkétszáznegyven lépést tettem tizenegy nap
                  alatt...</p>
               <p>Egy régi, velencei földgömb állott a csillagász-holmik közt. Az jutott eszembe,
                  hogy lássuk, mennyi idő alatt kerülném igy meg a földet?</p>
               <p>Vegyünk két lépést egy méterre... A méter a dél körnegyedének tizmilliomodrésze...
                  A negy­ven­kétezerkétszáznegyvennel osztom a tizmilliót... Azután szorzom
                  négygyel... De nem! Vegyünk csak egy napot... Tizenhat méter egy fordulóra, ezt
                  száztizszer...</p>
               <p>És igy tovább! Gondosan kiszámitottam azt is, hány ezer meg ezer emberélet, hány
                  század kellene ahhoz, hogy megkerüljem a földet.</p>
               <p>Igy utaztam. A földgömb körül. Eltévedtem egy-egy nagy sor számsivatagban s annak
                  örültem, mert buzgón kerestem a kiutat és addig legalább nem gondoltam
                  egyébre.</p>
               <p>Aztán ebbe belekábulva, áttámolyogtam a halászomhoz.</p>
               <p>Az egy csinos kis bronz-szobor ott a másik szobában, egy mezitlábas halászt
                  ábrázol. Köréje penészedtek a humanitárius terveim.</p>
               <p>Mikor először álltam meg előtte, ilyenformán okoskodtam:</p>
               <p>Ezeken a szerencsétlen embereken is segiteni kellene! Módot kellene szerezni
                  nekik, hogy könnyebben élhessenek. Milyen jó lesz boldog emberek közt élnem!...
                  Majd tanulmányozom a helyzetet s találok módot, hogy segitsünk rajtuk. Ahhoz a
                  nyomorult kis összeghez, amit az életük kockáztatásával keresnek meg az északi
                  tengeren, kevesebb veszedelemmel is hozzá lehetne őket segiteni. Amint hallom, a
                  kapzsi, embertelen armatőröknek vannak kiszolgál­tat­va, tehát ebben az irányban
                  kell indulni, ha javitani akarok a helyzetükön. Mondjuk, hogy el kell menniök
                  Izlandba, de hát menjenek a saját hasznuk szolgálatában s élvezzék fáradságuk
                  gyümölcseit saját maguk, vigyék ők vásárra a fogást. Nincs bárkájuk az utra?...
                  Hiszen ha csak ezen mulik!... Esetleg a törvényhozás utján is védelmükre lehetne
                  kelni, szabályozni kellene az indulás idejét, hogy várják be legalább a tavaszt s
                  ne hajtsa őket a haszonlesés a téli köd veszedelmei közé... Majd meglátjuk!...</p>
               <p>És mindez kegyetlen pontossággal eszembe jutott mindannyiszor, valahányszor a
                  halászra pillantottam utóbb.</p>
               <p>Az ablakból órákig lestem egy-egy vitorlát s végre a tengernek a látása is ugy
                  émelyített már, mintha rajta lettem volna.</p>
               <p>Conan abbét kértem meg, hogy bocsássa el Le-Mouëlt, adasson neki penziót,
                  ajándékozza neki vissza a megvásárolt bárkát, - nem birom a tengert, nem megyek rá
                  többé!</p>
               <p>A pap beszélt valamit, hogy talán a plébánia javára, talán az iskolára lehetne
                  fordítani a bárka árát... Mondtam neki, hogy csináljon, amit akar.</p>
               <p>Egyetlen élő lénynyel akartam volna barátságot kötni.</p>
               <p>A kupola pereme alatt lakott egy remete pók, az majdnem ugy élt, mint én. Legyekre
                  vadász­tam neki. Bizalmatlanul fogadta.</p>
               <p>Elnéztem hosszan, mint vergődik a hálójába vetett légy s ő csak akkor mászott ki
                  rá, mikor az ugy belegabajodott a hálóba, hogy már mozdulni is alig tudva,
                  csöndesen megadta magát sorsának.</p>
               <p>Akkor aztán melléje kuporodott a pók.</p>
               <p>Néztem, néztem, és a saját ideáimat láttam ott, amint a tehetetlenség pókja
                  lakmározik belőlük és szívja őket halálra.</p>
               
            </div>
            <div type="chapter">
               <head>XXIV.</head>
               <p>Egész nap lázasan azon iparkodtam, hogy elfoglaljam magam, hogy csináljak valamit
                  addig, amig majd iráshoz kezdek. Mert ma hozzáfogok!... Leirom hát legalább azt,
                  amit eddig ki­gondoltam.</p>
               <p>Jártam a kálváriát a szobáimban, egyik gondolat-zátonyról a másikra, az ablaktól a
                  földgömb­höz, onnan a halászhoz, onnan a pókomhoz. Dagornet sürgettem, hogy
                  korábban tálaltasson, mert majd reggeli után fogok irni. A reggelihez alig nyultam
                  s utána lementem a parkba, hogy majd egy óráig járkálok, azután felfrissülve
                  iróasztalhoz ülök.</p>
               <p>A parkban, de sőt egész nap, magára arra, amit irni akartam, alig gondoltam,
                  csupán az a gondolat gyötrött, hogy irni fogok és bizonyosan tudtam, hogy nem lesz
                  belőle semmi.</p>
               <p>A kertész meg akarta mutatni, hogy mit végeztek a parkban, mióta itt vagyok.</p>
               <p>- Köszönöm - feleltem neki - ma nem érek rá, dolgom van.</p>
               <p>Kis híja, hogy azt is meg nem mondtam neki, hogy egy óra mulva irni fogok.</p>
               <p>A park mélyében olyan izgatottá lettem, hogy egyszer csak futni kezdtem, sebesen,
                  folyton sebesebben, lélekszakadva, - aztán lihegve dőltem egy fatörzshöz,
                  átkaroltam és keservesen zokogtam. Az nagyon jól esett.</p>
               <p>Azután leültem a fa alá és néztem, hogy sürög, hogy él ott a fűrengetegben egy
                  egész világ, hangyák, parányi bogarak s mekkora szerencsétlenség lehet az nekik,
                  ha én egyet mozdulok... Figyelemmel kisértem egy-egy hangya utját, kitért, ha
                  eléje tettem az ujjamat s keresett magának más ösvényt, de mégis ment.</p>
               <p>Azután tovább bódorogtam a fák közt. Ugy képzeltem, hogy nagyon sok időt töltöttem
                  ott a fa alatt és nemsokára ugy is este lesz. Majd este lámpagyujtás után próbálom
                  meg, hogy mire megyek.</p>
               <p>Az órám a zsebemben volt, de nem néztem meg hány óra.</p>
               <p>Mit csináljak addig?</p>
               <p>Meglátogatom Conan abbét.</p>
               <p>Az abbé a tornácon ült, reverendájának az alja föl volt gyűrve a cingulusa köré s
                  az öle teli volt forgácscsal. Főzőkanalakat faragott. Kértem, hogy folytassa csak.
                  Marianne asszony, amint észrevett, behuzódott a konyhába.</p>
               <p>- Mivel szolgálhatok a kegyelmes urnak? - kérdezte s lopva oldozta le a
                  reverendáját.</p>
               <p>- Köszönöm, nincs szükségem semmire, csak látogatóba jöttem.</p>
               <p>- Én hozzám? A kegyelmes ur!?... Istenem... Iszen csak tessék parancsolni,
                  elmegyek én akármikor a kastélyba.</p>
               <p>Kértem, hogy folytassa a munkáját. Nem akarta, - már hogy is merne ő én előttem
                  faragni!</p>
               <p>- Tudja mit? Mutassa meg, hogyan kell, én is megpróbálom.</p>
               <p>Addig erősködtem, mig megtette. Olyan puhán, könnyen vált le kése alatt a fa,
                  mintha vaj lett volna.</p>
               <p>- No, most én!</p>
               <p>Ide adta a kést, mutatta, hogyan kell fogni, de bizony nem igen boldogultam
                  vele.</p>
               <p>- Keményebben méltóztassék fogni!</p>
               <p>Gyöngék voltak az én ujjaim ahhoz a munkához s amint kissé erőlködtem, szilánkosan
                  hasadt be a fa, nem tudtam vezetni a kést. Marianne a konyhaajtóból leste, hogy
                  mit csinálunk.</p>
               <p>- Látja, tisztelendő ur, milyen ügyetlen vagyok.</p>
               <p>- Oh Istenem, minek is volna ez a kegyelmes urnak.</p>
               <p>- Majd még elvágja a kezét! - szólt ki hozzánk Marianne asszony. Kellemetlen volt
                  a hangja.</p>
               <p>Visszaadtam az abbénak a kést. Nem vagyok én ehhez se elég ember.</p>
               <p>- Mi ujság a faluban?</p>
               <p>- Nincs kérem semmi különös. Készülünk a bucsura, addig már nem mertem hozzá
                  fogatni a templom reperáláshoz, hogy ne legyünk rendetlenségben azon a napon, de
                  már megalkudtam a quimperi kőmivesekkel. Quimperből jön négy ember, Concarneauból
                  három, meg a mienk itt, az nyolc. Nyolcan kényelmesen elvégezhetik, mire beállnak
                  a téli essők.</p>
               <p>De hát mit érdekel ez engem? Minek jöttem ide? Ezalatt irhatnék otthon!</p>
               <p>Olyan hirtelen keltem föl, hogy az abbé csak ámulva nézett rám, mit akarok?</p>
               <p>- Megyek, dolgom van. Maradjon kérem.</p>
               <p>Megérintettem a kezét s otthagytam.</p>
               <p>Öt óra volt, mikor hazaértem. Az ebéd órájáig, hétig, babráltam jobbra-balra,
                  sehol se találtam a helyemet.</p>
               <p>Hét óra felé Dagoru Conan abbét jelentette.</p>
               <p>Szinte megörültem neki. Az abbé ötölt-hatolt s végre kisütötte, hogy bocsánatot
                  jött kérni.</p>
               <p>- Miért?</p>
               <p>- Talán megharagudott a kegyelmes ur.</p>
               <p>- Én?</p>
               <p>- Igenis, hogy olyan indulatosan el tetszett menni. Mindjárt gondoltam, de mit
                  csináljak, nem mertem azonnal...</p>
               <p>Biztositottam, hogy szó sincs róla, semmi okot se adott rá, csak én kissé izgatott
                  vagyok, nem érzem egészen jól magam.</p>
               <p>- Nézze tisztelendő ur, ha nem ebédelt még, hát maradjon itt velem, ebédeljünk
                  együtt.</p>
               <p>- Igenis kérem, én már vacsoráltam, mi hat órakor szoktunk, hanem azért nagyon
                  szépen köszönöm, örömmel itt maradok.</p>
               <p>Alig voltunk együtt tiz percig, már ráuntam. Csak akkor beszélt, ha kérdeztem s
                  ugy evett, mint egy cápa, kiizzadt belé. A szája teli volt még s már gyúrta a
                  következő falatot.</p>
               <p>Jaj! hogy szabadulok meg tőle ebéd után?..</p>
               <p>Amint fölkeltünk az asztaltól, elment ő azonnal, a saját jószántából, roppant mód
                  hálálkodva. Attól féltem, hogy kezet csókol.</p>
               
            </div>
            <div type="chapter">
               <head>XXV.</head>
               <p>A lámpa is ott égett az iróasztalomon.</p>
               <p>Jobbkézt állott a tintatartó, balról az ingaóra, középen a fehér papiros.</p>
               <p>Megálltam az asztal előtt s egy mélyet sóhajtva, nyugodtan, de egész nyugodtan
                  elgondoltam, hogy most mi fog történni: - leülök, veszem a tollat, bemártom és nem
                  fogok egy betüt se leirni, hanem majd hátradőlök a széken s ugy ülök itt éjfélig,
                  olvasva az óraketyegést.</p>
               <p>Hát minek is ülnék iráshoz?...</p>
               <p>Lesz, ahogy lesz, vigyen a sorsom, ahová neki tetszik.</p>
               <p>Átmentem a hálószobámba és lefeküdtem.</p>
               
            </div>
            <div type="chapter">
               <head>XXVI.</head>
               <p>Azon döbbentem meg, hogy milyen nyugodt vagyok.</p>
               <p>Vajjon helyt van az eszem?...</p>
               <p>Felültem az ágyban és ugy ügyeltem saját magamat, hogy nos, hát mit fogok most
                  csinálni?</p>
               <p>Aludni akarok?... De hisz nem tudok aludni!</p>
               <p>Fölkelek?... Minek?</p>
               <p>És mégis fölkeltem, az iróasztalom elé ültem, vettem a tollat, bemártottam és nem
                  irtam egy betüt se, hanem hátradűltem a széken és ugy ültem egész éjjel,
                  olvasgatva időnkint az órá­ketyegést.</p>
               <p>Nem voltak hevesebb emócióim, feneketlen keserüségben zsibbadt szét testem s
                  lelkem. Talán, ha arcul köpött volna valaki, arra se reagáltam volna.</p>
               <p>Reggel, amint derengeni kezdett, eloltottam a lámpát s lefeküdtem.</p>
               <p>Némileg még jól esett, hogy végre ezen is túl vagyok.</p>
               <p> VÉGE A MÁSODIK KÖTETNEK.</p>
               
            </div>
         </div>
         <div type="group">
            <head>
               HARMADIK KÖTET.
            </head>
            <p/>
            <div type="chapter">
               <head>I.</head>
               <p>Még hátra van a festés és Mathurine...</p>
               <p>Hamar, de hamar túl akartam esni ezeken is. Képtelenség mind a kettő, ugy járok
                  majd, mint az irással, de hát annálinkább végezni kell ezekkel is.</p>
               <p>Mi lesz majd azután?...</p>
               <p>Semmi, nem tudom, de ezektől is szabadulni akarok.</p>
               <p>Egyátalán nem gondoltam arra, hogy mit fogok festeni, de lázas sietséggel
                  készülődtem hozzá. Széles ablakot vágattam a kupolán. Mig ezen dolgoztak, némileg
                  megnyugodtam. A munkások kizavartak a toronyból s én, hol a parkban, hol a
                  tengerparton bolyongva, lassan­kint ismét kiokoskodtam magamnak egy gyanus
                  „talán”-t!</p>
               <p>Talán mégis!... Hátha azért nem tudok irni, mert túlságosan sok a festői elem a
                  szenzációim­ban? Hátha a vásznon jobban boldogulok, mint a papiroson!</p>
               <p>Mindaddig, mig festékeim nem lévén, munkához kezdenem lehetetlen volt, inkább a
                  biztató eshetőségeket találtam meg, - amint megérkezett Marignac küldeménye, sorra
                  ráakadtam a csüggesztő nehézségekre is. Hogyan boldogulhatnék, hisz alig tudok
                  valamit a festészet alap­elemeiből?... Gyerekkoromban tanítottak ugyan rajzolni,
                  de hisz annyival semmire nem megyek! Mindegy! Szintónusokkal is eléggé ki lehet
                  fejezni a hangulatokat s majd igy próbá­lom meg...</p>
               <p>Kegyetlenül megviseltek ezek a hetek és senkim nem volt, akinek sóhajthattam
                  volna. Dagorne előtt ugy titkoltam a gondolataimat, mintha bizony meg is értett
                  volna; a falubeliek csak a nagy urat látták bennem. Conan abbé is elidegenedett
                  tőlem, valószinüleg megijedt.</p>
               <p>Mikor a nagy ablakot vágták a kupolán, mondtam neki, hogy festeni fogok. Csóválta
                  a fejét, hogy milyen furcsák jutnak az eszembe! No, de ha már igy van, hát mondana
                  ő valamit!</p>
               <p>- Fössön a kegyelmes ur egy szép, nagy Szent Annát a templomnak, a régi ugy
                  megfakult s ugy össze van repedezve, hogy már nem is lehet megismerni.</p>
               <p>- Nem tudok én ugy festeni, tisztelendő ur.</p>
               <p>- Nem?... De hát talán kireperálni mégis csak ki tudná a kegyelmes ur, ugy-e?</p>
               <p>Megigértem, hogy majd hozatunk egy Szent Annát Párisból s ezzel beérte.</p>
               <p>Följött aztán egyszer, hogy mit föstök hát?</p>
               <p>Rosz napom volt. Persze... Mikor irni akartam, kapkodtam a szinekhez, most pedig,
                  hogy az ecsethez kellett volna nyulnom, néhány fegyelmezetlen hangulatfoszlányon
                  kivül ismét nem állott egyéb a rendelkezésemre. A vászonnal is csak ugy jártam,
                  mint a papirossal, sőt még addig se jutottam, mert mikor azt kezdtem keresni, hogy
                  mit fessek meg, egyik sujetmet lehetetlenebbnek találtam a másiknál s azon
                  töprengtem, hogyan fejezhetném ki szinekben a tehetetlenség hangulatát...
                  Bármiféle rajz zavarólag hatna... De vajjon nem azért óvakodom-e igy a rajztól,
                  mert nem tudok rajzolni?!...</p>
               <p>Hátha megfesteném a tengert, mikor szürke és köd van fölötte?... De hisz akkor is
                  él, szünte­lenül mozog!</p>
               <p>Talán festhetnék egy sivár pusztaságot, hogy egyetlen fűszál se legyen rajta, csak
                  csupa meszes, kavicsos föld és ólomszürke, mozdulatlan ég feküdjék fölötte, be,
                  be, messze be és sehol egy madár se legyen... De ez inkább a halál, nem pedig a
                  tehetetlenség! Vagy a „semmi.”... Hogy lehetne megfesteni a „semmit”?...</p>
               <p>Igy vergődtem.</p>
               <p>Kerestem a természetben a tehetetlenség hangulatát, hisz abban mindig híven
                  megtaláljuk a saját hangulatunkat, - csak ezt az egyet nem.</p>
               <p>De mégis!... Egyszer, akkor délben, amikor Mathurinehez készültem és rekkenő meleg
                  volt, nem moccant egy falevél se, irtóztató egyformán sütött a nap és ez szomorubb
                  volt egy esős őszi alkonynál, - akkor néhány pillanatig ugy éreztem, hogy azok a
                  saját pazar izzásában elalélt természet teljes tehetetlenségének a pillanatai
                  voltak.</p>
               <p>Mondom, kegyetlen napom volt s Conan abbé látogatott meg.</p>
               <p>Leültem és hagytam, hogy beszéljen. Azt hiszem a bucsuról beszélt, én néztem egy
                  darabig az arcát s aztán mögötte, a saját kósza gondolataimat.</p>
               <p>Egyszer csak elhallgat és hátra fordítja a fejét.</p>
               <p>- Ejnye, azt hittem, hogy valaki itt van mögöttem!</p>
               <p>Nem szóltam rá semmit.</p>
               <p>- Milyen furcsa! - mondta ő s még egyszer hátra tekintett, azután meg én rám.</p>
               <p>- Isten engem...</p>
               <p>- Igen, igen abbé, én néztem ott valakit.</p>
               <p>- Iszen nincs itt senki!</p>
               <p>- De igen, valakire gondoltam s az ott volt.</p>
               <p>Köhintett, nagyon bizalmatlanul vizsgálta az arcomat s hamarosan elment. Hátha még
                  azt is megmondtam volna neki, hogy az apámat és Mathurinet láttam a háta
                  mögött!</p>
               
            </div>
            <div type="chapter">
               <head>II.</head>
               <p>Maradt még egy utolsó szalmaszál s abba kapaszkodtam.</p>
               <p>Mathurine azt mondta, hogy csak üzenjek s eljön hozzám...</p>
               <p>Tehát üzenni fogok neki, hogy jőjjön! Mit bánom én... A szeretőmmé teszem, ha
                  kell!</p>
               <p>El fogom küldeni hozzá Dagornet, éppen őt.</p>
               <p>De hogyan? Mit mondjak neki?</p>
               <p>„Eredj le Mathurinehez s mondjad neki, hogy jőjjön.” Azonnal, azonnal, küldöm őt
                  azonnal - s nem is haboztam, becsengettem Dagorut. De nem néztem rá, ugy mondtam
                  neki:</p>
               <p>- El foglak küldeni valahova.</p>
               <p>- Igenis.</p>
               <p>- El foglak küldeni ma...</p>
               <p>Mégis resteltem. Kár volt behivni, inkább magam mehetnék utána! - gondoltam.</p>
               <p>- Hova tetszik parancsolni.</p>
               <p>- Egy... Azaz majd délután figyelmeztess rá.</p>
               <p>- Tán asszony kell a kegyelmes urnak?</p>
               <p>- Honnan tudod? - kérdeztem tőle ijedten.</p>
               <p>- Hm... Már régen gondoltam, bocsánatot kérek, csak nem mertem szólni. Mit mondjak
                  neki? Mikor jőjjön?</p>
               <p>A készsége jobban zavarba hozott, mintha vakmerően szembe szállt volna esetleg
                  velem. Hisz ez nem Dénes!... Ez valami más... De feszélyez azért ez is, hanem
                  másként, ugy, hogy pirulva bár, de mégis megmondtam neki:</p>
               <p>- Eredj le Mathurinehez és mondjad neki, hogy jőjjön.</p>
               
            </div>
            <div type="chapter">
               <head>III.</head>
               <p>Három óra oda, három vissza, - tehát összesen hat.</p>
               <p>Az első elmult nagy nehezen... a másik is... azután megállitottam az asztalomon
                  levő inga­órát... azután imádkoztam.</p>
               <p>Nem tudom, hogy jutott eszembe, egyszer csak elkezdtem a miatyánkot.</p>
               <p>Dagorne egyedül jött vissza. Mathurine azt üzente, hogy ne haragudjam érte, de a
                  héten nem ér rá, hanem majd a bucsu után, a jövő vasárnap...</p>
               <p>- Eljön?!</p>
               <p>Dagorne vigyorogva felelt:</p>
               <p>- El-e?... Jön az kérem szépen, mint a bárány. Melyik ne jönne!</p>
               
            </div>
            <div type="chapter">
               <head>IV.</head>
               <p>Szombaton volt a bucsu.</p>
               <p>Ugy irom itt le, amint ma látom. Ma már látom hozzá az elejét is.</p>
               <p>Látom a februári nehéz ködöt s alatta az Oceánt. Meg van halva az egész láthatár.
                  A köd koporsófödele alól menekülő hullámok harsogva tépik a partot, dühös
                  tajtékkal köpködve be a konok sziklákat; mély barázdát szorít a fojtogató tenger
                  egy-egy merészebben kiálló gránit­tömb nyakán s az apró habok sírva vájják be
                  magukat a térdei alá. A tenger nem akar meg­halni!</p>
               <p>Látom a fekete bárkákat, leszerelve reszketnek az öbölben, nyöszörögve inganak a
                  csupasz árbocok s a halászpadok alatt gubbaszt nehány sirály.</p>
               <p>Látom a halászgunyhókat a parton. Az asszonyok szorgalmasan foltozgatják a
                  vitorlákat s javitják az ereszre aggatott hálókat. Azok a dalok, melyeket szinte
                  titokban dudolnak le munka közben, szürkébbek az imádságnál, olyan egyformák és
                  olyan hosszuak, mint az a barna fonál, amelyből a hálót kötik... A konyhában, a
                  tüzhely fölé akasztott bográcsban pedig békésen rotyog a leves.</p>
               <p>Látom a halászt, a gunyhó elé ágyazott magának heverő almot, jó sós szagu
                  hinárból. Feje alá tette párnának a facipőit, zápfogra szorítja mocskos kis
                  pipáját és pihen és nézi, szüntelen nézi a ködöt, ma is, holnap is. A gyerekek,
                  kócos, maszatos kis békák, boldogan bújnak a karjai alá, a lábai mellé, vetélkedve
                  nyargalnak a konyhába parázs után, ha parázs kell a pipára s halommal hordják neki
                  a szines kagylókat. Átballag a szomszéd halász is, ráncba szedett homlokkal segít
                  pihenni és már most ketten nézik a ködöt, mig csak ki nem ürül mind a kettőjük
                  dohányos kobakja. Akkorra pedig előkerül a harmadik szomszéd, elő a negyedik,
                  hatodik és már most hatan nézik a mozdulatlan ködöt, szótlanul, napokig.</p>
               <p>Végre megjön, amit vártak: az erős nyugoti szél. Rongyokká marcangolja a ködöt,
                  vonítva korbácsolja szét foszlányait a tenger vállairól és diadalmasan öleli le
                  végtelen kebelére a kék eget a napfényben ragyogó Oceán.</p>
               <p>Most aztán, elő a bárkákkal!</p>
               <p>Gondosan átvizsgálják az utolsó eresztékig, ujra kátrányozzák, a csavarokat
                  megszorítják, megrongált részeit ujakkal cserélik ki, berakják a hálókat, a
                  horgokat, a szigonyokat, a köteleket, a szekercéket kiköszörülik, kis hordókba
                  sót, olajat és kétszersültet raknak a fenék alá, - dolga van ott, sok dolga
                  gyereknek, asszonynak. És mikor a vitorlarudak is ott lógnak az árbocokon, még
                  egyszer tűzfölé akasztja az asszony a bográcsot s megfőzi gondosan, ezer jóizüre
                  és talán utoljára az ő urának a húslevest.</p>
               <p>Azután kurtán bucsuznak övéiktől és a bárkára szállnak ők hatan, mind a hatan
                  markos, elszánt halászok. Bőrüket kicserzette a sósviz, a szél, a nap, - szivük
                  meg ott lett jó erős az árboc tövében, a tengeren. Ők hatan együtt egy család.
                  Éppen hat ember kell minden bárkára, többen nem férnek, kevesebb nem elég és annak
                  a hatnak egy közös, könnyen szakadó szálon az élete. Ha az egyik el talál késni
                  egy vitorlaforditással, mind a hatnak özvegyen marad itthon az asszonya. Ha fordul
                  a szél, ha oldalt veti a bárkát a hullám, ha sebesen be kell vonni a vitorlákat,
                  ha forditani kell a kormányrudon, - mindeniknek megvan a maga bátran, azonnal,
                  habozás nélkül cselekedni valója. Néhány hitvány deszkaszál ezen a rengeteg vizen
                  és ők hatan együtt a halál ölében járnak néhány falat kenyérért!... Azt a falat
                  kenyeret várja itthon reszketve az asszony és a kis szőke porontyok, - azért
                  mennek ők ki messze, Izland felé, el az Uj-Földig, mikor fölszáll a köd, mert ez a
                  legendás föld meddőbb egy ringyónál, csak szép. Száz özvegy halászasszony se tudna
                  egy buzakalász alá elegendő esőt sirni belé.</p>
               <p>Az asszonyok hosszasan néznek a távolba vesző bárka után s az ölben tartott kis
                  poronty is ott látja a saját jövendőjét:</p>
               <p>Car c’est pour les flots que nous enfantons,</p>
               <p> Tous meurent marins, qui sont nés Bretons...</p>
               <p>Ők itt maradnak imádkozni.</p>
               <p>Mig azok kint küzködnek ég és víz között, itt, a mi kis templomunkban, csodatévő
                  Szent Anna templomában bucsura járnak az asszonyok s az a néhány itthonmaradt
                  öreg, meg nyomorék, hogy áldást könyörögjenek le az utjokra.</p>
               <p>A mohos tornyu kis kőtemplomot a sírok veszik körül. Hisz olyan kevésnek ássák meg
                  a sírját a szárazföldön. Kár is volna azokat külön temetőbe vinni. Jobb nekik itt,
                  közel az Isten házá­hoz.</p>
               <p>A templom zsúfolva volt asszonyokkal, de sőt a felének hely se jutott bent a
                  templomban, azok hát künt térdeltek le a sírok között.</p>
               <p>Egy fenyőfához támaszkodva, eleinte közönyösen néztem őket. Mathurinet kerestem.
                  Vajjon megszólít?...</p>
               <p>Csupa, csupa asszony, mind egyformák, erős arcu, nem szép asszonyok... Nem
                  törődnek velem, rám se néznek, - szomoruak, csöndesek valamennyien, nem tudom,
                  melyik köztük a leány, melyik az anyja. A ruhájuk is egyforma, dísztelen fekete
                  posztóköntösben van vala­mennyi s nincsen rajtuk egyetlen szál virág, egy szem
                  gyöngy se. A szélesen kihajtott fehér főkötő még egyformábbá teszi őket. Ez a
                  fehér sisak valami aszketikus, rideg árnyékot borít az arcukra, egy fürt, de még
                  egy szál haj se látszik ki alóla, - mind megannyi szomoru nézésü, lesütött szemü
                  apácái ők a tengernek. Széles, kerek fehér gallér van a vállukra terítve s ez az
                  egyetlen fényüzésük; ezer apró, szalmaszálnyi redőkbe van szedve ez a hófehér
                  gallér, melyet nem derít egy öltésnyi himzés, egyetlen keskeny szalagocska se.
                  Minek is volna az a szalag?... Kinek tűznének virágot a mellükre?... Hisz nincs,
                  aki elkérje.</p>
               <p>Imádkoztak.</p>
               <p>Oh, hogy tudnak ezek a halászasszonyok imádkozni!</p>
               <p>Ez az igazi, alázatosan vallott, vak bizodalommal rebegett imádság, melynek szent
                  kötelesség érintetlen épségben őrizni meg egy Istent.</p>
               <p>Hogy elfeledtem köztük a saját nyomoruságomat...</p>
               <p>Besompolyogtam a templomba s egy darabig még okoskodtam, hogy mégis csak jól van
                  ez igy... Áldott legyen az a pap, az az együgyü, ostobául ravasz és kövér pap ott
                  az oltár előtt, áldott legyen, mert hisz ő ápolja és őrzi ezeknek a szegény,
                  gyönge, félő asszonyoknak a sötétséget és a babonát... Hisz a reménységet, meg a
                  vigasztalást nyujtja igy nekik. Ugyan mit érne ezeknek a tudás, mit az egyszerü,
                  Istenét magának megteremtő vallás, mig a férjet, a szeretőt, meg az apát egy kis
                  dióhéjban hajigálja hullámról-hullámra a kiszámithatatlan szeren­cse?!... Az erő
                  törvényei, az egyensúly mértani arányai és csak ugy minden egyéb bölcsesség csúful
                  cserben hagyná őket az első viharos éjszakán, hallva a sirályok vijjogását s a
                  hullámseprő szél visítását.</p>
               <p>Térdencsúszva tolakodtak az oltár elé.</p>
               <p>Egy kis aranyozott, üvegfedelü szelencében Szent Anna hajából van egy fürt, Conan
                  abbé nyujtotta az ajkuk alá s azt csókolták sorra az üvegen keresztül: az
                  reménységet ad, az gyógyit, megőriz és bocsánatra segít benneteket szegény,
                  búbánatos, együgyü asszonyok ti, kiknek csak egy falat kenyér kell, kik csak élni
                  akartok és könyörögtök, hogy éljen az apátok, az uratok, a fiaitok és a
                  szeretőitek is hagy éljenek... Ennyit igazán megtehetne nektek az az Isten!</p>
               <p>Megosztom veletek amim van, akár a saját falatomat is szivesen átengedem
                  egyikőtöknek... De még igy se jut mindeniteknek, igy se menekülhettek a
                  tengertől.</p>
               <p>És mégis irigyellek benneteket, mert hisztek.</p>
               <p>Oh, hogy tudnak ezek a halászasszonyok hinni!...</p>
               <p>Ha én is annyi bizalommal tudnám csókolni azt a szelencét, én velem is csudát
                  tenne Szent-Anna.</p>
               <p>Hátha?!...</p>
               <p>Az oltár tömjénfüstje fullasztó vastagon áll össze felhőbe fölöttünk, a fehér
                  főkötőket átveri a tolongásban az izzadság és az éneknek, amit énekelnek, nincs
                  dallama, kivehető szövege sincsen, olyan erősen, lélekszakadva harsogják, hogy nem
                  is könyörgés az már, hanem irga­lomra kényszerítése az égnek...</p>
               <p>Még néztem a templom ablakait, melyekre szomoru képeket föstetett ennek a szomoru
                  vallás­nak a szomoru fantáziája. Mintha nem is a bocsánatot tanitaná, hanem a
                  büntetéssel fenyeget­ne, - az ablaküvegeken a pokol gyerekesen iszonyu bünhődéseit
                  szinezi élénkre az innen kirekesztett napsugár...</p>
               <p>Még okoskodom: - ez nem vallás, ez azoknak a papoknak a jövedelmező üzlete, akik
                  meghíz­nak itt és cimborájuk a nyomoruság, a szenvedés, meg a tenger... A vallás
                  nem a fenyegetés, a vallás a vígasztalás... De mégis, elismerem, hogy szükség van
                  itt Conan abbéra, mindaddig, míg mi nem teszünk róla, hogy egy falat kenyér
                  olcsóbb legyen az életnél. De... Hisz nekem van kenyerem és mégis jó volna
                  hinni... Milyen poklot tudnék én festeni a lelki szenve­déseimből azokra az
                  ablakokra s azokat meg talán ezek az emberek néznék közönyösen.</p>
               <p>Harsog az ének, az arcok kipirulnak, reszket belé a válluk és várom, várom, hogy
                  most mind­járt elkezdenek szédületesen forogni s a földhöz verik meggyötrött
                  koponyáikat... Az öreg emberek csakugyan leborulnak a földre a csók után s ott
                  rugdossák őket az előre tolakodók facipői, de ez nem fáj nekik, nem is éreznek,
                  mert hisznek, boldogan, mámorosan, őrülten, mint a bálványszekér kerekei alatt
                  fetrengő fakir...</p>
               <p>És nem tudom hogyan, lassan térdre ereszkedtem és velük énekelek és a vér a
                  fejembe tódul és visznek magukkal az oltár elé és Conan abbé az ajkaim alá nyujtja
                  Szent-Anna fürtjét...</p>
               <p>Oh de Conan abbé ebben a pillanatban észrevette, hogy én vagyok.</p>
               <p>- A kegyelmes ur!!...</p>
               <p>Elkapta ajkaim elől az ereklyés szelencét, letörülte s ugy nyujtotta csókra.</p>
               <p>Föléje hajoltam, az ajkaim is hozzáértek... Pedig megcsókoltam volna az
                  imént...</p>
               <p>Szomoruan állottam azután félre.</p>
               <p>Előttem vonult el a processzió.</p>
               <p>Elül vitték a keresztet, utána a zászlókat, azután leányok emelték Szent-Anna
                  szobrát, azután jött a pap s vele a kántor, egy recsegő hangu vak ember, aki
                  tulbirta valamennyi asszony hangját és megint zászlók és ezek után, mintha fehér
                  pillangók raja tódulna ki a templomból, énekelve, hosszu, hosszu sorban jönnek a
                  fehér főkötős asszonyok.</p>
               <p>Háromszor kerülték meg az üresen hagyott templomot, azután Conan abbé bement
                  ministrán­saival a templomba, hogy beszentelje a gyertyákat, melyeket a halász
                  asszonyok hoztak.</p>
               <p>A Szent-Anna gyertyái...</p>
               <p>Minden halászgunyhóban ott lóg az Anna napján szentelt gyertya s azok a boldogok,
                  akik soha meg nem gyújtják. Az itthon maradt jó asszonyok türelmesen várják vissza
                  Izlandból a bárkákat. Igy nyár végére szoktak azok hazakerülni. Amelyik gunyhónak
                  hazaérkezik a gazdája, az elhozza vasárnap a templomba a gyertyáját s az
                  Uristennek adja. De amelyik gunyhó hasztalan várja az emberét!... Nagyon, nagyon
                  soká marad már oda a bárka, egyik is megjött, a másik is, nyár is elmult, csak hat
                  asszony várja hiába az urát s minden egyes nap keservesebben mulik, egy-egy
                  örökkévalóság nekik az éjszaka. Hatan járnak le a partra s lesik az ő bárkájuk
                  vitorláit. Nem jön. De jön a téli köd.</p>
               <p>Ekkor aztán a jó Isten szóljon hát, - előveszi a hat asszony az Anna-napján
                  szentelt gyertyát, feltűzi a Szent képe elé a gunyhóban, ajtót, ablakot tárva hagy
                  és meggyújtja.</p>
               <p>És ez százszor a halál!</p>
               <p>Lesi remegve az égő gyertya lángját, a libegő lángnak minden rezzenése a szivét
                  perzseli végig ezer remény, ezer kétségbeesés az...</p>
               <p>Mert ha annak a gyertyának a lángját kioltja a tengerről fújó szél, akkor nincs
                  kit visszavárjon a hat asszony többé. Ott messze, az északi tengerből kelt ki
                  Szent-Anna hivására a gunyhó gazdája és haza sóhajtott és attól aludt el a
                  gyertya.</p>
               <p>Conan abbé most szenteli a templomban a gyertyákat, idekünt pedig térdreborulnak
                  az asszo­nyok, a földön az arcuk, nyöszörögve imádkoznak - Szent-Anna most, most
                  légy kegyes!... Segíts meg minket, ebben a mostoha földben, itt a fenyőfák alatt,
                  itt adj nekünk és a miéink­nek örök nyugvóhelyet, mi Asszonyunk!...</p>
               <p>Egyedül én állottam ott köztük, néhány percre beborult a nap és szél suhant be a
                  tengerről. Talán, haza sóhajtottak a halászok.</p>
               <p>Bucsu után nincs tánc. Az öregek isznak egy csésze almabort, az asszonyok hamar
                  hazamen­nek és imádkoznak és várnak. Néhány öreg asszony, akinek már nincs kit
                  visszavárnia, itt marad s azok helyett járja és imádkozza tovább a bucsut, akik
                  azt hiszik, hogy maguk nem végeztek eleget. Egy souért egy forduló a templom körül
                  s jó bőven imádság, két souért kettő, kinek ahogy telik rá. És elvégzi olyan
                  lelkiismeretesen, olyan áhitatosan, mintha csak magáért tenné. Meg hátha... Talán
                  egyszer mégis visszajön az a hat, akiket ő kisért le valaha régen a
                  tengerpartra.</p>
               
            </div>
            <div type="chapter">
               <head>V.</head>
               <p>Ha én ezt ugy meg tudnám irni, ahogy éreztem. Ahogy láttam!... Vagy ha meg tudnám
                  fösteni azt a képet, amelyet sejtve látok: - Szent Anna hozza a tenger fölött a
                  halászok sóhajtását...</p>
               <p>Teli volt a lelkem ezzel a búbánatos poézissel, mikor Dagorne belépett hozzám.</p>
               <p>- Itt van - szólt, mintha a cimborájához szólt volna, - beereszthetem?</p>
               <p>- Mathurine?!</p>
               <p>A fejével intett, hogy: - az, az!</p>
               <p>- Itt van! - s kiszólt az ajtón és bejött Mathurine. A gyertya is nála volt.</p>
               <p>Dagorne vigyorogva hagyott bennünket magunkra.</p>
               <p>- Milyen meleg van, - szólt az asszony.</p>
               <p>Nem tudom milyen volt, nem mertem ránézni. Egyátalában nem tudtam, hogy mit
                  csináljak most.</p>
               <p>- Ott volt a bucsun, láttam... Hát most mit csinál?... Milyen jó hűvös van
                  itt!</p>
               <p>Ő közeledett hozzám. Egészen közel jött és én féltem tőle, mint amikor Dénes elől
                  csúsztam hátra az apám ágyán.</p>
               <p>Megfogtam a kezében levő gyertyát s azt hebegtem:</p>
               <p>- Magának is van... Szentelt gyertya...</p>
               <p>Olyan forró volt a tenyerem, hogy azonnal olvadni kezdett a viasz benne s
                  undorodva bocsá­tottam el. Leesett a földre.</p>
               <p>- No most eltörött - szólt Mathurine, lehajolva utána.</p>
               <p>- Eltörött...</p>
               <p>És én is lehajoltam.</p>
               <p>- Nem tesz semmit, nem baj.</p>
               <p>Fölvette a gyertyát, de én ugy maradtam, a szék mellett, guggolva. Tudtam is én
                  akkor, hogy mit cselekszem!</p>
               <p>- Hát mi baja? Milyen furcsa!</p>
               <p>Nevetett s a kezét nyujtotta, hogy kapaszkodjam bele.</p>
               <p>- Tán bizony görcs állott az inába, - szólt és ő fogott meg. A hónom alá nyult s
                  ugy fölemelt, mint egy pelyhet.</p>
               <p>Sajátságos!... Most, e sorokat irva, ugy, mint akkor, ma is mérhetetlen
                  szégyenérzet fog el. Már nem félek, nem is reszketek, de szégyenlem magam a nagy
                  erős asszony előtt, szégyen­lem magam, mint a gyerek, akit buja erkölcstelenségen
                  ért az anyja... Mentegetni szeretném magam, mint akkor, de mit mondjak?...</p>
               <p>Mentől gyöngédebben szól hozzám, annál hitványabb vagyok, - ég az arcom, nem merek
                  fölpillantani a földről, mert gúnyosan néznek rám még a falak is... Óh, csak már
                  egyedül lehetnék, vagy meghalnék inkább!</p>
               
            </div>
            <div type="chapter">
               <head>VI.</head>
               <p>Hallom és a csontjaimat hasogatja a kacagása. Adni akarok neki, sok pénzt,
                  mindent, amim csak van... Az ajkát bigyeszti és olyan szánakozólag tekint végig
                  rajtam. Egyet bólint, meg­ráz­kódik, vállat von, igazgatja a csipőin a ruháját,
                  lassan, lassan. Istenem, milyen lassan öltözik...</p>
               <p>Alig vagyok képes visszafojtani a zokogást.</p>
               <p>Restelli magát ő is, vagy haragszik? Az ő arca is piros, bágyadt a tekintete, már
                  nem kacag többé, nem is mosolyog. Egyikünk se szól. Oh bár csak szólna!!...</p>
               <p>Leesett valami a padlóra. Egy gomb, vagy egy tű, de olyan viszhangosan koppant
                  ebben az irgalmatlan csöndben.</p>
               <p>Aztán kiment.</p>
               <p>Halkan, durcásan dünnyögte:</p>
               <p>- No ezért ugyan kár volt ám idebolondítani az embert.</p>
               
            </div>
            <div type="chapter">
               <head>VII.</head>
               <p>Hallgattam, mint halad keresztül a másik szobán, azután le a lépcsőkön, nyugodt,
                  egyenletes, biztos lépésekkel, mint aki tudja, mit akar s hova megy... Most ért le
                  az első emeletre... Eddig már lent lehet a földszinten...</p>
               <p>Semmi neszt se hallok, már most bátran sóhajthatok.</p>
               <p>De nem mertem sóhajtani. Visszafojtott lélegzettel sompolyogtam föl az erkélyre,
                  lábujj­hegyen, hogy zajt ne üssek, - mert hátha el se ment, hátha találkozott
                  Dagorneval, elmondta neki és most együtt kacagnak rajtam...</p>
               <p>Reszkettem, alig volt annyi erőm, hogy össze ne roskadjak.</p>
               <p>Leguggolva, az erkélykarzat kőoszlopai közt lestem, hogy elment-e hát
                  csakugyan?...</p>
               <p>Igen, ott megy, egyedül, nem is siet, egyszer se tekint vissza. A kamélia bokrok
                  mellett meg­áll. Talán virágot akar tépni?... Ugyan mi juthatott eszébe annak az
                  asszonynak akkor, ma se tudom, miért tette: - lehajolt, sebesen egy kis gödröt
                  vájt egyik bokor alá, többször nyugta­lanul körültekintett, letörött egy darabkát
                  a szentelt gyertyából s azt oda a gödörbe téve, elföldelte és meg is taposta ott a
                  földet. Azután sebesen ment ki a parkból.</p>
               <p>Tehát ennek is vége van.</p>
               <p>Még láttam, amint fölkerült a sziklák közt a tengerpartra, nyilván nem akart a
                  falun keresztül menni. Olyan nagynak, óriásnak tetszett s mintha az alkonyra rezgő
                  levegő visszafelé hozná őt, inkább közeledni látszott... Az öböl lejtőjén
                  egyszerre tünt el előlem.</p>
               <p>Már most mit csináljak?</p>
               <p>Egy darabig bambán bámultam le a fák közé. Ha leugranék innen?!...</p>
               <p>Amint ez a gondolat az eszembe ötlött, abban a pillanatban mintha már esném,
                  éreztem, mint csap el mellettem a levegő és most, most azonnal zuhanok a földre,
                  szétloccsan a koponyám, összetörnek a karjaim, a lábaim...</p>
               <p>Azon mozdulatlanul guggolva, az erkélykarzat kőoszlopai közé támasztott fővel
                  bámultam le a fák közé sokáig, talán két óra hosszáig, mert már sötétedett, mikor
                  rémülve hallottam a Dagorne hangját. Ijedten kiáltotta:</p>
               <p>- Ur Isten!</p>
               <p>Hozzám ugrott.</p>
               <p>- Mi lelte a kegyelmes urat?! Jaj Istenem, mi történt?</p>
               <p>Mert nem mozdultam, sőt behunytam a szemeimet. Komédiáztam neki. Ugy tettem,
                  mintha rosszul volnék, - mert hát mit mondjak, ha már igy talált?</p>
               <p>Mikor segítség után kezdett kiáltozni, akkor szóltam neki.</p>
               <p>- Rosszul vagyok, vizet.</p>
               <p>Lefutott víz után.</p>
               <p>Igy lesz a legjobb! Beteg leszek s igy kitérek a kérdezősködései elől. Ágyban
                  maradok... Hát idáig jutottam!...</p>
               <p>A lovászokat csőditette föl s én, - hisz már nem tehettem egyebet - engedtem, hogy
                  ölben vigyenek le a hálószobámba. Lefektettek s attól féltem, észreveszik, hogy
                  komédiázom. Dagorne maradt mellettem, kérdezősködött.</p>
               <p>- Istenem, ha tudtam volna! De azt gondoltam, hogy itt van a Grégoire asszonya,
                  hát be­mentem a faluba. Régen elment?</p>
               <p>Bólintottam, hogy el.</p>
               <p>- Elszédült a kegyelmes ur?</p>
               <p>Intettem neki, hogy igen, igen, csak maradjon csöndesen.</p>
               <p>- Elküldök a tisztelendő ur után!</p>
               <p>- Nem szükséges! - szóltam ijedten. - Nem kell senki! - tettem utána
                  halkabban.</p>
               <p>Egy izben háttal volt felém Dagorne s ugy tetszett, hogy mosolyog. Talán
                  észrevette?!... Talán tudja is?!...</p>
               <p>- Dagorne!</p>
               <p>Felém fordult. Nem látszott az arcán semmi nyoma a mosolynak.</p>
               <p>- Fordulj meg, kérlek!</p>
               <p>- Hogyan?</p>
               <p>- Csak fordulj meg, az Istenre kérlek.</p>
               <p>Nem tudta elképzelni, hogy mi lelt, mit akarok? Hátat fordított. Az állcsontjai
                  ugy kiállottak, hogy azt hittem, csakugyan nevet.</p>
               <p>- Dagorne! - szóltam hozzá könyörögve.</p>
               <p>- Tessék parancsolni!</p>
               <p>- Kérlek, de igérd meg, hogy őszinte leszel? Ugy-e igen?...</p>
               <p>- De kegyelmes uram... Hát iszen én nem tudom, mi lelte a kegyelmes urat!...
                  Elküldök mégis a tisztelendő ur után.</p>
               <p>- Nem, nem! Nem kell!... Nincs semmi bajom Dagorne, nem vagyok én... Csak azt
                  mondd meg, hogy ugy-e nevettél az imént?</p>
               <p>- Én!? Mikor?</p>
               <p>- Lásd, nem akarsz őszinte lenni! Nem bánom, csak mondj igazat. Hálás leszek érte.
                  Ugy-e nevettél, fiam? Mosolyogtál rajtam, mikor hátat fordítottál?</p>
               <p>- Isten bizony, én nem tudom, mit akar a kegyelmes ur.</p>
               <p>Ijedten hátrált az ajtó felé.</p>
               <p>- Ne menj ki, maradj itt... Gyere ide...</p>
               <p>Már annyira voltam, hogy el akartam mondani neki a történteket.</p>
               <p>- Nem vagyok beteg, Dagorne, tudod te jól, hogy nincs semmi bajom...</p>
               <p>- Tudom, kérem szépen, tudom, csak mégis elszalajtok a tisztelendő ur után.</p>
               <p>Nem hallgatott rám, azt hitte valószinüleg, hogy félrebeszélek s elküldte a
                  vadászt Conan abbé után. Engem ugy csillapított, mint a lázbetegeket szokták. Föl
                  akartam kelni, kértem a ruháimat. Azt mondta, hogy iszen már ugy is este van,
                  minek kelnék föl, már csak maradjak szépen az ágyban. Azt hiszem, képes lett volna
                  lefogni, ha nagyon ellenkeztem volna.</p>
               <p>- Nem hallod, hogy nincs semmi bajom! - szóltam s izgatottságom annyira erőt vett
                  rajtam, hogy ugy vacogtak a fogaim, mintha a hideg lelt volna.</p>
               <p>- Tudom, kérem szépen, tudom...</p>
               <p>De már dühbe hozott. Reszketve parancsoltam neki, hogy fel akarok öltözni. Annál
                  szeli­deb­ben csitított, hogy mindjárt, mindjárt.</p>
               <p>Ekkor az jutott az eszembe, hogyha tovább erőszakoskodom, ezek azt találják hinni,
                  hogy meg­zavarodtam!... Csak egyiknek jusson eszébe s megkötöznek!... Hogy is
                  magyaráznám meg nekik, hogy nincs semmi bajom, - mégis ölben hoztak le a
                  toronyerkélyről?... És hogy eddig betegnek vallottam magam!... Conan abbé is azt
                  fogja hinni, hogy vagy lázam van, vagy megbolondultam. A teljes igazságot is
                  hasztalan mondanám el, azt még kevésbé tartanák valószinünek. Mit
                  csináljak?...</p>
               <p>Ledőltem a párnáimra s hallgattam. Utóbb behunytam a szemeimet, lecsillapodtam.
                  Leg­okosabb s legegyszerübb lesz, ha azt hitetem el velük, hogy beteg vagyok.</p>
               <p>Conan abbé érkezett meg, de nem mozdultam.</p>
               <p>- Elaludt! - suttogta neki Dagorne.</p>
               <p>A pap lábujjhegyen, szuszogva jött az ágyamhoz.</p>
               <p>- Hát mi az, mi az? Mi baj? - kérdezte ő is suttogó hangon Dagornetól.</p>
               <p>- Pszt... Jaj, mennyi bajom volt vele!!... Mind föl akart kelni, pedig ugy
                  didergett, mint a kocsonya.</p>
               <p>Hátrább huzódtak, nem hallottam, mit beszéltek. Meg se moccantam, pedig nem jól
                  feküdtem, fájt a mellem, ugy elzsibbadt a derekam, szerettem volna oldalt
                  fordulni. Azután valamelyik az ágyam mellé ült és sokáig csönd volt. Elaludtam.
                  Körülbelül éjfél felé riadtam föl. Hát a pap ült mellettem s mellére horgasztott
                  fővel, jóizüen szundikált. Egyet-egyet horkolt a jó ember s fényes, piros arca ugy
                  izzadt, mintha nagy hőségben keményen dolgozott volna.</p>
               <p>Nesztelenül be akartam fordulni, de fölébredt.</p>
               <p>- Dicsértessék a Jézus Krisztus! - szólt álmos hangon s bizony nem tudta
                  hirtelenében, hogy hol is van ő ott? Megdörzsölte a szemeit és a tenyerével az
                  orrát. - Nincs semmi baj!... Semmi baj!... mondogatta halkan, azután motyogott még
                  valamit, fölém hajolt, én azonban ismét ugy tettem, mintha aludnék, amire ő
                  megigazgatta rajtam a takarót s nehány perc mulva megint hallottam, mint szíjja
                  egészséges, teli kortyokkal kövér álma emlőit.</p>
               <p>Dagorne reggelre került vissza a quimperi orvossal, aki természetesen nagy dolgot
                  készült cselekedni a kerbastiki uraság betegségével s egy rakás lázat konstatált
                  rajtam Conan abbé és Dagorne segitségével. Már ekkor nem mertem azt mondani, hogy
                  nincs semmi bajom. Dagorne mind tóditotta, hogy milyen rosszul voltam az este,
                  hogy erőnek erejével ki akartam ugrani az ágyból, hogy folyton félrebeszéltem,
                  Conan abbé nem győzte a jó Istent áldani, hogy meghallgatta az ő könyörgéseit az
                  éjszaka, mert csak az segített annyira is, hogy azt az álmot küldte rám a
                  Isten.</p>
               <p>- Már az igaz, hogy eleget hánykolódott a kegyelmes ur!</p>
               <p>Mindent rájuk hagytam. Az orvos letelepedett a kastélyban, egyik éjjel a pap,
                  másik éjjel Dagorne ült az ágyam mellett, suttogva beszéltek, lábujjhegyen
                  járkáltak, én meg ott feküdtem az ágyban, alig szólva hozzájuk. Napról-napra
                  kevésbé éreztem a szükségét annak, hogy fölkeljek, megszoktam, megszerettem a
                  félhomályt, a gyöngéd suttogást, a csöndöt s legalább elfoglalt valami: - beteg
                  voltam.</p>
               <p>Egy hét mulva már magam is hittem, éreztem, hogy beteg vagyok. Hat óránkint
                  borzongatott a váltóláz és jól esett az orvos erős meggyőződése, hogy ő nehány hét
                  alatt meggyógyít.</p>
               
            </div>
            <div type="chapter">
               <head>VIII.</head>
               <p>Augusztus közepén az orvos kijelentette, hogy egészséges vagyok. Conan abbé, aki
                  jelen volt, azonnal elfutott s meghuzatta a harangot. A szokatlan időben konduló
                  harangszóra a falubeli halászasszonyok összegyűltek a torony alá. Az orvos, aki
                  még ott maradt s beszélgetett velem, leereszkedő mosolylyal tekintett ki az
                  ablakon és biztatott, hogy keljek föl, mutassam meg magam alattvalóimnak, akik ime
                  mennyire örvendeznek fölgyógyulásomon!</p>
               <p>Elmosolyodtam s megigértem neki, hogy majd fölkelek, majd aztán elmegyek a faluba
                  és majd gyönyörködhetnek bennem.</p>
               <p>Az orvos még hosszan taglalta előttem ezt a régi szokást, ugy, hogy el is
                  felejtett felkelésre nógatni, aminek én nagyon örültem. Végre elbucsuzott és
                  elment.</p>
               <p>- Tehát csak továbbra is sok friss levegő, kegyelmes uram! Sok mozgás és vígasság,
                  kegyel­mes uram, vígasság! Ne az az örökös egyedüllét. Szerencsésen kihevertük ezt
                  a kis gyomorlázat...</p>
               <p>Aztán mondott mindenféle latin szavakat, a melyeket én három hét óta már olyan
                  mérhe­tet­lenül untam.</p>
               <p>Ahogy az orvos kiment, Dagorne jött be. Láttam rajta, hogy ünnepiesen van
                  fölöltözve s el szeretne valahova menni. Eszembe jutott, hátha Mathurinehez
                  megy?!... Elmosolyodtam, szomoruan, de tán közönyösen. Tudja az Isten, mintha nem
                  is éltem volna, nem nyugtalanított többé a Mathurine emléke.</p>
               <p>Szava elé vágtam:</p>
               <p>- El akarsz menni?</p>
               <p>- Csak... csak... Azt akartam kérdeni, parancsolt a kegyelmes ur valamit?</p>
               <p>- Nem, fiam, semmit. Eredj csak. El akarsz menni egész napra?</p>
               <p>Dagorne lenézett a földre s a nadrágja paszományát cirógatta. Olyan furcsán jött
                  az a „fiam” szó a számra. Hogy én erre az emberre három-négy hét előtt még
                  féltékeny voltam!</p>
               <p>- Hát elmaradhatok egész napra?</p>
               <p>- El.</p>
               <p>Miután kiment, utána akartam még szólni, hogy - jól mulass! Boldog voltam, hogy
                  magamra maradtam.</p>
               <p>A lábbadozásnak a gyöngesége, az a kellemes fáradtság olyan jól megfelelt az én
                  egész lényemnek.</p>
               <p>Ott feküdtem még az ágyban délig. Örömmel láttam, hogy azok a hideg ételek,
                  amelyekre az orvos betegségem alatt szorított, mind ott állanak az asztalon s nem
                  szorulok senkire ma, talán holnap se.</p>
               <p>Megörültem annak is, hogy valami vágyam támadt. Az a vágyam támadt, hogy
                  megnézzem, vajjon az én pókom megvan-e még?...</p>
               <p>Felültem az ágyban, aztán egy hirtelen elhatározással kikeltem belőle s megálltam
                  az ajtó előtt. Magam is elcsodálkoztam, hogy ilyen rögtön megcselekedtem azt, amit
                  elhatároztam.</p>
               <p>Szinte boldogan tekintettem körül a szobában. Egyszerre aztán azt kezdtem érezni,
                  hogy szédülök, forog a szoba velem és ez is jól esett, mindaddig, mig hanyatt az
                  ágyra nem rogytam.</p>
               <p>És még ott is jól éreztem magam. Vagy két óra hosszáig néztem a plafont.</p>
               <p>Végre ismét fölültem s látva, hogy papucsaim éppen lelógó lábaim alatt vannak,
                  egyszerüen beléjük léptem. Odacsoszogtam a karos székemhez, melyen hálókabátom
                  hevert és magamra vettem. Aztán tapogatózva, meg-megállva, az ablakhoz
                  vánszorogtam. Kinéztem. Eddig tartott az, ami jól esett.</p>
               <p>Hát már most mit tegyek? Hová legyek itt egy életen keresztül?... Ezt a napot
                  követi majd a többi ugyanilyen nap s az én fanyar eszem nem fog ezen napok elől
                  megmenekülni.</p>
               <p>Fölriadtam a betegség kellemes zsibadtságából.</p>
               <p>De hát beteg voltam-e csakugyan? Vagy csak abba betegedtem bele, hogy az akartam
                  lenni? Vagyis betegség szinlelésével akartam menekülni az élet utolsó kudarcának a
                  felelősségei elől, mely élet tehetetlenségem bélyegét végzetesen nyomta
                  rám?...</p>
               <p>És egyszerre sújtott le rám annak a napnak e három hét alatt elzsibbadt emléke.
                  Olyan tisztán hallottam a Mathurine kacaját a hátam mögött, hogy megfordultam.
                  Szobámra, ágyamra néztem. Itt voltam én, ez voltam én egészen. Az a sok felesleges
                  holmi, közöttük az én féreg mód nyüzsgő, töprengő gondolataim s abban az ágyban a
                  saját magam réme - egy beteg, aki nem beteg, mert sohase volt egészséges, aki nem
                  érdemli meg az életet, mert nem tudhatja mi az. Igen, ez a bökkenő! Nem tudhatom
                  mi az élet. Miért? Mert egy olyan fajnak vagyok a végén, olyan korhadt fának
                  vagyok az utolsó csenevész hajtása, melyből már kiszikkadt az életnedv.</p>
               <p>Karjaim kilógtak a hálókabát bő ujjaiból. Elnéztem, igen, ez a két kar annak a mi
                  fánknak a két legvégső száraz ága. Ezekből kellett volna hát tovább nőnie a
                  fának!...</p>
               <p>Mit tehetnék én ezzel a két karral? Vajjon meg tudnám-e legalább fogni azt a régi
                  pisztolyt amely mellett többször elhaladtam a címerteremben? Ha most itt volna
                  előttem... Örültem, hogy nem volt ott. Nem mintha gyáva lettem volna, - hisz
                  lehet-e egy ilyen cerebrális ember­nél gyávaságról szó? De nem, én mint minden
                  cselekedet előtt, ugy eme utolsó cselekedet előtt is, mely olyan kényelmesen tudja
                  megoldani a tragédiákat, előre leanalizáltam zérusig az eshetőségek képletét és
                  végtelenül fölöslegesnek találtam ezt az utolsó erőlködést. Jó, hát meghalok, hát
                  aztán?!... Biztosít-e engem Conan abbé arról, hogy bár uj formában, de nem
                  ugyanabban az organizmusban élem-e majd tovább az örökkévalóság nagy fehér
                  eszten­dejét?... Én annyiszor átéltem már a halált, hisz egész életem voltaképp az
                  azt közvetlenül megelőző agóniája volt nem is egy életnek, hanem egy kimulásra
                  vénült egész fajnak. Meg annyiszor teljesen átéltem már a halál gondolatára annak
                  legrészletesebb szenzációit is, hogy ez a gondolat teljesen elkopott és nem
                  érdekelt többé. Eszembe jutott néha, de azonnal tova is tünt, mint a legköznapibb
                  benyomás.</p>
               <p>És ekkor minden nyomoruságom betetőzéseképp bizonyossá lett előttem, hogy a magam
                  emberségéből még csak meg se tudok halni. Mert hisz, - okoskodtam azonnal tovább -
                  az erőszakos halál a hatalmas és erőszakos természeteknek a privilégiuma. Az
                  erőszakos halál is tett és oda is akarat kell, mint minden más egyéb
                  cselekedethez. Tán még valamivel több is, nekem pedig ahhoz sincs akaratom, hogy
                  akarjak. Meghalni se, élni se tudok.</p>
               <p>Nos hát mi lesz? Mi vagyok voltaképpen?</p>
               <p>A szoba forogni kezdett velem, féltem, hogy lerogyok ismét s nem fogok fölkelni
                  tudni egy­hamar...</p>
               <p>Az az élet, az az élet!... Miért akarok most szökni ebből a szobából? Miért
                  gondoltam most azt, hogy ha törik szakad is, de járni próbálok, mert akkor talán
                  jobban érzem majd magam.</p>
               <p>Görcsösen ragadtam meg az ablak kilincsét s mintha az ágyból fölkelő beteg saját
                  rémemet éreztem volna a hátam mögött, kibotorkáltam a szobából és nem mertem
                  hátratekinteni.</p>
               <p>Dolgozószobám egyik ablaka nyitva volt, a tenger lehelt be hozzám, nagy életü
                  hullámainak végtelen lélegzésével.</p>
               <p>Éltem, mégis éltem.</p>
               
            </div>
            <div type="chapter">
               <head>IX.</head>
               <p>Soká nézegettem már a falon lévő képeket, melyeket a címerteremből akkor hordattam
                  föl, mikor a festéssel vallottam kudarcot. Pillanatra ismét ugy éreztem, hogy
                  szédülök, vissza akartam menekülni az ágyamba, de nem tudtam tovább menni a terem
                  közepén levő nagy kerek asztalnál, melyen halomba voltak rakva az öreg családi
                  foliánsok. Elernyedten sülyed­tem bele a széles, góth karos székbe. Kezem az
                  asztalon maradt egy köteten.</p>
               <p>Mikor homlokomhoz akartam emelni a kezemet, e mozdulattal közelebb csúszott hozzám
                  az a kötet.</p>
               <p>Figyelmem reá irányult.</p>
               <p>Kinyitottam.</p>
               <p>Egy XVI. századbeli amsterdami nyomásu könyv volt az, a következő címmel: <hi
                    >„Ad Gloriam sempiternam Ducis illustrissimi Joannis Marchionis
                     Morbihaniensis. Generalissimi Regis Catholici Philippi Secundi.”</hi>
               </p>
               <p>Egy a spanyol szolgálatban volt ősömnek, Jean marquisnak, Alba herceg egyik
                  legkatoli­ku­sabb és legkegyetlenebb tábornokának volt ez a dicsérete.</p>
               <p>Átlapoztam a könyvet.</p>
               <p>Az első lapon maga a hatalmas Alba herceg gratulál egy levélben, spanyolul „a
                  szent ügy sámsoni oszlopának” abból az alkalomból, hogy ő felsége, a Rey Catolico
                  szolgálatai jubi­leumára kinevezte Aranda hercegének. Azután egy ötszáz soros
                  spanyol vers következett, melyet ezredének egy költő trombitása Antonio Cussachs
                  szerzett és amelyet seregének minden irástudó kapitányai és hadnagyai aláirtak
                  volt. E vers után a németalföldi, antwerpeni katolikusoknak ékes hódolata
                  következett eme cimmel: <hi>„Al Gran Capitan Don Juan Duca de Aranda
                     el Pacificador - El Mundo Catolico Agraciado”</hi> - tehát az egész katolikus
                  világ hódolt az én ősöm vitézségének.</p>
               <p>Hallottam egy hülye nagybátyámtól gyerekkoromban, aki magát a János név révén
                  szinte Don-Juan-nak hívatta s a hívatás révén némi jogot formált a nagy ős
                  dicsőségére, hogy ez a „Pacificador” jelző a legnagyobb elismerés, amelyet a kor
                  legnagyobb ura, a spanyol király egy tábornoka neve mellett megtűrni
                  kegyeskedhetett.</p>
               <p>Eme hódolat után következik a protestáns raboktól kicsikart alázatos könyörgés,
                  amelyben ezek beismervén az igaz hitről való eltévelyedésüket, a Pacificador
                  irgalmasságához folya­mod­nak, fogadtatná vissza őket az Anya-Szent-Egyházba.</p>
               <p>Megnéztem az aláírásokat. Egy német protestáns, <hi>Heynrich zu
                     Rotheck</hi> neve után ez állt: „geschrieben mit seynem Bluth”. A könyv spanyol
                  kiadói nyilván nem tudtak németül s fölvették a kiadásba a sajtó- és vérhibát.</p>
               <p>Mégis csak rettenetes, nagy ember lehetett az én ősöm! Hogy vérrel írt nevükkel
                  hódoltak neki az emberek.</p>
               <p>Ezután következik aranyos betükkel nyomtatva, a hatvankét ütközetnek a lajstroma,
                  amelye­ket Don Juan de Aranda negyvenötéves katonai pályája alatt megvívott.
                  Persze politikai érdekekből ő is az első tizenkét ütközetben jó lélekkel harcolt a
                  pápa ellen, mert a „XVII” után nagy fekete vonás, egy kereszt s a következő latin
                  szavak következnek: „In gremio S. R. Ecclesiae deinde receptus.”</p>
               <p>E lajstrom után jön nagy ősömnek bombasztikus életrajza, laponkint fölváltva
                  francia és spanyol szövegben.</p>
               <p>Az életrajz szerzője, Don Ramon Almirall y Ramagossa, „varletus Regis Catholici et
                  Comes Sacrae, Curiae Romanae” Julius Caesarral, Cyrussal és Nagy Sándorral
                  hasonlitja össze a Gran Capitant és skolasztikus, nehézkes hasonlatokkal dicsőiti.
                  Vegyest szerepelteti a kor stilusában a görög isteneket: Marst és Vénust,
                  Herkulest és Cupidót s ma már nehezen érthető vonatkozásaiból azt vettem ki, hogy
                  ősöm nemcsak nagy hadvezér volt, akit féltek ellenségei, hanem az asszonyok is
                  méltán szerették. A szivembe nyilallott az emberi nyers erély ilyen egyetemes
                  voltának a káprázatos megnyilatkozása. Hiszen csak a különböző dicsőitő frázisok
                  látszólag indokolatlanul vörös betükkel nyomtatott iniciáléit kellett
                  összeolvasnom, hogy egy sereg dáma neve kerüljön ki belőlük. Többnyire spanyol
                  nevek voltak, valószinüleg ma már ismeretlen udvarhölgyek és hercegnők nevei. A
                  legutolsó anagramot igy sikerült össze­olvasnom: „Akit nem lehet megnevezni” „quia
                  regiam habet coronam” - tehát királyasszony lehetett az ő szeretője.</p>
               <p>Révedezve lapoztam át a cselekedeteiről szóló krónikát. Aztán fölsóhajtottam s a
                  szembelévő falra néztem. Egy Henrik korabeli ruhába öltözött, kegyetlen szemü,
                  spanyolos szakállu férfi állott a kép Velasquez-szerü sötét hátterében. Fekete
                  köpenyén a calatravai rend nagy, hegyes­száru keresztje látszott, az aranygyapjas
                  rend bárányával.</p>
               <p>Ma se tudom még bizonyosan, hogy ki ez az ember, de én akkor annak az ősömnek
                  néztem őt s ma is annak tartom.</p>
               <p>Szigoruan nézett rám, olyan megalázóan, hogy mélyebbre huzódtam karosszékemben.
                  Bal­keze kardján pihen, jobbkeze pedig egy nagy könyvön, amelyre ez van irva: <hi
                    >„Facta loquuntur”</hi> Igen, a tettek beszélnek!...</p>
               <p>Ez az ember nyugodtan pihenhet a kriptájában. Vajjon hol lehet eltemetve?
                  Kiváncsivá lettem. Fölkeltem s elkezdtem kotorászni a nagy könyvhalmazban.</p>
               
            </div>
            <div type="chapter">
               <head>X.</head>
               <p>Amaz emlékezetes augusztusi délutánt és Don Juan de Aranda ősömmel történt
                  találkozá­somat csak azért mondtam el részletesebben, mert hiszen voltaképp neki
                  köszönhetem, hogy - ma a francia akadémia negyven halhatatlanjainak egyike vagyok.
                  Olyan óriási erély volt abban a Gran-Capitanban, hogy 300 évre rá még nekem is
                  jutott belőle. Vagy huszszor elolvastam életemben azt a foliánst. Lendülete, mint
                  egy lepantói ütközet riadója ragadt magával. Ugye csak van valami a vérben!?
                  Határozottan e hatalmas ősöm előtt támadt szégyenérzetem vezetett utóbb arra, az
                  akkor még nem is álmodott, de azóta évtizedeken át folytatott tevékenységre,
                  melynek az eredménye ma akadémikus frakkom és az a hat kötet tanulmány.
                  Földolgoztam családom történetét, tengerentuli IV. Lajostól, 940-től, az utolsó
                  arandai hercegig, akit a vérpadon, közvetlen Robespierre előtt nyakaztak le, ugy,
                  hogy az összelőtt állu néptribun még ráköpött a fejére.</p>
               <p>Tisztelt barátom és uram, az aumali herceg személyesen jött el három év előtt
                  hozzám gratulálni. Ő vitt be az akadémiába is. Én istenem! Hogy oda illem!...</p>
               <p>Örült - mondá akkor - hogy én, mint ő, ki szintén földolgozta családja történetét,
                  beláttam a fajok individualizmusa bölcsészetének a fontosságát.</p>
               <p>„Minden fa” - mondá Monseigneur, rám függesztve tiszta, nemes szemeit - „egy
                  ember. Csak nagyobb ember a rendesnél és tovább él. Némely ember fiatalon hal el,
                  mintegy szivén találva a dicsőségtől, mint nagy rokonom Gaston de Fois, Ravenna
                  alatt. Mások, hatalmasak és hosszuéletüek, mint a Napkirály. Igy van a fajokkal
                  is. Lássa. Georges Villiers, az a hirneves buckinghami hercegi család ugyszólva
                  egy generációban pusztult el, mások, akiket nem akarok megnevezni, soká éltek s
                  már egy századdal ezelőtt az aggkor szenilis tehetetlen­ségében. És ezen nem lehet
                  segiteni. Mi bennünk a jeruzsálemi Baldouin király keresztesei haldoklanak. Mi már
                  haldokolva jöttünk a világra...”</p>
               <p>Most is ugy a szivembe nyilallik még ez a mondás, mint amikor hallottam. Pedig már
                  azon a napon sejtettem, amikor harminc évvel ezelőtt először láttam meg a nagy
                  ősömnek hozott hódolatot az amsterdami foliánsban.</p>
               <p>Monseigneur igy folytatta:</p>
               <p>„Kedves Cousin, félre ne értsen engem! Azért, ha kezeink, amelyek elernyedtek a
                  Régent dőzsöléseiben s elfinomodtak a csipke alatt, nem is tudják többé megfogni a
                  nagy tettek kardját, ne legyünk mi hasznavehetetlenek! Higyje meg nekem, nincs a
                  földön valami, ami teljesen haszontalan volna. Ön azt kérdi tőlem, mon cher
                  Cousin, hogy hát mire valók akkor a fajok vén fáinak a csenevész végső hajtásai?
                  Megmondom. Mit tesz az öreg ember? Leül s alkonyodó szemeivel, de egy már átélt
                  nap tapasztalatainak leszűrődött bölcsességével tekint végig élete visztáján. Mi a
                  fajunk visztáját nézzük hát végig. A fajvégi emberben, még ha tudatlan is -
                  Monseigneur itt elmosolyodott - és fájdalom, francia nemességünk javarésze ilyen,
                  vagy divatbáb, vagy a jockeyzmus magaslatára sülyedt csupán, mindig megvan az a
                  csupán csak a nagy szintheziseket vagy tetteket követő analizisnek a tulfinomult
                  képessége. Nos, hát helyt vagyunk!... A nagy tettek alkonya, azoknak a meglatolása
                  és az azokban rejlő természeti örök törvényeknek a kikutatása...</p>
               <p>Tisztelt barátom, Taine ur mindezt ügyesebben kifejtette és mindenek fölött
                  szebben mint én, és éppen ezáltal nagyobb ő, mint én. Mert tudja, mi, fajvégi öreg
                  emberek, betegek vagyunk s a széphez egészség kell. Ne foglalkozzunk mi a széppel.
                  Ön láthatta ezt annak a különc fiatal­embernek, Montesquiou grófnak a dolgain. Az
                  ő családja régibb az enyimnél, a legrégibb francia család, mert a Fésensac-ok már
                  800-ban szuverének voltak. Láthatta azokon, hogy a fajvégi embernél a tiszta szép
                  ugyszólva lehetetlen, mert a hiperkultura folytán az eszthetikai érzések azonnal
                  dekadens aberrációkba nyomorodnak át. Maradjunk mi az öreg embert meg­illető
                  filozofikus szempontnál. Más is átnézhetné a mi családjaink históriáit. De lássa,
                  kedves rokon, én hiszek a vérben. Az ember, - amint azt érdekes Renan
                  polgártársunk helyesen el­találta a kereszténységről, amelyet csak a keresztény
                  ért meg igazán, - az ember csak azt érti meg igazán, amihez testileg vagy lelkileg
                  hozzátartozik. Nagy őseink ereje elég erővel alko­nyo­dik még bennünk arra, hogy
                  az ő fékezhetetlen lett szenvedélyüket mi értsük meg igazán s ismertessük kezdődő
                  kortársainkkal. Mi vagyunk vérünknél fogva az elmult koroknak, ha nem is
                  leghivatottabb történetirói, de leghivatottabb anyagpreparálói. A mi fantáziánk
                  nem tud többé ujat teremteni, de hiszem, arra elég erős, hogy a mult meglevő
                  dicsőségének vagy szégyenének emlékéhez többé-kevésbbé objektív őszinteséggel
                  hordhassa a nagy történeti események nehéz köveit... És ha objektivitásunk cserben
                  is hagyhat bennünket, mindenkor érvényesülő szubjektivitásunknak, mint azon
                  történelmi egyéniségek utolsó reflexének, mindig meglesz az az ereje, amely a
                  hatalmas és őszinte tévedések privilégiuma: uj szem­pontból világitja meg a
                  dolgokat s ekkép hozzájárul annak a csalóka és nehezen megfogható géniusznak, az
                  Igazságnak a megközelithetéséhez... Fiatal barátom, az a Jules Lemaître, aki
                  különben meglehetős kegyetlenül bánt el velem, azt hiszem, azért érti meg olyan
                  jól az ő erős tehetségével a nagy Condét, mert az én, általa tévedésesnek nevezett
                  rajongásom kiegészitő képet adott róla neki... Még egyszer fogadja, mon cher
                  Cousin, egykori históriai urának és akadémiai kollégájának őszinte
                  üdvözletét.”</p>
               <p>Monseigneur szavain elgondolkozom gyakran.</p>
               <p>Most, hogy e sorokat irom, elnézem asztalomon a hat kötetet s aztán, mint válságos
                  perceim­ben harminc év óta, arra a fali képre tekintek. Ugy érzem, az a hatalmas
                  spanyol generális mosolyog rajtam. Mintha jobban megszoritaná a kardja markolatát
                  s egy nagyot akarna ütni vörösbársony keztyűs öklével arra a képen levő vaskos
                  könyvre:</p>
               <p>
                  <hi>Facta loquuntur! - Facta loquuntur!</hi>
               </p>
               <p>És dühösen néz rám, mintha azt mondaná: Irnok lett az unokámból!... Szerencsétlen!
                  Hisz amit te hat köteten át összefirkáltál, azt a cselédjeink ugyis lekörmölték
                  már a nyomunkban. Nem szégyenled magad?...</p>
               <p>Én, Don Juan de Aranda, mélyen szántottam végig a tizenhatodik század
                  világtörténelmének véres földjét...</p>
               <p>Hátradűlök a székemben s vitatkozni próbálok vele.</p>
               <p>Atyám - sugom - nem vagyok én érdem nélkül való, hisz akadémikus vagyok!</p>
               <p>Az arcképen ilyenkor mosoly rebben át s magam is busan mosolygom utána.</p>
               <p>Mi az az akadémikusság igy?</p>
               <p>A középszerüség boldogulása. Hullafertőzés. Nagy emberek tetemein való
                  élősdiség.</p>
               <p>Gyakran elmulatok igy ma már s rendesen azzal végzem, hogy:</p>
               <p>Vanitatum vanitas, nekem, aki nem tudtam semmi más élettéren semmire se menni,
                  nekem kellett akadémikussá lennem!... Hisz uramnak, Monseigneurnek, az ő szerénus
                  elméjében igaza van. De hát kikerülhetetlenül szomoru és végzetes a fajvégi ember
                  sorsa a földön.</p>
               <p>Nem mondtam igy ki, de csak ez a konkluziója az én hat kötetemnek.</p>
               
            </div>
            <div type="chapter">
               <head>XI.</head>
               <p>Hogy a sorrendet betartsam, e hat kötetem eredetére kell visszatérnem. Ott
                  születtek meg abban a pillanatban, amidőn azt az amsterdami foliánst kinyitottam.
                  Az élet végső unalmával nyitottam volt ki, de hála annak a véletlennek, amely
                  kezemet ódon kötésére vezette!</p>
               <p>Most látom igazán, hogy az öntudatlan tulajdonok a legbecsesebbek az emberben.
                  Nekem, aki egész életemben teremteni akartam, akkor, amikor azokon a heteken és
                  hónapokon át csalá­dom nagy halmaz krónikáiba merültem, akkor valóban eszem ágában
                  se volt, hogy teremtsek. És ime, mégis... Végeredményében mégis csináltam valamit,
                  egy darabot hazám, Francia­ország történetéhez, családom ezredéves hosszu vörös
                  fonala köré jegecesitve az eseménye­ket. Azon három hónap alatt, amely Mathurineel
                  való kudarcomat követte, állapitottam meg életem mérlegét.</p>
               <p>A filozófikus nyugalom, amely néha e sorok irásánál ma eltölt, eredetileg akkor,
                  harminc évvel ezelőtt, a kétségbeesés zsibbadt nembánomja volt. De gyöngéden
                  gondolok mégis vissza erre az időszakra s e három hónap végihez füződik életemnek
                  az egyetlen bübájos, édesen kinos idilje, melyhez még ma is, most, hogy e lapokon
                  előtte állok, mint ember a hegedő sebéhez, csak reszkető kézzel merek
                  hozzányulni...</p>
               <p>No de maradjunk a sorrendnél.</p>
               <p>Azt akarom - én, öreg ember, jó vagyok s szeretném, ha az olvasóm, ki esetleg
                  gyötrelmesen, vagy boszankodva kisért tehetetlen, torz ifjuságom történetén át,
                  maga is érezné azt a varázst, amely engem abba az idilbe belevitt, - azt akarom s
                  megpróbálok most költő lenni, hogy legenda módjára, bekötött szemmel vezessem be
                  azt, ki sorsomat figyelemmel kisérte, életem rövid, de oly boldog álmába.</p>
               <p>Nos hát igen, az amsterdami könyvnél maradtunk el.</p>
               <p>Mikor Dagorne, késő este, szinte ijedten keresett hálószobámban s itt rám talált,
                  boldogan mondtam neki:</p>
               <p>- Fiam, Dagorne, hozd csak át ide az ágyamat.</p>
               <p>- Hova? Ide?</p>
               <p>- Igen ide, az alá a nagy reflektor alá.</p>
               <p>A szobában már sötét volt, a nyári hold korai fénye, mint száz apró ezüst csillám
                  esett a csillagvizsgáló terem fantasztikus, ósdi asztrológus szerszámaira.</p>
               <p>Dagorne még mindig ott állt. Én mozdulatlanul beszéltem neki karosszékemből.</p>
               <p>- Aztán, fiam, - olyan örömem telt ebben a szóban, mert nagyon megszerettem ezt a
                  fiut, amióta nem gyülöltem többé, - ezután itt is fogok ebédelni.</p>
               <p>- Hol? Itt, kegyelmes uram?</p>
               <p>- Igen. És Conan abbénak is mondd meg, hogy most sok dolgom lesz. Majd ha kéretem,
                  akkor jőjjön át hozzám.</p>
               <p>Dagorne kiment s én belebámultam a növekvő homályba. De odakint tiszta volt a
                  nyárvégi est, fellegtelen. Véghetetlenül nyugodt az egész természet, hogy talán
                  azért láttam én olyan tisztán a gondolataimat?</p>
               <p>Nem tudtam én még azon este biztosan, hogy mit akarok, de rettenetes hangulataim
                  csilla­podtak, leszelidültek. Édes volt ez a bizonytalanság. Most egyelőre még
                  csak az esett ön­tudatosan jól, hogy nem fogok szenvedni. Hogy miért vagy hogy?...
                  Nem tudtam. Pedig hát szenvedtem idáig voltaképp fizikailag?... Bizonyára nem.
                  Homeopatice gondolkozva majd az jutott az eszembe, hogy hisz tán valami fizikai
                  igaz szenvedés meg is tudna váltani engem!...</p>
               <p>Ilyetén gondolataim játszadoztak velem szeliden, mint pajkos játszótársak s nem
                  félelmes rémek, azon a felejthetetlen melankóliáju estén. Nem emlékszem, mikor
                  hozták be az ágyamat. Édesen szunnyadtam el abban a nagy karosszékben s ott is
                  aludtam azon éjjel. Óh Istenem, hányszor aludtam ott azóta történetbuvári,
                  okmányhajszoló fáradozásaim napjainak végén! Az a szoba vált a birodalmammá három
                  hónapra.</p>
               <p>Az első öt nap alatt valami gyermekes, félénk kiváncsisággal kutattam át a
                  csillagvizsgálóban levő összes könyveket. De már a harmadik nap egy rövid, sietős
                  levelet irtam Marignacnak, hogy küldesse el hozzám a családra vonatkozó, bárhol
                  található összes okmányokat, nemcsak, de menjen el a nemzeti levéltárba s vétessen
                  másolatokat az ott található amaz iratokról, amelyekben valamely Kerbastik neve
                  szerepelne.</p>
               <p>A hetek bámulatos gyorsan teltek s én, mint egy álomországba, indultam meg
                  családom nagy multjába.</p>
               <p>Ah, Istenem, - nem gondoltam én még akkor irásra, tul meg voltam én még akkor
                  viselve anali­tikus nyavalyám gyötrelmeitől. Akkor még munkára gondolni se mertem.
                  Más betegség­nek kellett engem előbb annyira meggyógyítania, hogy
                  életszükségletemmé váljék akár csak az a sablonszerü, másodlagos értékü munka is,
                  amelyet itt, élettörténetem szempontjából, ha csak kivonatosan, ismertetnem
                  kell.</p>
               <p>Akkor én, hogy a concarneaui halászok nyelvén beszéljek, örültem, hogy élek.
                  Érdekeltek azok a krónikák. Mohón táplálkoztam, analizisben elcsenevészett agyam
                  szinte kövérre hízott azoknak a krónikáknak azon érdekességén, amelyet csak most
                  értettem meg igazán. Való­ságos morfin volt nekem ez az olvasmány az első
                  hetekben. Ugynevezett boldogságom ugyan mindössze abban állt, hogy a krónikák
                  előbbi életem maró gondolatairól másfelé terelték a figyelmemet. Különös amit
                  mondok: - vigasztalódni kezdtem.</p>
               <p>Az a nagy tehetetlenség, amelylyel magam idáig egyénileg vádolám, most, mint
                  logikus ered­mény szürődött le. Láttam, hogy olyannak kell lennem, amilyen vagyok.
                  Hisz voltaképpen az csak intelligenciámnak dicséretes jele, hogy tehetetlenségem
                  tetemét olyan kérlelhetetlenül boncoltam föl. Mindeddig azt hittem, hogy minden
                  élettéren nyilvánuló tehetetlenségem csak abbeli okoskodásom eredménye, hogy eleve
                  föltételezem a kudarcot s dühös valék kényszerü gondolataimra, mint képtelenségem
                  egyedüli okozóira.</p>
               <p>Most láttam, hogy tévedtem. Jól esett, azaz igazolt, megtalálnom azt a
                  magyarázatot, hogy ennek igy kellett lennie. Ezt találtam őseim történetében, kik
                  nagy, tetterős férfiasságukkal elélték előlem az életerőt: - a tetteket, a
                  teremtést és mindezeknek legszebb formáját, a <hi>szerelmet...</hi>
               </p>
               <p>Mert hisz valószinüleg a szerelem az esszenciája minden cselekvésnek.</p>
               <p>Két hónap mulva ki kellett hordatnom az asztrológus szerszámok egy részét: az
                  összes kasté­lyaimból, valamint Franciaország minden részéből hozzám érkező
                  foliánsok és okmányok ugy telitöltötték a tágas termet, hogy már ágyamnak is alig
                  tudtam barlangot vájni abban a könyv­hegységben.</p>
               <p>Ágyamon feküdve a dohos foliáns-barlangban, aztán naphosszakat ábrándoztam s
                  átéltem családom nagy multjának a lázát. Vagy három hónapig egyebet se tettem,
                  mint szüntelen olvastam, reggeltől estig. Utóbb, mikor a könyvhalmaz egyre nagyobb
                  garmadába nőtt s nem tudtam részletesebben áttanulmányozni minden kötetet,
                  megelégedtem azzal és beletanultam abba, hogy mint kell nagy műveket gyorsan és
                  ügyesen kivonatolni. Ekkor kezdődtek első föl­jegyzéseim. Logikus törekvése volt
                  az még egy olyan fegyelmezetlen agynak is, mint amilyen az enyém volt akkor, hogy
                  rendet próbáljon csinálni a sebesen következő benyomások közepette nemcsak, de
                  amennyit lehet, meg is tartson belőlük.</p>
               <p>Mikor Marignac aztán azt irta, hogy az állami levéltárnak az a hat, nevemben
                  megbizott hivatalnoka befejezte körutját Franciaországban s átbuvárolták a
                  nevezetesebb köz- és magán­okmánytárakat, mindazokat, amelyekben valami nyomát
                  sejthették vala családom szereplésé­nek, amikor, mondom, az utolsó láda könyvet
                  Marignac jelentésével megkaptam: megvallom, megkönnyebbülten sóhajtottam föl, s
                  még tréfásan jegyeztem meg Dagornenak: be ne eresz­szetek több könyvet.</p>
               <p>Most hát együtt volt az összes anyag. Naphoszszat plajbászszal és jegyzőkönyvvel
                  szalad­gáltam a foliánsokkal teli teremben. Eleinte az ölemben jegyeztem, aztán
                  egy gueridonhoz ültem, végül pedig az iróasztalomhoz bátorodtam. Valami rendet
                  iparkodtam csinálni, valami kronologikus sorba szerettem volna szedni a tulságosan
                  összekevert, vegyesen kapott króniká­kat.</p>
               <p>És akkor láttam, hogy minden valamirevaló agybeli munkának a fegyelmezettség az
                  alapja. Hisz olvasgattam én a családi krónikákat azelőtt is, de külön-külön,
                  egyenkint, révedezve s mindenekfelett nem láttam közöttük az eseményeknek azt a
                  delejes összefüggését, amely a történelmi filozófia nyitja.</p>
               <p>Természetesen, eleinte csak a bizarr s a történelem hátterében legendásan pompás
                  események kapták meg a figyelmemet. Ha véletlenül két ilyen brilliáns krónika
                  közel esett egymáshoz, önkénytelenül kinálkozott a rebusz megfejtése.</p>
               <p>Például:</p>
               <p>1208-ból találtam egy pergamentre, melyet a kerbastiki kastély amaz ugynevezett
                  vörös szekrényéből kaptam, amelyben századok óta őrzik a legfontosabb
                  okiratainkat. Ez az ok­mány tényleg nagyon becses, ha csak azért is, mert ódon
                  gothikus betükkel ez a név van rajta: <hi>„Ego Innocentius Papa III.
                     Vicarius Dei.”</hi> Ezen okmányban, mely külsőleg breve formáju, a pápa Isten
                  nevében biztatja <hi>Róbertet,</hi> a Dominus Morbihaniensist, ki
                  akkor legveszedelme­sebb ellensége volt II. Fülöp királynak, hogy csak harcoljon
                  ellene, Isten vele lesz. E breve mellett a pergamenthez pecsételve, egy másik
                  okmánynak vala a másolata, melyben a pápa ugyanezen jó tanácsot irja a királynak,
                  vagyis azt, hogy törje meg a lázongó Morbihani marquis hatalmát. E két irathoz
                  harmadikul van füzve az a pergament, amelyen eredetiben találtam (ma se tudom,
                  hogy került a birtokunkba) ugyanazon III. Incének, a ma már romokban álló
                  douarnenezi kolostor apátjához irt levelét, melyben titkosan utasitja az apátot,
                  Raymondust, (ki egyszersmind egyike volt a leghatalmasabb világi uraknak is, sőt
                  mint keresztes vitéznek, karddal oldalán volt joga misézni), hogy magát mindaddig
                  tartóztassa, mig a két küzködő valamelyike bizonyos fölényt nem nyerne a másikon.
                  Az eredmény persze az lett, hogy egy kis névtelen ütközetben Róbert marquis
                  elesett s vele ügye is. Az apát seregével nyomban a várára ütött s a haldoklónak,
                  in articulo mortis, tartotta szeme elé a már készen levő pápai nagy
                  exkommunikációt. Még csak szentelt földbe se temethették. Gyermekeit el­hurcolták,
                  javait pedig az egyház foglalta le. Érdekes, hogy az a másik exkommunikáció,
                  amelyet viszont Róbert marquis győzelme esetére a király ellen tartott készen
                  Raymondus apát, szintén megvan okmányaink között.</p>
               <p>Mindezen okmányok valószinüleg akkor kerültek igy együvé, amikor VI. Fülöp alatt,
                  1328-ban egy másik Kerbastik azért, mert betegségében az akkori apát a gyógyitó
                  ereklyét nem akarta hozzá elvinni, hanem azt kivánta, hogy ő vitesse magát a
                  templomba: - haragjában lovára kötteté magát s ugy ment minden embereivel a
                  monostor ellen, ott élve lelket nem hagyott s őseiért így boszut állván, a
                  levéltárat elhurcoltatta s tüzet rakatott a monostorba. A papi legenda szerint,
                  midőn a láng az oltárról fölcsapott volt, az ott jobbról álló szobor, Mihály
                  arkangyal ütötte volna le pallosával azt az istentelen Gaetano Kerbastikot.
                  Való­szinübb azonban, hogy amugy is beteg ember lévén, kimerültségében és főként
                  dühében ütötte meg a guta...</p>
               <p>Ime, az ilyen esetek ejtettek engem gondolkozóba. Családom története állandóan
                  egyházi befolyásokkal és fondorlatokkal van át- meg átszőve. Addig, mig a XII.,
                  XIII. és XIV. században szinte titáni erejü volt fajomban az életerő s mig a
                  Morbihani marquisok csakugy, mint a többi többé-kevésbé szuverén urak
                  körömszakadtáig pályáztak a francia trónra, addig harcoltunk mi mindenki ellen. A
                  király ellen, ha kellett, a királylyal a császár ellen s ha kellett a királylyal
                  és a császárral a pápa ellen. Ez utóbbi küzdelmeknek vala véres mezeje végig az
                  egész XIII. század.</p>
               <p>Mikor III. Ince a két kard teóriát oda módositotta, hogy Isten a világi kardot nem
                  a császárnak adta, hanem az egyházit is, meg a világit is csak a pápának, aki azok
                  fölött rendelkezhetik: nagy lázongás volt az egész világon. A XIII. században
                  történt, hogy egy apát Kerbastik, ki utóbb a családi tulajdonná vált douarnenezi
                  apátságba ült be s karddal misézhetett, az oltár előtt szurta le a pápa követét,
                  ki exkommunikációt merészelt hozni neki.</p>
               <p>Valósággal pogánynyá lett a család ebben a században. Összesen huszonhét Kerbastik
                  volt interdictum alatt ötven év folyamán. A XIII. század végén történt az, hogy
                  mikor a fogoly VIII. Bonifác pápa börtönében ugy ölte meg magát, hogy fejét a
                  falon verte szét, egy Kerbastik állt őrt mellette és akkor mondta azokat a hiressé
                  vált szavakat: „Jam moribundus Deus, quia mortus Vicarius.”</p>
               <p>Hanem láttam én már a XV. század elejétől fogva, hogy nagyon veszni kezd belőlünk
                  a régi virtus. A család évszázadokon küzdött mindenki s legkivált a pápa ellen, de
                  a ravasz XI. Lajos alatt beadta a derekát. A montchlerii ütközetben huszonegy
                  Kerbastik esett el. Meg volt törve a család. Attól fogva hirtelen elszaporodnak
                  köztünk a papok, püspökök, bibornokok s az udvari emberek. Ekkor kezdődött a
                  familiában az elfinomodás. Összeállitottam egy szobába a családi arcképeket ez
                  időszakból. Szinte hihetetlenül gyors a változás. Még a VII. Károly kora­beli
                  családbárók marcona képü condottierik, szemükben a sivatagi vadak büszke
                  függet­lensége látszik.</p>
               <p>Már a VIII. Károly korabeli lovagok, kik a hires hadjáratban megjárták Itáliát,
                  ravaszkodni tanultak a nagy Colleonitól, a római haeterákat ölelgették s
                  Flórencben költő nemes ifjaktól rimelni tanulva puhultak a szépig, - már selyemben
                  járnak s arcukon az etikettre ügyelő tökéletes lovagok finom diskréciója
                  látszik.</p>
               <p>A család e szinte paralitikus rohamossággal kezdődő hanyatlása korából egy furcsa
                  ősömet emlitem meg, mint aki a legutolsó bástyája történelmünkben a régi
                  virtusnak. Ez az erőszakos ember, aki még nyilván a XIII. századból tévedt ide a
                  Renaissanceba, Kerbastik Caesar volt, arcképe most is előttem van.</p>
               <p>Eleinte katona volt és Colleoni alatt szolgált, aztán egy megsebesülése után
                  magába térvén, papi pályára lépett. A II. Pál konzisztóriumában már bibornok volt
                  és oly biztosra vette megválasztását, hogy mikor Pietro Barbo lett meg, dühében
                  visszavonult Bretagneba, előbb azonban kijelenté, hogy ő tartja magát a jogos
                  pápának. De ugylátszik kétségbeesésében megzavarodott az elméje, mert a kerbastiki
                  kastélyban tényleg pápai udvartartást rendezett be magának és Borgia módra
                  uralkodott. Ő az a XXIV. János ellenpápa, aki meghagyta a családnak, hogy neve
                  címünkben örökre megmaradjon.</p>
               <p>Eleinte csak ezeket a tényeket ismertem s a bizar bretagnei pápai udvartartás
                  részletei érde­keltek. A maga nemében páratlanul áll ez az egész történelemben.
                  Bibornokait az apátok közül vette, konzisztóriumokat tartott s mindjárt az elsőn
                  kiátkozta a római ellenpápát, II. Pált, aztán egyetemes zsinatot is tartott,
                  morbihani tartózkodását a III. Babyloni fogságnak nevezte el és meghivókat
                  bocsátott szét a világ minden részébe. Egy töredékes jelentést olvastam arról az
                  egyetemes zsinatról, amelyre hűbéresein és papjain kivül persze senki sem ment el.
                  Annyi tény, hogy revideálták az összes dogmákat s a zsinat végén elégettek három
                  szerzetest, kik a Krisztus koronájában levő tövisek számát páratlanoknak
                  állitották, holott annak a morbihani teológusok szerint, párosnak kellett vala
                  lenni.</p>
               <p>E csodálatos zsinat aktái megvannak okmánytárunkban. „Decreta Joannis Pape XXIV.
                  In concilio morbihaniensi.”</p>
               <p>XXIV. János egyre több fejedelmet átkozott ki s végre mikor XI. Lajos, aki megunta
                  már e breton pápának a féktelenségeit, sereget küldvén ellene, megverte, a
                  haldokló főpap egy utolsó nagy bullában kiátkozta az egész világot, öt sorban. Ezt
                  a bullát amelynek eredetije a családi levéltárban van s mely így kezdődik:
                  „Execrabilis”, gyakran elnézegettem.</p>
               <p>Igy végződött e XXIV. János, kit a római pápa még csak arra se méltatott, hogy
                  kiátkozza és akinek bizar emléke most már csak egy pár breton balladában él. Nevét
                  még én is hordom teljes címemben, de megnyugtat a gondolat, hogy annak a bár
                  jóhiszemü, de zsarnok komé­diásnak, aki dacát és boszuvágyát így akarta
                  megörökíteni családjában, én vagyok az utolsó pajzshordó unokája.</p>
               <p>Most már keveset gondolok vele, de mikor először átolvastam cselekedeteit,
                  érdekelt és kutat­ni kezdtem. Hát a magyarázat valószinüleg a következő: Kerbastik
                  bibornok arra a konklávéra, amelyből II. Pál került ki, rendszeres üzleti
                  szerződést kötött a leghatalmasabb bibornokokkal megválasztatását illetőleg. A
                  kikötött összeg felét ki is fizette a konkláve első napján. A Colonna bíbornok
                  aláirásával ellátott nyugtákat meg is találtam. Mikor azonban a meg­állapodáshoz
                  hiven a nagy skrutinium előtt a másik felét is ki kellett volna fizetnie, szegény
                  bíboros ősöm csődöt mondott. Ugy esett a dolog, hogy az a ravasz velencei Pietro
                  Barbo, aki aztán II. Pál néven meglett pápának, az Orsini bibornok árulása
                  folytán, kinek Colonna, mint természetes ellenségének, semmit se juttatott a
                  pénzből, neszét vette az üzletnek s nemcsak meggyilkoltatta azt a zsidó bankárt,
                  Izidorus Naphtalit, aki Kerbastik bibornoknak az üzletet financirozta, hanem a
                  nála talált összes pénzeket is elszedette egy Cola Rossi nevü állandóan őt
                  szolgáló banditával, kit utóbb ugyan fölakasztott. Az Izidorus Naphtalival kötött
                  üzleti egyesség szintén megvan nálam. Ezen egyesség szerint ősöm a rettenetes
                  kamatokra ráadásul és biztositékul elég meggondolatlan volt egy csomó szent
                  ereklyét kötni le. Mikor a bankár ezekkel se érte be, a Szent Péter kincsének egy
                  részét igérte el neki. Kerbastik bibornok alig tudott ép bőrrel megmenekülni
                  Rómából s bizony kis híjja, hogy a szegény zsidó sorsára nem jutott.</p>
               <p>A XVI., XVII. században rohamosan hanyatlik a családom. Nagy címeket nyernek a
                  királytól, de e címek ártatlanok. Az az öt hercegség nem ért föl a régi breton
                  kapitánysággal. Viszont azok a Kerbastik bíbornokok, akiknek a neve visszatérőleg
                  ott szerepel a pápai konklávékban, jámbor és ártatlan emberek már.</p>
               <p>Ekkor került ki közülünk a kegyes életü morbiháni Szent Róbert s a beatifikált
                  Kerbastik Mária és Anna, akik hárman ma is védszentjei a halászoknak.</p>
               <p>Az arcképeken egyre szelidül a kifejezés, a szemekbe a marciális virtus helyébe
                  udvari ravasz­ság, sima alattomosság, itt-ott közönyös bambaság kerül. A hegyesre
                  nyírt Henrik szakállu Kerbastikok arcán markirozódni kezd az a családi tipus,
                  amelynek én vagyok az utolsó karikaturája. Emberöltőről emberöltőre keskenyednek
                  arcok, kezek, lábak és vállak. Aztán Louis XIII. korszakából, ki alatt
                  kegyvesztett lesz a család s egyidőre ugyszólva vagyon nélkül marad, mert egyszer
                  Medicis Máriára azt találta mondani valamelyikünk „cette italienne” - nincsen
                  arckép.</p>
               <p>A következő képen már szinte fölismerhetetlen a régi családi tipus. Egy
                  Molière-korabeli csipkékbe burkolt, negédes arcu precieux, kinek finom vékony
                  lábai el se birnák talán az ősi sarkantyut, és dus parókája asszonyos gráciával
                  keriti be kiföstött ábrázatát.</p>
               <p>Egy érdekes dolgot vettem észre az ezen korbeli arcképeken. A család női
                  arcképein, azokon az aggszüzeken és zárdai fejedelemasszonyokon jobban megmarad a
                  régi családi tipus, mint a férfiakon. Kerbastik Judith, az aszkéta orsolyás
                  fejedelemasszony, valósággal férfi lehetne. Sok az öregleány ebből a korból. Kik
                  messzire mentek férjhez, azokról keveset tudok. Egye­dül egy Penthièvre hercegnő
                  sorakozik a Kerbastikok közé; Kerbastik-leány volt, egy a Mme de Montespant
                  iskolájából való nagy dáma. Ez egy erélyes, kéjvágyó arc, telve ambícióval. Hogy
                  is ne! Hisz akkor minden dáma a Napkirály királynéjává vágyott.</p>
               <p>Mivé fajult a heroizmus!...</p>
               <p>Ott a Kerbastik Hektor, aki először viselte a duc de Finistère cimet s akit La
                  Bruyère mintául is vesz egyszer karakterjeiben. A nagy Lauzunnek volt a barátja: a
                  Grande Mademoiselle s az akkor még csekély testőrkapitány ő általa és gyakran az ő
                  lakásán találkoztak. Mikor a Grande Mademoiselle a vőlegényét, Lauzunt,
                  Montpensiers hercegnek nevezte ki, Kerbastik Hektor­nak hálából egy Condé-leányt
                  igért oda. Ekkor jutottunk először rokonságba a Bourbonokkal és Istenem, büszkék
                  voltunk reá, mi, akik egykor lenéztük a Valoiskat. Ott az a vézna kis Condé
                  hercegnő, aki, mint mondják, még kisebb volt a Maine herceg gyermekeinél is,
                  akiket nagy rokonunk Saint-Simon valóságos törpéknek ir le. Az arany ráma alján
                  királykorona dísziti a nevét - „Marie Geneviéve de Bourbon, princesse du Sang”, A
                  „Sang” kék betükkel, a többi vörössel. Alatta kis fekete betükkel: „Duchesse de
                  Morbihan”.</p>
               <p>Az arcképek egyforma, csipkés pompában sorakoznak egymásután, a mosoly mind
                  kéjesebbre válik az arcokon, a kard finomodik az oldalukon, utóbb azzá a kis
                  stilétté fogy, mely szégyen­kezve bujik a selyem kabát hátsó ráncai közé.</p>
               <p>Egy furcsát láttam köztük. Eleinte azt hittem, hogy nem is Kerbastik. Egyszerüen
                  öltözött, derüs arcu fiatalember ez, zseniális homlokkal, kard s paróka nélkül,
                  törött görög oszlopra könyököl és egy tekercset tart a kezében. Csak cipőjének
                  piros sarka mutatja, hogy gentille­homme. Ez van a ráma alján görög betűkkel: <hi
                    >„Λουκιανος”</hi>... Soká nem tudtam kisütni, hogy ki lehet? Ha
                  kissé járatosabb lettem volna a francia irodalomtörténetben, tudhattam volna, hogy
                  ez az a chevalier de Kerbastik volt, a Lafontaine barátja, ki finom görög
                  költeményeket irt Anakreon modorában. Korának legjobb hellenistája volt és a
                  Seneca-féle cimen, „Apokolo Kuntozis”, azt merészelte megirni, - persze görögül,
                  amit kevesen értettek, de akik meg­értették, azok mulattak rajta, - hogy a nap
                  mint válik tökké, vagyis a Napkirályból mint válik un melon tyrannique de
                  l’Orient. Le is volt ez a keleti dinnye rajzolva, amint indáit kiterjeszti minden
                  földekre. Legbelső levelein a király leghíresebb szeretőinek a nevei voltak. A
                  chevaliért egy este, amikor a luxembourgi hercegnő palotája alatt borosan ment
                  karonfogva Lafontaineel, véletlenül egy utcai csetepatéban leszurták. Kár volt
                  érte.</p>
               <p>Minthogy azonban az emberi erély az emberből csakugy, mint a fajból, egyszerre ki
                  nem veszhet, akképpen hullámzások valának családom történetén át e tekintetben
                  is.</p>
               <p>A XVIII. század elején mintha föllobbanna valami az arcokon a régi erélyből.
                  Egy-két híres generális kerül ki közülünk. Mintha még egy utolsót erőlködnék a
                  faj. Ezen arcok majd olyan erélyesek, mint lehettek a kereszteseinkéi. De hát hol
                  érvényesíthették volna?... Nem voltak többé nagy keresztes hadjáratok, nem volt
                  ellenség, - hát az asszonyt tették meg ellenségnek s a hóditás lett a cél.</p>
               <p>Itt kezdődik a családombeli nagy galánsok sora.</p>
               <p>Ebből a korból való a híres Piére d’Aranda, a Branthosme barátja, a Bucy ur
                  pajtása és mindahárman ő fenségének, Louis d’Orleans-nak, a regensnek mulattató
                  cimborái.</p>
               <p>Van egy régi miniaturöm róla. Katona is volt, mint Branthosme, legalább a kezében
                  tartott kis zászlóra ez van irva: „La Rochelle”. Egy elivott arcu, veres ember,
                  tele Rabelais-szerü szel­lemmel, ki büszkén őrizte meg a regenstől kapott
                  kitüntető titulusát, hogy „mon cher Cousin, vous estes le plus grant Cochon de
                  nostre temps”. Hát tény, hogy annak a sok trágár adomának, melyeket a regens
                  lakomáin összebeszéltek és amelyeket Branthosme jogtalanul magáéinak vall,
                  legnagyobb része az én tisztelt ükapám szájából került ki. Ő volt az, aki egyszer
                  egy reggelen meztelenül ment végig egy vérbeli hercegnővel az utcán. Állitólag a
                  regens is velük volt. Négyük közt, a monda szerint, egyedül Branthosmeon volt egy
                  szemér­mes ing s egy kard. Megaprehendálhattak a tréfáért, mert Piére d’Arandát
                  elküldték az udvartól. Szegény hazavonult a kaerhoueti kastélyba, hol Branthosme
                  meg-meglátogatta. Aztán agyon­itta magát. Részegen bukott le az erkélyről s ugy
                  halt meg.</p>
               <p>Ez az első példány ebből a termésből. De ez még egészséges, jókedvü. Akik utána
                  jönnek, kevésbbé kellemesek, komorabbak, simábbak és romlottabbak. Csinálnak még
                  madrigálokat, de müvészetük főleg a nőhóditás rokokó aljasságaiba finomodik. A II.
                  Lauzun és Tilly gróf barátai, Louis XV. kis parókát viselnek s az ő „mouche
                  assasine”-okkal tarkázott arcukhoz mérve, a Louis XIV. Kerbastikok még
                  héroszok.</p>
               <p>Ott van a Marquis de Finistère, akinek neve ledérsége révén a Casanováéké mellett
                  maradt fönn, s a ponyván annyira ismerős. Autentikus emlékiratait, bámulatos, az
                  atyám beleegye­zésével rendezte sajtó alá 27-ben egy párisi irkáló. Restelem, de
                  annyiból még se bánom, hogy legalább kiderült a való a sajátságos hirhedt
                  emberről, ki valósággal egy rokokó kék­szakállu herceg emlékét hagyta maga után.
                  Átolvastam kétszer is az emlékiratait, hát kényes dolgok vannak biz abban!</p>
               <p>A Lauzun emlékirataiban csak vagy negyven dámát számláltam össze, - a marquis
                  saját bevallása szerint hetvenhat tisztességes, előkelő asszonyt kompromittált.
                  Finoman van irva, olyan nyelven ma már nem is tudnak, pedig bizonyára senki jobban
                  meg nem vetette az irókat, mint ez a sima udvaronc. Mindenki tudja, a híres
                  szinésznővel, Manon Duroc-kal való szerelmét, ki megtette a versaillesi szinházban
                  a király előtt, hogy egy Racine darabban boldogtalanságában tényleg agyonszurta
                  magát s véres tőrét a marquis felé hajította. A marquis Madame de Longueville
                  fülébe sugdosott s a mögött ült; a tőr a Dauphin térdét vérezte össze. A király
                  ismerte a dolgok állását, azonnal átértette a szerencsétlenség magya­rázatát, az
                  általános rémület közepette sápadtan kelt föl s akkor mondá, lesujtón pillantva a
                  marquisra: „Monsieur de Finistère n’est pas dans la salle!” s aztán Penthièvre
                  herceghez, a fő­kamaráshoz fordulva: „Vous lui direz que le Roi lui defende de
                  jamais entrer en sa présence.”</p>
               <p>Tulságosan ismeretes még azzal a vérbeli hercegnővel folytatott viszonya, kinek a
                  nevét ma se tudják s akit maga is csak ugy nevez: „Ma belle Anonyme.” Valószinüleg
                  egy Conti hercegnő. Ez a leány okozta a marquis vidám életének legborusabb
                  pillanatait. Ő lehetett az okozója annak a kék foltnak is, mely a marquis későbbi
                  képein látható.</p>
               <p>A hirhedt apácaszöktetés valószinüleg a hercegnővel történt. Tény, hogy ez
                  szerethette őt a legőszintébben s ennek a könyörgésére került vissza az udvarba.
                  Annyi becsület volt benne és talán ez az egyetlen hála életében - hogy soha meg
                  nem nevezi őt.</p>
               <p>Tavaly láttam egy pikáns kötetet: „La belle Anonyme du Marquis de Finistère.”</p>
               <p>Joggal vagy jogtalanul, egyszer túlközel talált lépni a versaillesi kastély egy
                  ablakmélyedé­sé­ben a királynőhöz. A király, aki kiséretével a harmadik szobában
                  volt, észrevette ezt. Ez egy­szer csakugyan nem lehetett menekülnie, - fölrántotta
                  az ablakot s kiugrott. Agya ott loccsant szét a kastély alatti tornácon. A király
                  kiséretéhez fordulva, a szolgálattevő svájci kapitánynak nyugodtan ennyit mondott:
                  „Azt hiszem, egy ablak nyitva van valamerre, kérem tétesse be.”</p>
               <p>A marquis felesége, apám dédnagynénje, egy lady Parker, akit a maga korában az
                  udvarnál a versaillesi Junonak neveztek, a legtisztességesebb asszonynak maradt
                  meg. Azt mondják, a marquis két napig élt oldala mellett. Nem mintha hirtelen
                  meggyűlölve hagyta volna ott őt, de hát igazán nem szentelhetett életéből a
                  feleségének többet két napnál. Azt is beszélték, hogy egy trianonbeli
                  kártyaparthienál, hol a királyné is jelen volt, a marquisnak nagyon megtetszett
                  egy melankolikus szép asszony, aki szomoruan ült Madame de Montpensier háta mögött
                  s a marquis belépte után feltünő szórakozottsággal nézett a zöld asztalra.
                  Megjegyezte barátjának és cinkostársának, Monsieur de Rohannak, hogy ugyan ki
                  lehet az a szép asszony, kit még nem látott az udvarnál s aki őt szerfölött
                  érdekli?... Mire Rohan ur visszatért a teremben tett kérdezősködési körutjáról, a
                  marquist már a dáma oldala mellett találta s akkor nem szólhatott neki. Csak a
                  játszma végén, amikor hazatértek, mondhatta meg a marquisnak: „Mon ami, hiába
                  kurizál annak a szép asszonynak.” „Miért?” riadt föl a marquis. „Hát azért, mert
                  az az ön felesége!” „Tant mieux!” válaszolt a marquis.</p>
               <p>A marquis, szerencséjére, még a forradalom előtt halt meg, de családom többi s
                  nála még léhább Don Juanjaira rávirradt a véres nap. Azok aztán gonoszul vesztek
                  el a nagy, piszkos örvényben. Ma se tudom még valamennyinek a végét. Emléke maradt
                  annak a Kerbastiknak, akit az a kitüntetés ért, hogy Robespierre előtt nyakazták
                  le. Sokkal hősiesebben viselték ma­gukat a család női tagjai. Egy Kerbastik leány
                  mindvégig Mária Antoinette mellett volt, egy másik, Aranda leányt a rue Vieux
                  Colombierban becstelenitettek meg s aztán fölakasztották egy lámpásra. Utolsó
                  pillanatában csak annyit mondott a Danton mészároslegényeinek: „Vous ne verrez pas
                  plus clair pour cela.”</p>
               <p>1794-ben elvész családomnak nyolcszázéves tömör nyoma. 1804-ig nem tudnak
                  egymásról a különböző ágak. A Monsieur de Buonaparte császári udvarnak gunyolt
                  Fontainebleaui kantin­já­ba egyetlen Kerbastik se tette be a lábát. Kénytelen
                  vagyok mégis, a rideg igazság érdeké­ben, megemlíteni egy volt Kerbastikot, aki
                  megfeledkezve magáról, nem undorodott a napoleoni kaptár méheitől és belépett a
                  seregbe. Mentse őt, hogy bátor ember volt s ugy tudom, vitézül harcolt. Volt annyi
                  becsület benne, hogy a Fouesnantban székelő család felhivására letette a Kerbastik
                  címet. Adott neki elég cifrát a korzikai azután, sőt a marsalok lajstromában Duc
                  d’Algeciras néven találhatják meg azok, kik érdeklődnek utána. Lehetséges utódait
                  nem ismerem.</p>
               <p>Ellenben minden fegyverfogható Kerbastik Páris alatt volt 1814-ben. Nagybátyám
                  XVIII. Lajos alatt miniszter, két más nagy nagykövet, három esett el 1815-ben
                  Wellington alatt.</p>
               <p>De bár elkövetkezett a Restaurációval a béke, családomban nem talált többé
                  embernyi emberre.</p>
               <p>A pasziv ellenállás unalma végképp elkorhasztotta a családfát. A hosszu
                  tétlenségben és ma­gány­ban bizonyos idő multán a legléhább és természetellenes
                  kéjelgések fertőjébe sülyednek a mindennemü érvényesüléstől megfosztott
                  Kerbastikok.</p>
               <p>De hiányzik már a XVIII. század nőhóditóinak a makacssága is belőlük. A nagy
                  marquis még valóban őszintén tud vágyni, izgatják az esélyek, szerelemmel
                  dolgozik, élete szenvedélyes, izgalmas, - az 1820-ki Kerbastikok már csak
                  fizetnek. Ők a fizikai kéjek komplikációiban virtuozkodnak, érzelemvilágról szó
                  sincs, szájuk ize megromlik, fáradt inyüknek sok, erős füszer kell már, hogy azzal
                  is csak minimális étvágyingerlésig jussanak, amely folyton gyara­podik, de annál
                  inkább kielégithetetlen.</p>
               <p>Itt vagyunk... az apám következik.</p>
               <p>Nem, róla még se irok többet.</p>
               <p>Itt kezdődöm én.</p>
               
            </div>
            <div type="chapter">
               <head>XII.</head>
               <p>Röviden jelzem csupán helyemet a család dekadenciájában.</p>
               <p>Az én életem még lejebb esik egy fokkal. Fiatalon öreg testem már nem reagál még a
                  fizikai kéjek füszereire sem. Az én testem zsibbadt, érzéktelen, de agyam, amely a
                  dekadencia termé­szetes fejlődése szerint működik tovább, bár megfosztva az
                  elődeim agybeli hevületeinek megfelelő funkcióktól, csak annál határozottabban,
                  őrültebben dolgozik. Miután ez agybeli működés elvesztette régi céléréseit, - a
                  test kiegészitő és természetszerüleg megnyugtató, mert eredményben végződő
                  kölcsönfunkcióját, - elárvult eszem immár maga magán élősködik. Óra vagyok, amely
                  jár, de nem mutatja az időt, mert mutatója lehullott.</p>
               <p>Ez a sorsom, így kell eltelnie életemnek.</p>
               <p>Hogy a hiába való agyműködésnek lázas erélye szükségképpen dekadensül müvészies
                  szen­zációkkal járó tulfinomodásba tétetődik át, az természetes.</p>
               <p>Életem a modern, üvegházi virágok sorsa.</p>
               <p>Itt vagyok minden dolgok végén. Elfogyott a tett, elfogyott a szerelem, az
                  asszony, a fenn­maradó vágy nálam az akarat öntudatánál akad fönn s hiu müvészies
                  képzelgéseimnek immár a legdekadensebb formát se tudom megadni.</p>
               <p>Rám nézve meg kell halnia az asszonynak. Vágyaim analizisénél reszketve gondolok
                  arra, hogy valaha föl találom huzni én is a fekete atlasz ruhát...</p>
               
            </div>
            <div type="chapter">
               <head>XIII.</head>
               <p>És amikor mindezt igy átgondolva, a hosszu vergődés után tönkrejutott kereskedő
                  megnyug­tató fásultságával állapitottam meg életem teljes csődjét, lemondottam egy
                  másmilyen életnek még csak a megkisértéséről is. Egyebet nem tehetek, teljes
                  közönynyel a jelen s jövő iránt, élek hát majd családom multjában, ameddig élnem
                  adatott. Lehetőleg nem fogok akarni sem­mit, csinálom azt, amit véletlenül
                  csinálni tudok, őrizkedni fogok minden kinálkozó ideáltól és bevonulva krónikáim
                  közé, mindenekfölött őrizkedni fogok lehetőségétől is az „asszony”-nak.</p>
               <p>Az ősz közepén voltunk.</p>
               <p>Emlitettem, hogy eleinte csupán jegyzékeket csináltam az átnézett könyvekről s
                  okmányokról. Aztán, mivel e jegyzetek különféle papirosokra voltak firkálva,
                  magamhoz vettem a tanitót irnoknak s lemásoltattam őket. Egy nap, mikor a
                  jegyzeteket lemásolva találtam asztalomon, az jutott eszembe, hátha kiadnám?...
                  Tetszett a gondolat. Igy legalább teszek mégis valamit. Két napi gondolkozás után
                  azonban arra jutottam, hogy hátha a reflexióimat is csatolnám a kiadáshoz!?...</p>
               <p>Hisz ez a lajstrom voltaképp csak az a vörös fonál, amely köré nekem már egy egész
                  keserü életfilozófiám jegedt...</p>
               <p>Szóval igy határoztam el magamban, hogy a jegyzék kiadása helyett lassankint
                  családom történetét irom meg. Ki fogom kutatni e munkában a kronológia mellett
                  nemcsak fajom, de minden fajok hanyatlásának, elfogyásának a történetét.</p>
               <p>Igen, megkisértem a <hi>faji energia egyre subtilisabb
                     transpozicióinak az elméletét</hi>. Ez lesz s ez lett munkám általános címe.
                  Alcímnek ezt teszem: <hi>„A Kerbastikok története”</hi> - és szomoru
                  gunyjául finde-race magamnak, végre önmagamat nevezem meg szerzőül.</p>
               <p>Irtam Marignacnak, hogy küldjön egy használható irnokot s küldje el hozzám a
                  családi könyvtár egyik megbízható emberét. Az irnokkal lemásoltattam a nagy
                  registert, de a könyv­tárnok, egy higgadt, lassu ember, aki valóságos kéjjel irta
                  a számokat, azt mondta, hogy addig lehetetlen rendszeresen dolgozni, mig az összes
                  krónikákat, okmányokat, századok szerint el nem rendezzük.</p>
               <p>A kastély façadejának üres szobáiban volt erre elég hely, hát csak rendezzük. Neki
                  fogtak.</p>
               <p>Olyan kellemesen hatott rám, hogy dolgoznak körülöttem.</p>
               
            </div>
            <div type="chapter">
               <head>XIV.</head>
               <p>És amikor mindezt igy elrendeztem, egy késő őszi napon, mikor olyan édes
                  melankóliával rebben át a ritkuló, fakuló falombok közt egy-egy hűvösebb sóhajtás,
                  a kastély ama küllőjébe nyitottam, amelyben Clémence néném lakott volt. Magam is
                  babrálgatva a könyvtárosom mellett, a kereszteseinkre vonatkozó okmányokat szedtem
                  össze s azoknak kerestem külön helyiséget.</p>
               <p>Félhomály volt a szobákban, a külső ablaktáblák be voltak téve s azoknak a lemezei
                  között, rézsutosan csuszott be a világosság.</p>
               <p>Szegény néni! - gondoltam - ő is olyan fonnyadtan nyilt, illattalan virága volt
                  már a mi fánknak... Egy rakás macska, meg egy vén cseléd... Valószinüleg én is
                  ilyenformán élnék, ha nőnek születtem volna.</p>
               <p>Minden egyéb érdeklődés nélkül haladtam keresztül a három keskeny szobán.</p>
               <p>Ezt ne bántsuk - mondtam hangosan - ugye néni? Ez maradjon a magáé...</p>
               <p>A térdeplő mögött levő ajtón át akartam tovább menni. Ott még nem is jártam eddig.
                  Félre­toltam a térdeplőt s benyitottam. Ott is félhomály volt. Rokokó ágy,
                  ugyanolyan kanapé, székek s egy csinos öltöző asztal állott benne. Ez is nyilván a
                  női lakosztályhoz tartozik, gondolám s közönyösen tekintettem körül.</p>
               <p>Nem érdekelt s ha azonnal ajtóra találok, valószinüleg évekig feléje se mentem
                  volna többé annak a sarokszobának. Hirtelenében nem vettem észre a tovább vezető
                  ajtót. Jobban körül­néztem. Apró virágokkal beszórt lazacszinü selyemmel volt
                  kárpitozva az ötszögletes helyiség s a mennyezeten sátorszerüleg csúcsosodott
                  egybe a selyem kárpit.</p>
               <p>Néhány ovális, aranyos rámába foglalt pastelportrait lógott a falon. Átsuhant
                  rajtuk a tekin­tetem, a tovább vezető ajtót kerestem.</p>
               <p>De hát ez a szoba egészen külön állana? Nincs összeköttetésben a többivel?
                  Különös... Talán egy kárpitajtó lesz valamerre?...</p>
               <p>Figyelmesebben tekintettem körül s már ablakot akartam nyitni, midőn az ágy
                  mellett csak­ugyan észrevettem egy alacsony ajtót, mely a façade termeibe
                  vezetett. A kulcs rá volt for­ditva. Kinyitottam s mikor kiléptem, még egyszer
                  visszapillantottam. Mintha ez a szoba is a Clémence néni lakosztályához tartozott
                  volna, lakottabb, mint a többi, több apróság van benne, de kacérabb, csaknem
                  fiatalabb...</p>
               <p>Siettem a keresztes vitézeimhez. A könyvtárosom ott piszmogott a második szobában,
                  roppant rendszeresen rakosgatva maga köré a klasszifikált dolgokat. Nagyot nyelt,
                  ha olyan csomóhoz nyultam amit ő már átnézett s rendbe rakott. Láttam, szeretne
                  rám szólni, hogy ne piszkáljam azokat. A könyvek és okmányok csak azért léteztek
                  az ő számára s csak azt szerette bennük a jó ember, hogy ő azokat szépen, gondosan
                  katalógusba szedje. Ha tőle függ, hát soha senkinek meg nem engedte volna, hogy
                  egy okmányt kivegyen a tékából.</p>
               
            </div>
            <div type="chapter">
               <head>XV.</head>
               <p>De bájosat álmodtam az éjjel!...</p>
               <p>Hogy is maradt meg olyan észrevétlenül az emlékezetemben az a kép?... Mert az
                  volt, most már ébren is emlékezem reá és tudom, hogy az volt: - az egyik pastel a
                  sarokszobából...</p>
               <p>Álmomban láttam, de nem ott, hanem az én szobámban, a falon. Egy görögösen
                  stilizált női arckép lógott az ágyam mellett, kissé fakult volt rajta a kréta s
                  közelebb mentem hozzá, hogy jobban lássam... Akkor is magasabban volt még, semhogy
                  jól kivehettem volna, kit ábrázol. Fölálltam egy székre s levettem a falról, magam
                  elé tettem és elnéztem hosszasan... Egyszer csak domborodni kezdett az arca,
                  élénkebb, élőbb lett, a szemei szeliden néztek, azután a keble is mozdult,
                  kigömbölyödtek a vállai, a keskeny aranyos keret becsuszott körülte a vállaira
                  vetett halvány-rózsaszinü klamis redői közé... Lélegzett és olyan gyöngéden, olyan
                  kimondhatatlanul gyöngéden érintette meg keskeny, liliom fehér kezével a kezemet,
                  hogy az inkább zene volt, nem is mozdulat... Én kértem őt: „Kérem, mondjon nekem
                  valamit!” Intett mosolyogva, hogy igen s oldalt hajlította a fejét, ugy nézett rám
                  kissé lesütött pillái alól... Kezét a kezemen hagyta, most is érzem és kerestem,
                  mikor fölébredtem reggel. Szomoru is voltam, hogy miért lett reggel...</p>
               
            </div>
            <div type="chapter">
               <head>XVI.</head>
               <p>Átmentem a sarokszobába és ott volt a kép, azonnal ráismertem a félhomályban is,
                  kissé fakult volt rajta a kréta és közelebb mentem hozzá, hogy jobban
                  megnézzem.</p>
               <p>Elég ügyetlenül, ablakot nyitottam...</p>
               <p>Hát fakult öreg volt bizony az a szoba is, amint szabadon besütött a nap, - de
                  olyan finom, gyöngéd, busitóan bájos az egésznek a hangulata, mint egy régi,
                  divatját multa románc.</p>
               <p>Nem így!... Beteszem az ablakot s maradjon ez félhomályban.</p>
               <p>Oh, az nem a Kerbastik-tipus volt. Azt már fölismertem a legbodrosabb paróka alatt
                  is. Egy nyugodt tartásu, kissé hideg és tartózkodó női fej volt. Nem race, de
                  eszes nézésü. Éppen szólni akar s az nagyon érdekes lesz, amit mondani fog, bár
                  nem azt fogja mondani, amit gondol és már előre mosolyog magában rajtunk.</p>
               <p>Szép volt?...</p>
               <p>Nem tudom leírni.</p>
               <p>Halvány-rózsaszinü, görögösen redőzött klamis volt a vállain, jobb karja, egész
                  szépvonalu nyaka s kissé a válla is födetlenül maradt.</p>
               <p>Nem érdekelt az, hogy ki lehet, azt se találtam különösnek, hogy itt van, annyira
                  beletalált a szoba hangulatába. És annyi képet néztem akkoriban, ugy beleéltem
                  volt magamat a külön­böző korokba, hogy önkénytelen diszkrécióval, mintegy ugy
                  üdvözöltem, mintha a Clémence néni vendége lett volna, a többi pastel-dámákkal
                  együtt.</p>
               <p>Félig mosolyogva, félig megilletődve nézegettem a szobában a törékeny, századeleji
                  női apróságokat, az öltözőasztal kristály edénykéit, a sarokba támasztott hárfát,
                  a gyöngyházzal kirakott gueridonra tett parányi csipke legyezőt és ezüst
                  szelencét. A szelencét kezembe vettem s mintha már járt volna a kezemben, olyan
                  ismerős volt a tapintása. Egy fehér parókás pásztornő képe volt rá emaillirozva.
                  Kinyissam?... Ne nyissam?... Ugyszólva magától hajlott föl a födele. Szalmasárga
                  spanyol burnót volt benne, valami majoránna s levendula illat keveréke
                  csiklandozta az orromat és ugyanakkor, mintha valami dévaj, ezüstcsengésü kacagást
                  hallottam volna. Mi az? Honnan jött?... Oh nem ijesztett meg, sőt kellemesen
                  esett, mintha valaki bujósdit játszanék velem s hívna, hogy keressem?... Letettem
                  a szelencét az asztalra s akkor erősebben hangzott, diszkrét mazurkaütemekben...
                  Ah igen, nyitva volt a szelence födele s abból szólt a zene. Amint betettem,
                  elhallgatott.</p>
               <p>Bizonyosan Clémence néni hordta ide össze leánykori holmijait, az ártatlan, naiv
                  fiatalságát s azután kiment megöregedni ez elé a szoba elé. Milyen megható
                  lehetett az, amikor ott imádkozott az ajtó előtt!...</p>
               <p>Bizonyosan volt az ő életének is valami ártatlan kis meséje, olyan, amit azon a
                  hárfán lehetne jól elmondani! Egy bánatos szerelmi dal, mely ugy végződik, mint
                  amikor felhők ringanak a hold alá és sötét lesz ez ezüstös lugasban.</p>
               <p>Lábujjhegyen jártam, óvatosan mozdultam s ugy éreztem, hogy csipkés selyem-ruha
                  van rajtam...</p>
               <p>Az aranyozott acajou secretairen öt médaillon állott, üresen. Oh de szerettem
                  volna, ha benne lettek volna az arcképek is! Hátha férfiképek?... Tán a fiókban
                  lesznek?... De mégse, nem nyitom ki ezt az asztalt. A krónikákhoz bátran
                  hozzányulhatok, de itt, azt hiszem, az olyasmi megbocsáthatatlan indiszkréció
                  volna. Egy dáma szobájában kutatni...</p>
               <p>Mintha egy rövid, helyeslő mosoly villant volna felém a kép szemeiből.</p>
               <p>Vajjon hogy hívják?... Inkább a keresztnevét szeretném tudni...</p>
               <p>Magam se vettem észre hogyan, de oda kerültem a kép mellé és leültem egy párnázott
                  bergérbe s oldalt néztem a képet, mintha csakugyan mellettem ült volna.</p>
               
            </div>
            <div type="chapter">
               <head>XVII.</head>
               <p>Nem tudom miért, amikor rágondoltam, egy biblikus régi név jutott az eszembe: -
                  Abiság.</p>
               <p>Fekete, rövid fürtökben göndörödő haja azzal a poétikus hanyagsággal borult a
                  homlokára, amelyet Récamier asszony hozott volt divatba. A halántéka alatt
                  leheletszerüen pelyhedzett le valami árnyék abból és puhán vegyült el a gömbölyü
                  arc kreolos alapon rezgő pirjába... Aztán ismét erősbödött íves felső ajka fölött
                  és két sejtelmes mély, sötét árnyék sáncot vájt a szemei alá. Merészen,
                  határozottan váltak ki fekete szemöldökei.</p>
               <p>Abiság!... Abiság!...</p>
               <p>A harmadik nap is meglátogattam, de már akkor ugy mentem hozzá, hogy se Dagorne,
                  se az em­bereim észre ne vegyék, hogy hova megyek. A szobába érve, bezártam magam
                  után az ajtót.</p>
               <p>Mintha fáradtabban találtam volna Abiságot... A pillái, mintha lejebb csusztak
                  volna s a vállai is ernyedten lejebb roskadtak... Valami élveteg lankadtság volt a
                  nézésében és azt vettem észre, hogy finom orrcimpáinak a hajlásában, egy
                  parányilag, de parányilag nyiló ajkainak a kifejezésében is volt valami, ami azt
                  mondta: - ma szeretnék egyedül maradni...</p>
               <p>Ugy éreztem, hogy alkalmatlan vagyok, egészen másmilyen a hangulat ebben a
                  szobában, mint amilyet én hoztam be magammal.</p>
               <p>Mikor kimentem, éppen ugy ért a nap, hogy a salun keresztül egy sugár annak a
                  képnek az üvegjén villant meg s olyan erősen, hogy hirtelen be kellett hunynom a
                  szemeimet.</p>
               
            </div>
            <div type="chapter">
               <head>XVIII.</head>
               <p>Bolondság, gondolám, egész melodráma... Át kell hozatni azt a képet ide a többi
                  közé...</p>
               <p>De nem hozattam át.</p>
               <p>Ha megkérdezném Conan abbét, ő valószinüleg megmondaná, hogy kicsoda...</p>
               <p>De nem kérdeztem meg Conan abbét.</p>
               <p>Okosabban tennék, ha munkához látnék, ahelyett, hogy így az álmaimmal játszom!</p>
               <p>Ha jól emlékszem, négy napig nem mentem a sarokszobába, de napról-napra terhesebb
                  volt, hogy nem mentem. Milyen ostobaság, hogy így ingerlem saját magamat! Hát
                  miért ne mennék?!...</p>
               <p>A parkban járkáltam s megkerestem annak a szobának az ablakait. Körülbelül most
                  süthet a képre a nap... Fölmegyek hozzá...</p>
               <p>Különös, ugy feszélyez, mintha csakugyan egy élő valakihez készülnék, akiről nem
                  tudom, hogy hogyan fog fogadni, mert azt szeretném, hogy kellemesnek találjon.</p>
               <p>Tetszett a név, melyet én találtam a számára. Olyan bársonyosan, mesésen suhant át
                  a gondo­lataim közt. És nem ejtettem ki hangosan egyszer se még. Körülnéztem, hogy
                  jól egyedül vagyok-e?... Bementem a park mélyébe, oda, ahol akkor zokogtam, amikor
                  nem tudtam írni. Lépteim alatt zörögtek a falevelek, világosabb volt a berekben,
                  mintha már a tél fehér palást­jából libbent volna meg egy-egy darab a lombhullató
                  fák közt lelátszó égen... Tovább siettem, beljebb, a fenyők közé. Ott zöld volt
                  fölöttem, de olyan rideg kemény a föld s úgy kopogott a lépéseim alatt... Azután
                  kikerültem a tengerpartra, leültem a fehér fövénybe, eleinte magam­ban, később
                  halkan, majd hangosan, egész hangosan, ugy ahogy a lassan ringó apály zsongott,
                  sokszor mondtam: - Abiság!</p>
               
            </div>
            <div type="chapter">
               <head>XIX.</head>
               <p>Eddig olyan egyedül voltam, annyira elhagyatott. Most nem. Néha levert vagyok,
                  néha egészen vidám, jókedvüen babrálok hol a könyvtárosom mellett, akinek a
                  bogarai mulattatnak, hol meg az irnokomnak diktálok. Ez fiatal ember és ha nem
                  viseltetnék irántam olyan iszonyu tisztelettel, gyakrabban vele maradnék. Dagorne
                  fütyörészett tegnap a lépcsőházban, kinyi­tottam az ajtót, hogy jobban
                  halljam.</p>
               <p>Egész délelőtt örömmel gondolok arra, hogy délután majd a sarokszobába megyek.</p>
               <p>Azt nem szeretném, ha az embereim közül valamelyik észrevenné, hogy valami
                  különösebb dolgom van délutánonkint. Azt hiszem, szétfoszlanék az én édes
                  hangulataim varázsa, ha kívülem valaki betenné a lábát a sarokszobába, melyben ma
                  már olyan otthon érzem magam, mint valaha régen, az anyám öltözőjében. Semmit nem
                  viszek be s ott mindent ugy hagyok, ahogy az első nap találtam.</p>
               <p>Vannak napok, amikor nem tudom magam elé képzelni Abiság arcát. A minap este
                  elküldtem Dagornet Conan abbéhoz, azzal a kérdéssel, hogy nem-e kapott Marignactól
                  értesitést, csak azért, hogy megnézhessem az emlékezetemben hasztalan keresett
                  arcot. Különben bizonyosan nem aludtam volna egész éjjel. Gyertyával mentem be.
                  Mosolyogtam, mikor kopogtattam a sarokszoba ajtaján és igazán meg voltam győződve,
                  hogy azt fogom hallani: „Jőjjön!”</p>
               <p>Milyen lehet a hangja?...</p>
               <p>Ugy, gyertyavilágnál még igézőbb. Arcán, vállán melegebbek a pastelpontok, de a
                  tekintete fátyolozottabb. Oldalt tartottam a gyertyát, hogy a hirtelen világosság
                  ne bántsa a szemeit.</p>
               <p>Nem merek hozzányulni, bár jobb helyen volna a két ablak között. A többi három
                  képet mégis leveszem a falról, hogy egyedül legyünk.</p>
               <p>Most már mérget veszek rá, hogy ez nem a Clémence néném szobája volt, hanem az
                  övé. Az jutott eszembe, hogy hátha ő volt a Melchior bátyám szerelmes párja s
                  abból az időből maradt így ez a szoba... A család itt nem igen fogadott
                  vendégeket... Mindegy, erre nem vagyok kíváncsi. Akárki, már régen nincsen és ami
                  itt van belőle, azt én őrzöm a profán elmulástól.</p>
               <p>Mégis, nem tudtam ellenállni, ránéztem egyszer és erősen, erősen Melchiorra
                  gondoltam. Semmi változást nem tapasztaltam s én is teljesen megnyugodtam abban a
                  gondolatban, hogy még ezen esetben se vétek a tisztesség ellen, hisz Istenem,
                  szegény Melchior özvegyen hagyta őt...</p>
               <p>A szemeiben van valami, ami miatt soha se tudnék vakon, teljesen hinni neki.</p>
               <p>Irtam Marignacnak, ruhákat rendeltem. Tényleg, már nagyon is elhanyagoltam a
                  külsőmet, ugy nézek ki, mint egy farmer.</p>
               
            </div>
            <div type="chapter">
               <head>XX.</head>
               <p>Hogy rohan az idő!</p>
               <p>Itt a tél, ma havazott. Mérhetetlen szomoruság azt nézni, amikor a tenger fölött
                  havazik. A meddig csak ellátni, teli van a világ azokkal a sűrü pelyhekkel, melyek
                  mintha le se hulla­nának, állanak az ürben és nem is fehéreknek látszanak, hanem
                  szürkék, mint az álmos ember pillantása. De most nem búsit, sürgetni szeretném az
                  estét, mert most éjszakánkint járok oda...</p>
               <p>Nappal fáztam, tüzet pedig nem rakathattam Dagorneval, hát beállíttattam az
                  iróasztalomat a közvetlenül a sarokszoba mellé eső terembe, ott jól befűtenek s
                  mikor egyedül vagyok, kinyitom a kárpitajtót, ugy melegitem be az ő szobáját is.
                  Este pedig, azon ürügy alatt, hogy dolgozom, bezárkózom s tüzet viszek át Abiság
                  kandallójába.</p>
               <p>Aztán csak a tűz világít s bár mindig tél maradna!...</p>
               <p>Dagornenak szemet szurt, hogy több figyelmet forditok a külsőmre s ebéd után
                  gondosabban öltözöm.</p>
               <p>- Biz Isten, majd azt hinné az ember, hogy valakinek csapja a levet a kegyelmes
                  ur!</p>
               <p>Pirulva, zavartan tagadtam előtte:</p>
               <p>- Ugyan kinek, te ügyetlen...</p>
               <p>- Bizony! Hogy is nem jár a kegyelmes urhoz senki, nem tudom én azt megérteni.
                  Mindig azt hittem, hogy télire csak elmegyünk Párisba. Kétszer életemben voltam
                  már én is ott, hej, de szép is az!</p>
               <p>Örvendtem, hogy maga tereli másfelé a szót, engedtem beszélni s hallgattam, mint
                  lelkesedik a nagy városért.</p>
               <p>- Majd ha megyek, velem fogsz jönni te is.</p>
               <p>Karácsony táján voltak a legboldogabb hangulataim. Dagorne néhány napra
                  hazakéredzett Rais-Kerhouëtbe, a könyvtárosom, meg az irnok is vakációzni mentek.
                  Egyedül maradtam. Az ajtónálló, aki Isten tudja mivel ölte az idejét eddig nálam,
                  ügyetlenül, de több áhitattal és tartózkodással végezte azt, amire szükségem volt,
                  - az abbét az ünnepi misék után hamarosan leráztam magamról s aztán egész délután,
                  késő éjfélig Abiságnál voltam.</p>
               
            </div>
            <div type="chapter">
               <head>XXI.</head>
               <p>A kandallóból sugárzó tüzfény rezgett az arcán s el-elpirult. Olyankor olyan üde,
                  kis leányos volt a nézése és nagyon, nagyon jó volt így együtt lenni. Behunytam a
                  szemeimet, a karomra borultam és ugy mondogattam magamban a nevét, semmi egyebet,
                  csak a nevét és az is véghetetlen nagy gyönyörüség volt.</p>
               <p>Álmomban ő lehajolt hozzám, a szemei nedvesen ragyogtak és a könnyei kicsordultak
                  és én is könnyeztem. Fölébredtem és csakugyan sírtam.</p>
               <p>Vagy talán nem is ébredtem föl, talán el se aludtam...</p>
               <p>Mit csináljak?... Mit szeretne?...</p>
               <p>Akarja, hogy olvassak?</p>
               <p>Néhány könyv volt a secretairen, - a Heloise. Egy selyem párnát tettem a kandalló
                  elé s ahol szétnyílott a könyv, ott olvastam. Nem hangosan, de azért ő hallgatta.
                  Ugy tartottam a könyvet, hogy lássa is a betüket... A lap végire érve, vártam, nem
                  forditottam azonnal, hátha ő még nem ért a lap végére...</p>
               <p>Ha mi is együtt járhatnánk majd a kezdődő tavaszban, orgonabimbózás idején!...
                  Abisággal karon fogva, kék virágokat keresnénk együtt. A mezőn mennénk keresztül,
                  szépen, lassan, szótlanul. Én is találnék és neki adnám, ő is találna és azt ő
                  nekem adná...</p>
               <p>Az ölemben volt a könyv, nem olvastunk tovább és tisztán láttam, hogy ő előre megy
                  a mezőn, én elmaradok tőle s mind messzebb és messzebb maradok el... Hullatja a
                  kék virágot, amit én szedtem neki, hullatja, lehajlok utána, fölveszek egyet,
                  kettőt, aztán hasztalan keresem a földön, nincs több és ő sincs semerre. A
                  kezemben meg mind összefonnyadt a virág...</p>
               <p>Nem ezt, olvassuk a Ninon verseit!...</p>
               <p>De hisz már reggel van!... A ködös, téli hajnal tapogatott be a saluk között.
                  Milyen észre­vétlenül rebbent el ez az éjszaka!...</p>
               <p>Még kissé rösteltem is miatta magamat.</p>
               <p>Le se feküdtem, nem akartam, hogy az ajtónálló megsejtsen valamit. Délelőtt
                  dolgozni pró­báltam, de nem tudtam egyebet tenni, csak vágytam folyton vissza a
                  sarokszobába. Étvágyam nem volt, nem ettem egy falatot se, hanem hogy ezt se
                  találják feltünőnek, a toronyszobába fölhordatott étkek felét kihajigáltam a födél
                  csatornába.</p>
               <p>Azután Ninont olvastuk.</p>
               <p>Néhány szál száradt virágot találtam a könyv levelei közt. Milyen régen lehettek
                  azok ott!... Ugye az egyik az enyim lehet?... És el is akartam venni, hogy örökké
                  magammal hordjam, hisz mintha tőle kapnám...</p>
               <p>Néztem a képet.</p>
               <p>- Elvehetem? Az enyim lehet?</p>
               <p>Bedugtam a keblem fölé, de ebéd után ismét visszatettem a versek közé. Nem veszem
                  el. Ki tudja, kinek az emléke tapad hozzá...</p>
               <p>Abiság olyan őszintén, derülten nézett rám, hogy aztán nem busultam. Ami elmult,
                  azt ne bolygassuk. Nem kérdezek semmit, majd én hozok neki virágot.</p>
               <p>A kertésznek meghagyattam, hogy ezután mindennap küldjön föl hozzám két váza
                  virágot. Csak kaméliák voltak az üvegházban. Hat szép szálat kiválasztottam s egy
                  bronzvederbe állitva, bevittem ő neki.</p>
               <p>Karácsony másodnapján annyira szédültem, hogy azt hittem, beteg leszek. Mennyire
                  meg­ijedtem!... Akkor nem mehetek majd be hozzá!... Nem szabad betegnek lennem,
                  nem, nem, semmiesetre se lehetek beteg. Mi bajom is lehetne?...</p>
               <p>Soha életemben még ilyen elégedett nem voltam, olyan könnyünek érzem magam, hogy
                  repülni tudnék s néha, ha leülök, mintha csakugyan testem nem is volna, ugy érzem,
                  hogy emelkedem és semmi súlyom nincs.</p>
               
            </div>
            <div type="chapter">
               <head>XXII.</head>
               <p>Már nagyon boldog voltam.</p>
               <p>Szerettem volna őt egyszer búsan találni. Szerettem volna azt látni az arcán, hogy
                  hiányzom én is neki, mikor nem vagyok ott vele és örvend, amikor érkezem.</p>
               <p>Oh, miért nem értem be azzal, amit adott!...</p>
               <p>Nem mentem azonnal reggeli után, mint rendesen, - hanem vártam, hogy ma később
                  fogok menni és ugy sajgott a szivem ezalatt, mintha egy irgalmatlan ököl
                  szorította volna.</p>
               <p>Még egy órát várok!...</p>
               <p>És szorongva, maradozó lépésekkel indultam. A szobája előtt is várakoztam még
                  néhány pillanatig és az a nehány pillanat olyan hosszu volt, mint még egy
                  élet.</p>
               <p>Nem ugy találtam, ahogy elképzeltem. Csak én voltam szomoru.</p>
               <p>- Abiság...</p>
               <p>Egy pillantást vetettem rá és rémülve kaptam le róla a szemeimet. Uram Isten!...
                  Mintha nem is az az alak lett volna, hanem egy más valaki, akire nem is ismerek rá
                  és... csak egy kép!...</p>
               <p>Villámként cikázott keresztül agyamon egy gondolat, melyet nem mertem, nem akartam
                  még egyszer tudni.</p>
               <p>Mi lelt ma?... Nyugtalan vagyok s az okát nem merem keresni. Leülök a karosszékbe,
                  nem fogok ránézni, de itt maradok mellette, mert nem szabad most egyedül lennem,
                  nem szabad innen kimennem és nem szabad gondolkoznom. Itt maradok...</p>
               <p>Leülök és minden erőlködésem hasztalan, azonnal fölriasztanak az idegeim.</p>
               <p>Alig tudom palástolni az izgatottságomat. Nem nézek rá, de kétszer is ugy voltam
                  már, hogy hozzányulok... Tudom, jól tudom, hogy miért akarok hozzányulni! Nem, ez
                  nem bujaság, hisz csak az álom édes, a valóság undoritó, szomoru... Csak egy hang
                  el ne rebbenjen az ajkaimról, mert akkor vége, szétfoszlanak az álmaim és magam
                  maradok a vigasztalan valósággal...</p>
               <p>Ha hozzányulnék, mégis!</p>
               <p>Meg kell markolnom a karosszék szélét, annyira bizseregnek az ujjaim... Igen,
                  valami emésztő hőség borzongat s csak egy vágyam van már: - hogy megérintsem.</p>
               
            </div>
            <div type="chapter">
               <head>XXIII.</head>
               <p>Csak egy vágyam volt, hogy megérintsem...</p>
               <p>De ugyanakkor mozdult meg lelkem zsibbadtan heverő szörnye, az ezerkarmu öntudat s
                  kajánul elmosolyodott és sugta:</p>
               <p>- Hisz amint megérinted...</p>
               <p>Nem!... Nem akarom hallani, nem akarok tovább gondolni erre!...</p>
               <p>Menekültem, ott hagytam, saját magamtól féltve az álmaimat. Lerohantam a parkba.
                  Hajadon fővel kódorogtam és hóval dörzsöltem a halántékaimat.</p>
               <p>Mégis visszatért az a gondolat, bár úgy küzködtem ellene, mintha viperákat téptem
                  volna le a mellemről.</p>
               <p>Inkább a másik legyen igaz: hogy az ábrándokból kipattant a vágy, aztán az
                  óhajtás, amelynek az érzés nem elég többé, hanem bírni akar...</p>
               <p>De ez se lehet...</p>
               <p>Vége, ennek is vége van már. Az én szivárványszinekben csillogó buborékom
                  fölszállt, szállt és bűbájosan szép volt és boldog voltam, mert önfeledten
                  bámultam utána. Mikor utána kaptam és hozzá akartam érni, akkor elpattant.</p>
               <p>Sötét volt, mikor visszaindultam a kastélyba, a saját nyomaimat követve a hóban.
                  Lekerültem a sarokszoba ablakai alá. Olyan hideg csönd s annyi mozdulatlan közöny
                  volt ott a fák közt és abban az ormótlan nagy üres házban.</p>
               <p>Ma van az év utolsó napja.</p>
               
            </div>
            <div type="chapter">
               <head>XXIV.</head>
               <p>Az összes cselédség elment az éjjeli istentiszteletre, hogy imádkozva köszöntsék
                  az ujesz­tendő születését. Én pedig fölkeltem, felöltöztem, gondosan, mintha
                  menyegzőre készülnék és bementem Abisághoz.</p>
               <p>Hátha van még mód rá!?...</p>
               <p>Mindent úgy csináltam, mint eddig. Tüzet raktam a kandallójába, virágokat a
                  bronzvederbe, halkan mozogtam, hogy nesze se halljék s a selyem párnát a karosszék
                  mellé téve, leültem a tűz elé és olvasni akartam. Oh de a kandallóból sugárzó
                  tüzfény alatt nem pirult el és nem jött le hozzám kék virágokat szedni...</p>
               <p>Elővettem a másik könyvünket, - a Ninon verseit. Ölembe hullott belőle a virág, az
                  ölemből lecsuszott a földre, - Abiság közönyösen nézett el a keretből és nem
                  mondott nekem semmit.</p>
               <p>Körültekintettem, - hát mi nincs úgy most, mint ahogyan ezelőtt volt? Hisz egy
                  porszemet le nem törültem sehonnan... Megkisértem, ugy jövök be, mint amikor
                  először jöttem, ugyanúgy viselem magam s ugyanazt fogom tenni!</p>
               <p>Átfutottam a toronyba s a címerteremből, Clémence néni szobáin keresztül jöttem be
                  és áthaladtam a szobán, mint legeslegelőször, alig tekintve körül. Azután úgy
                  jöttem, mint ami­kor másodszor jártam itt és megnéztem Abiságot, mintha soha se
                  láttam volna, csak akkor egyszer, legelőször, álmomban.</p>
               <p>Egy nyugodt tartásu, kissé hideg és tartózkodó női fej volt... Éppen szólni
                  akar...</p>
               <p>Soha se tudom meg már, hogy mit akar mondani.</p>
               <p>Ez nem Abiság. Hol van, hova lett?</p>
               <p>Keresem az elolvadt havat... Keservesen ődöngök egyik bútortól a másikhoz, a
                  csipkelegyező mellett ott a kis ezüst szelence. Kinyitom a födelét, megszólal
                  belőle a hajdani mazurka, de kopott, fáradt ütemekben, mintha elfulna s egyszerre
                  rekedt berrenéssel csuklik agyon... Nincs több, nem is keresem, hogyan lehetne
                  ismét fölhuzni.</p>
               <p>Leborulok a karjaimra és kétségbeesésemet belésóhajtom a szoba közönyös csöndjébe.
                  Nem rezdül meg rá egy parányi visszhangja se a hajdani édes hangulatnak. Hasztalan
                  erőlködöm, nem tudok visszakényszeriteni egy pillanatot se, semmit, de semmit nem
                  tudok megtalálni azon a képen abból, amit elvesztettem. Csak egy kép, - lapos és
                  fakult, bármennyire erőlkö­döm, hogy ne ilyennek lássam.</p>
               <p>Soha nem nyultam a sarokba támasztott hárfához, most odamegyek, megmozdítom...
                  Mintha a padló alól jönnének az eltemetett dalok kísértetei s borzongva suhannának
                  keresztül a megereszkedett húrok között, - tompán rezdül meg a régi hangszer és
                  egyszerre pattan le hét húr az ujjaim alatt, nagyot csattanva... Az első hang,
                  mióta idejárok!...</p>
               <p>Ijedtem ugrom el a hárfa mellől, az leesik a földre és hosszan reszkető zokogással
                  némul el.</p>
               <p>Csak a képre nem hat semmi.</p>
               <p>Már most lázasan kapkodok össze-vissza, rombolom a templomot, találjam meg hát
                  legalább a valóságot egészen. Ki az?... Már most nem az álmaimat keresem, a
                  tényeket akarom tudni, mert hisz nem vagyok én bolond... Mindenhez hozzányulok,
                  rendetlenül hevernek körülöttem a székek, végig matattam az ágyat, végig
                  tapogattam a kárpitokat, a kis csipkelegyező szét­mállott a kezemben, gyertyák
                  után rohanok... Ugy zúg, úgy lüktet az agyam, nem is látok tisztán, nem tudom,
                  mihez nyuljak előbb, mindent egyszerre akarok megfogni... Ki akarom nyitni a
                  secretaire fiókját, a kulcsot forditom benne előre-hátra, nem nyílik, kiesik a
                  zárból a kulcs és reszkető kézzel nem tudom azonnal visszadugni... Föl akarom
                  szakítani, nem birom, lábbal rugom, nem nyílik... A kandalló elől kapom föl a
                  vascsiptetőt, beléfeszitem, recseg s fölszakad...</p>
               <p>Nincs, nincs, ott sincs semmi... Tudom is én mi van ott!... Szórom a
                  papirosokat... Egy pillan­tás mindenikre, látom, hogy fakult irás ez is, az is,
                  levelek, versek, sok rongy lom, undok szamárság, el se tudom olvasni, el se akarom
                  olvasni, csak tovább, hol van az, amit én keresek?!</p>
               <p>Mit keresek?!...</p>
               <p>Egy pillanatra lehanyatlanak a karjaim, az egyik kezemben ott a kandallóvas, a
                  másikban egy csomó papiros. Nappali világosság van, a kandallóban lobog a láng, a
                  gyertyák ott égnek a kép alatt... Az a bestia milyen nyugodtan, hidegen bámul...
                  Hiszen világos, ez volt szegény Melchior szeretője... Ki lehetne más?... Ugye, a
                  halálba kergettél már egyet közülünk, most engem akarsz, te... te...</p>
               <p>Lassan közeledtem hozzá s ő nyugodtan, hidegen állott a keretben. De mintha
                  gúnyosabb és még szivtelenebb volna a kifejezése... Egy széket rántottam oda, arra
                  állva, egy magasságban volt az arcunk. Egyenesen a szemei közé néztem és még se én
                  rám nézett. Keresztül ment rajtam a tekintete, a saját dúlt arcomat láttam az
                  üvegen, kidagadt szemeimet, megdöbbentően sovány, csúf arcomat, amelynek az
                  őrültség kúszálta már a vonásait.</p>
               <p>Uristen!...</p>
               <p>És két kézzel csaptam be az üvegre. Csörömpölve törött össze, jobbkezemből
                  kihullott a vasfogó, a balkezem ott akadt a beszakadt kép alatt az üvegcserepek
                  közt... Ki akarom rántani!... Nem lehet, mintha megkapta volna valaki... Libeg a
                  kép a mint rázom, a rámáról por és üvegszilánkok hullanak az arcomra és ég a kezem
                  és a csuklóm körül ömleni kezd a vér... A jobbkezemet feszítem a rámának s úgy
                  rántom ki a balt... A szék megcsuszik alattam... Mintha lelöktek volna, hanyatt
                  esem és leszakad, velem esik a kép is.</p>
               <p>Föl akarok tápászkodni...</p>
               <p>De ott a falon, ahol a pastel lógott, mintha ő ölelte volna el előlem, - ott egy
                  kisebb kép, az apám mellképe. Ő sujtott a kezemre, aztán fölrugott bennünket az
                  asszonynyal együtt.</p>
               <p>Gőgösen néz rám...</p>
               <p>Itt is az apám!... Hisz igen... Melchiorral ő ment vadászni, amikor az a
                  tengerparton elcsuszott s elsült a fegyvere... Ő küldött a hulla után... Dénesnek
                  is ő lőtte keresztül a vállát, amikor az a szeretőjét követelte vissza tőle...
                  Clémence néném ezért imádkozott hát élete végéig ott az ajtó előtt... És engem
                  akkor hozott ide szíve alatt az anyám...</p>
               <p>Mint egy féreg, ugy másznék ennek az iszonyu embernek a sarka alól, de nem merek
                  mukkanni se, moccanni se merek. Rettenetes csönd van. A balkezem bénán fekszik
                  mellettem a földön s bugyog belőle a vér. Igy jó lesz, elvérzem...</p>
               <p>Behunytam a szemeimet s vártam a véget. Mire rám találnak itt, végem lesz...</p>
               <p>Igen, de mentől jobban gyengültem, annál erősebben dolgozott bennem a
                  végpusztulással fenye­getett öntudat.</p>
               <p>Ha majd bejönnek ide holnap, vagy holnapután, így találnak mind a hármukat együtt.
                  Meg fogják tudni, hogy az apám... Vajjon, kitalálják?!... Ki hozta ide ezeket a
                  képeket? Hogy került azé az emberé éppen ez alá?... Hisz ilyen őrültséget ő, aki
                  után egy sor irás sem maradt, meg nem cselekedhetett!... Clémence néném akart
                  volna így boszut állni az emlékén?...</p>
               <p>Én, az utolsó Kerbastik segítsem ezt a gyalázatot a világ elé?...</p>
               <p>Talán a fajtám szelleme adott annyi kis erőt még, hogy valahogyan oda vergődtem és
                  föl­kapaszkodtam a székre, bevérezve a szőnyegeket, a széket, a kárpitot és
                  lepiszkáltam a falról azt a képet is. Nem mertem ránézni. Félkézzel vájtam ki a
                  keretéből és a földön fekve, a lábaimmal lökdöstem be a kandallóba. A keretet már
                  nem volt erőm elégetni.</p>
               
            </div>
            <div type="chapter">
               <head>XXV.</head>
               <p>Azután nem tudom mi történt velem.</p>
               <p>Hetek mulva tértem csak annyira magamhoz, hogy megismertem a környezetemet. Az
                  öreg Marignac ült az ágyam mellett s az ő szívből fakadó szavai fogadtak.</p>
               <p>- Hála az Istennek! Hála Istennek!</p>
               <p>Sírt a jó öreg, letérdelt az ágyam mellé, megfogta a kezemet és összecsókolta. Nem
                  akartam engedni s meg akartam őt fogni a másik kezemmel.</p>
               <p>Milyen különös érzés volt az! A balkézzel végzendő mozdulat gondolatához nem
                  találtam a karomat. Odanéztem... Nem volt balkarom, levágták.</p>
               <p>Marignac beszélte el, hogy másnap reggel a fouesnantiakat hozta „boldog
                  ujesztendőt” kö­szön­teni Conan abbé s akkor találtak rám ott. Vértócsában,
                  eszmélet nélkül feküdtem. Azt hitték, meghaltam, de amikor mozditottak, vérzeni
                  kezdett a kezem.</p>
               <p>Mire az orvost előkeritették, már üszkösödött a balkarom. Az orvos nem merte
                  levágni azonnal, ahelyett, hogy rajtam segitettek volna, fűhöz-fához futkostak,
                  hogy mi történt, hogy történt... Mire Marignac megérkezett. („Jó Isten! De nagy
                  utam volt, kegyelmes uram!...”) már válltőből volt kénytelen operáltatni.</p>
               <p>- Hová tették? - kérdeztem.</p>
               <p>- Mit, kegyelmes uram?</p>
               <p>Intettem, hogy azt - a karomat?</p>
               <p>- Azt?... - válaszolt halkan Marignac, - az abbé vitte el a kriptába... Bizony,
                  kegyelmes uram, már azt hittük, hogy visszük maholnap a többit is utána...</p>
               <p>Később kérdezősködni kezdett ő is, hogy mi történt hát velem? Nem feleltem
                  neki.</p>
               <p>- Ugye, leesett a kegyelmes ur?</p>
               <p>Ráhagytam, hogy igen, igen...</p>
               <p>- Lerántotta azt a képet, ugye?... Összevágta a kezét, aztán elájult?... Ezek itt
                  annyi minden­féle vadat mesélnek, hogy már dühbe is hoztak néha, bocsánatot kérek.
                  Azt mondják, hogy olyan rendetlenség volt a szobában, mintha a vizbe veszett
                  halászok jöttek volna föl ide a Szilveszter éjszakai táncra. Meg hogy a mosónék
                  csavarták volna ki a kegyelmes ur... izéjét... azt, azt...</p>
               <p>Nem mondta ki, hogy a „karomat.” Ezzel is kimélni akart a jó ember.</p>
               <p>Ugy őrizett, mint az édes fiát, erőszakoskodnom kellett, hogy legalább minden
                  második éjjel lefeküdjék, mert el nem mozdult volna az ágyam mellől. Hihetetlen
                  gyöngédséggel iparkodott velem feledtetni, és úgy, hogy nyoma se lássék az
                  iparkodásának. Azt vettem észre, hogy ő is mindent a jobb kezével végez s
                  lehetőleg egy kézzel, a másikat pedig szinte el akarja rejteni előlem, mintha neki
                  is csak egy karja volna... Mert ne búsuljak, nem tesz az semmit... Néha addig
                  mesterkedett, amig módját találta, hogy egyes nevezetes, nagy embereket
                  emleget­hessen és nagyon dicsérte azokat, mint bölcs államférfiakat, híres
                  hadvezéreket, bölcsészeket, pedig... A nevük nem is jutott mindig az eszébe, de...
                  mindannyinak csak egyetlen egy karja volt. Nem baj az!...</p>
               <p>Ugy meghatott; hogy már végre én vigasztaltam őt: - nem tesz semmit, nem baj!</p>
               <p>Tényleg, annyira elfoglalt az eleinte leküzdendő ügyetlenség, hogy félkézzel
                  végezzem azt, amihez eddig kettő volt, hogy lassan, lassan némi megelégedést
                  éreztem, ha valamiben nem szorultam a más segitségére.</p>
               <p>És most már valóságos, igazi testi szenvedéseim is voltak. Ha kötést váltottak, a
                  fizikai fájdalmak könyeket sajtoltak a szemeimbe s utána, amidőn csillapultak a
                  fájdalmaim, jogom volt hozzá, hogy kissé jól érezzem magam. Szüksége van az
                  embernek a szenvedésre.</p>
               <p>Évekig tartott, amig teljesen megtanultam nélkülözni a balkaromat. Ma már észre se
                  veszem, hogy nincsen. Azt hiszem, ez nagy mértékben hozzájárult ahhoz, hogy
                  ennyire is össze­szedtem magam, mint amennyire ma vagyok. Elbújva az élet elől,
                  várom az elmulást; aláza­tosan éldegélek s félkarral kotorászok családom
                  multjában. Hátha találok valami hasznavehe­tőt azok közt, amiket ők annyi ezer
                  hatalmas karral megcselekedtek vagy elmulasztottak...</p>
               <p>Mert dolgozom mégis. El-elmosolyodom néha, hogy ez is mennyire reám vall: - előbb
                  nyomorékká kellett lennem, hogy valami munkához foghassak.</p>
               <p>Mégis hálával tartozom hát Abiságnak...</p>
               <p>Az én Abiságomnak.</p>
               <p>Mert élt az, létezett s egészen nekem való asszony volt: - teste nem volt, csupa
                  hangulat volt.</p>
               <p>És mégis asszony volt, neki köszönhetem életem egyetlen, legnagyobb boldogságát és
                  ő okozta életem legnagyobb szenvedését. Talán a „faj” küldte őt az én igazi eleven
                  ölelőkaru asszony nélkül való életembe, hogy boszut álljon és megvegye rajtam a
                  jogait éppen akkor, amikor örökre bújni akartam az „asszony” elől. Mert hisz az
                  „asszony” kikerülhetetlen annak, aki él s így életet adni köteles.</p>
               <p>Május elején keltem föl az ágyból s Marignac karján tettem az első sétát.
                  Lementünk a sarokszobába.</p>
               <p>Hát ott Marignac mindent szépen el is rendeztetett már. Fehérvászon takarók voltak
                  a bútorokon s leltári számok. A hárfán nagy római számokkal „V-XIV.” és alatta
                  apró betűkkel „1895.” volt a numerus.</p>
               <p>Készségesen magyarázta meg, hogy a felső szám az a helyiségbeli, az alsó pedig a
                  közös nagy leltárbeli száma a nevezett hárfának.</p>
               <p>Nem akartam kérdezni hol van, de nem láttam a képet.</p>
               <p>- Keres valamit kegyelmes uram? - kérdezte ő, mert persze hogy észrevette.</p>
               <p>- Hát az a kép hol van?...</p>
               <p>- Azt, bocsánatot kérek szépen, nem tartottam érdemesnek a leltárba vétetni...
                  Annyira meg vagyon rongálva, hogy valóban nem érdemes, ha megengedni méltóztatik,
                  bocsánatot kérek szépen.</p>
               <p>- Mégis, szeretném látni. Hol van?</p>
               <p>- Nincsen már itt, engedelmet kérek.</p>
               <p>Zavarban volt, tisztes fehér arca kipirult és nem nézett rám, hanem lesütötte a
                  fejét és a padlót nézte. A kezemet nyujtottam neki, tiszteletteljesen adta belé a
                  magáét.</p>
               <p>- Elégette?</p>
               <p>Most a szemeimbe nézett s olyan egyenesen beláthattam hűséges, egyszerü lelkének a
                  mélyébe.</p>
               <p>- Azt nem mertem tenni, kérem, de ha megengedné most nekem a kegyelmes ur...</p>
               <p>- Mondja, kérem, hogy maradt az itt?</p>
               <p>- Oh Istenem... A méltóságos Clémence grófkisasszony hagyta meg, hogy ide senki be
                  ne tegye a lábát, amíg a családból itt nem járt valaki. Én nem merészeltem
                  figyelmeztetni a... Nem mertem kérem szólni néhai kegyelmes urunknak se, nem
                  mertem soha se... Pedig ha tudtam volna!</p>
               <p>- Hol van? Szeretném még egyszer látni.</p>
               <p>- Itt van, magam tettem oda az ajtó mögé, a méltóságos grófkisasszony imádkozó
                  zsámolya alá, de talán ne tessék még se megnézni azért!... Nem is lehet már semmit
                  se látni rajta, meg...</p>
               <p>- Nos, mondja csak kérem!</p>
               <p>- Csupa véres lett...</p>
               <p>Melegen megszorítottam a kezét, ő valószinüleg nem tartotta illendőnek
                  visszaszorítani, de a szemeivel ölelt meg s én azt is viszonoztam és ugy ahogy
                  félkarral tudtam, egészen a szivemre öleltem.</p>
               <p>- Nem, kérem... Hogyan érdemelem én ezt meg...</p>
               <p>Odavontam őt az ajtóhoz, kinyitottuk s elővettük a képet. Igazán nem volt rajta
                  senki. Össze volt roncsolva a papiros, egy-egy szines folt maradt itt-ott, meg az
                  én vérem rozsdás foltjai. Az évek során elmállott kréta magától is lepergett volna
                  a papirosról idővel, meghalt volna ez a pastel máskülönben is.</p>
               <p>Lent, a törött üveglap hosszában, a keret alsó csatornájában még látszott egy
                  kevés szines por a lepergett krétából. Ha közéje fújok, aztán az se lesz...</p>
               <p>Egy ötletem támadt: temessük el... Abiságot!</p>
               <p>Kértem Marignacot, hogy rázza a tenyerembe azt a port. Aztán fogjon karon és szép
                  lassan, sétáljunk le a tengerpartra.</p>
               <p>Óvatosan vittem a tenyeremben s ott a kék, tavaszi napsugárban ragyogó viz fölött
                  közéje sóhajtottam... Mint egy szines kis felhő lebbent ki az ujjaim közül s
                  belehullott a tengerbe.</p>
               <p>Marignac levett kalappal állott mellettem.</p>
               <p> VÉGE.</p>
            </div>
         </div>
      </body>
  </text>
</TEI>
