<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14242" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Magdolna</title>
            <author>
               <persName>
                  <surname>Harsányi</surname>
                  <forename>Zsolt</forename>
               </persName>
               <date from="1887" to="1943">1887–1943</date>
               <idno type="VIAF">76335271</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">253738</measure>
            <measure unit="pages">530</measure>
            <measure unit="vols">3</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Magdolna</title>
               <date>2015-09-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/14200/14242/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Varjú Mária</name>
                  <name>Mészáros Atilla</name>
               </respStmt>
            </bibl>
            <bibl type="printSource">
               <title>Magdolna</title>
               <author>Harsányi Zsolt</author>
               <pubPlace>Budapest</pubPlace>
               <publisher>Singer-Wolfner</publisher>
               <date>1939</date>
               <ref target="https://mek.oszk.hu/14200/14242/"/>
            </bibl>
            <bibl type="firstEdition">
               <title>Magdolna</title>
               <author>Harsányi Zsolt</author>
               <date>1938</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="long"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-02-02"/>
     </revisionDesc>
  </teiHeader>
  <text>
      <body>
         <div type="group">
            <head>
               Első kötet
            </head>
            <head>MÁJUS</head>
            <div type="chapter">
               <head>
                 I.
               </head>
               <p>A kastély felől fújt a tavaszi szél, de nem egyenletesen, hanem szeszélyesen. Már
                  a harangszónál olyan mulatságos volt ez: ahogy a harangszó hullámvonalszerűen hol
                  ellanyhult, hol egyszerre megerősödött a szél szárnyán, azt lehetett volna hinni,
                  hogy a kápolna, ahonnan a hang érkezik, nem áll egyhelyt, hanem közelebb suhan,
                  vagy távolabbra siklik. Pele Marist búcsúztatta a harangszó, az öreg
                  koldusasszonyt, aki tegnap virradóra halt meg; szalmazsákjában jócskán találtak
                  megtakarított pénzt és írást is reszketeg szarkaláb-betűkkel, hogy háromszor kell
                  érte harangoztatni. A vén koldusasszony búcsú-gingallóját kapdosta ilyen
                  kegyetlenül a májusi szél, mintha hancúrozó jókedvében darabokra akarta volna
                  tépdesni, mint a kölyökpuli a szemétbe dobott tollseprőt.</p>
               <p>Magdolna ott kuksolt az orgonabokrok virágzó sűrűjében. Volt itt neki egy titkos
                  búvóhelye. Pokrócot szerzett a padlás lim-lomjai közül, azt hozta ide lopva a
                  bokrok közé, ahol a tövek között kicsiny tisztás adódott. Ha sikerült valami tilos
                  könyvet lopnia apja könyvtárából, ide hozta, hogy a lelkiismerettől és
                  kiváncsiságtól viharosan dobogó szívvel falja az oldalakat, néhol korántsem értvén
                  az olvasmány jelentőségét, csak zagyva sejtelemmel kutatván a felnőtt élet forró
                  rejtelmeit. Visszahőkölt néha arról az útról, amerre kezdetleges képzelete vezette
                  és az orgonabokrok titkos magányában is elpirult önmaga előtt, hogy ilyen vétkesen
                  és pákosztosan játszadozik romlatlan romlottságával. De olyankor is ide osont
                  elbújni, ha nem volt mit rejtegetnie, csak ábrándozni akart. A bűn íze volt abban,
                  hogy ezen a virágillatos rejtekhelyen tartott tilos találkát senki által nem
                  ismert ábrándjaival.</p>
               <p>Most is csak úgy vonult a „titokliget” mélyére, ahogy ő maga sokáig keresett
                  szóval elnevezte: titkos olvasnivaló nélkül, csak éppen egyedül lenni. Hanyatt
                  feküdt a pokrócon, térdét magasra húzva, mert hogy kinyúljon, ahhoz a kurta pokróc
                  nem futotta. Tágra nyitott szemmel bámulta a fölötte sátorként összeboruló
                  orgonalombokat és teljesen szétfolyó, tárgyhoz nem kötött alaktalansággal
                  tünődött. Álmodástól alig különbözött az ilyen szabadjára eresztett álmodozás. Ha
                  aludt volna, éppen így özönlöttek volna képzeletében ide-oda a mondatokba nem
                  foglalt fogalmak; a szavak és a szóval meg nem nevezett tárgyak, személyek vagy
                  tulajdonságok eszméi ugyanilyen rendszertelen hömpölygésben ontották és nyelték
                  el egymást álmában is, és az ilyen fék nélkül való éberségben is. Rendszerint
                  azzal a tudatos szándékkal kezdte, hogy Rozsály Ferire fog gondolni, ludovikás
                  unokabátyjára. Maga elé is idézte a fiú egyenruhás alakját, de ha arcát is oda
                  akarta állítani a képzelet tengerében az elhatározás szigete elé, az nem ment
                  sehogysem. Csak néha és nagynehezen sikerült, azzal a módszerrel, amelyre, mint
                  gyakorlott ábrándozó, maga jött rá: igyekezett úgy maga elé idézni a fiú arcát,
                  hogy az mosolyogjon. Így néha ment a dolog, de csak pillanatokra; azonnal jött a
                  nagy semmi és a csontos, kékszemű kamasz-ábrázatot, amelyet mindig pattanások
                  pettyeztek, elöntötte és láthatatlanná tette. S az egyenruhás termet is gyorsan
                  eltünt, elfoszlott, homályosan a tárgytalanságot jelentő ábrándok tengerébe
                  olvadt. Magdolna átadta magát az időtlenül áradó éber álomnak, nem tudván, hogy
                  két perce bámul-e bele a szívalakú orgonalevelek sokaságába, vagy már egy
                  félórája. Szív, szív, szív - mondotta magában a levelek formájához kapcsolva a
                  regényes szót, igyekezett a szóhoz illően érzelmes lenni, mintha derekas
                  serénységgel és jóhiszemű igyekezettel valami előírt kötelességnek akarna eleget
                  tenni, szorgalmasan próbálgatta meghatni önmagát, de ez a szándék is eloszlott
                  hamarosan, és maradtak az álmodozó képek egymásbafonódó foszlányai.</p>
               <p>Ezekbe a foszlányokba zengett bele csalóka erősödésével és gyengülésével a
                  harangszó. És ebbe az éber félálomba tolakodott bele az a felismerés, hogy ő most
                  engedetlen. A lelkiismeret elkezdte ábrándjaiból költögetni. Mint az idegen
                  helyen felébredő ember, gondolatai között ő is tájékozatlan zavarral nézett körül:
                  mi az, amit lelkiismerete számon kér tőle. S ekkor eszmélt rá, hogy már jó ideje
                  hallja a kastély felől saját nevét, még pedig édesanyja hangján.</p>
               <p>- Magdolna! Merre csavarogsz megint? Nem tudsz felelni? Wo bist du denn?</p>
               <p>Hirtelen feltápászkodott guggoló helyzetbe. Felállni az ágak miatt nem tudott.
                  Görbedten bújt ki a bokrok közül a szabadba, aztán a gyepen jó darabot szaladni
                  kezdett. Csak mikor már a tölgyek alatti fehér lócához ért, akkor kiáltotta
                  vissza:</p>
               <p>- Itt vagyok, mama! Megyek már!</p>
               <p>Gyors mozdulattal végigveregette szoknyáját elől is, hátul is. Az ilyen
                  ábránd-kirándulások rendszerint giz-gazt és nedves földmorzsalékot ragasztottak
                  rá. Keze is bepiszkolódott. Egymással tisztogatta a kezet és a szoknyát. De nem
                  lett ettől tisztább egyik sem. Akkor hajához nyúlt, megütögette feje tetejét, ahol
                  a fonás kezdődött, előrekapta varkocsát és végigütögette. Aztán hátradobta a
                  szalagos hajfonatot és futólépésben szaladt az anyai hang felé.</p>
               <p>Anyja ott állott a terrasz szélén. Arcán gondok. Már átöltözött olyan ruhába,
                  amelyben vendéget fogadhatott. Ez könnyű, nyári ruhának számított tulajdonképpen,
                  nem tavaszinak, de Hubayné nagyon szerette. Tavaly nem hordhatta eleget, most
                  tehát hosszú habozás után mellette döntött. Fehér-fekete sávos ruha volt, olyan
                  dámához illő, akinek már nagy lánya van. De noha nyári ruhának neveztetett,
                  páncélszerű fűző volt alatta és állig érő halcsontos gallér tartozott hozzá.
                  Hubayné erről a halcsontos gallérról nem volt hajlandó lemondani. Divat ide, divat
                  oda, minden ruháját így csináltatta. Egyelőre fehér kötényt kötött elébe és övén
                  ott lógott a megszokott kulcs-csomó is, az a rengeteg fürtnyi kulcs, amelyek
                  között a háziasszony bámulatos gyorsasággal el tudott igazodni, még sötétben is
                  rögtön megtalálta tapintásával a kellő kulcsot.</p>
               <p>- Öregszik, - gondolta magában Magdolna hirtelen.</p>
               <p>Anyja arcát lárvaszerűvé tette a sok rizspor, dereka elnehezedett, hajában fehér
                  szálak akadtak. És arckifejezésében a vendéget váró háziasszony pillanatnyi
                  gondjain kívül most is ott volt az állandó testi panasz. Hubayné mindig fájlalta
                  valamijét és ha betegségeiről beszélhetett, váratlan bőséggel omlott belőle a
                  szó.</p>
               <p>- Ne idegesíts már, a jó Isten áldjon meg. Legalább te ne idegesítenél. Miért nem
                  öltözködöl?</p>
               <p>- Igenis.</p>
               <p>- És mi van veled megint? Csupa piszok vagy. A sírba viszel. Milyen megint a
                  kezed! Tu es vraiment mesquine. Egy-kettő, és igyekezz.</p>
               <p>Hubayné nagyon szerette az idegen szavakat. Hogy leányával nyelveket gyakoroljon,
                  azt inkább ürügynek használta. Francia és német kifejezései, amelyekkel sűrűn
                  teleszórta mondatait, mintegy külön származását akarták jelezni. Mert Hubay Imre
                  földbirtokos és volt huszártiszt Sélley bárónőt vett feleségül. És az asszony
                  egyetlen negyedórát sem mulasztott el, hogy egy-egy idegen kifejezéssel a maga
                  külön, elmúlt világát éreztesse, ahonnan köznemesi sorba lépett.</p>
               <p>- A kék babosat vegyem?</p>
               <p>- Azt. De a körmödre külön gondod legyen, azt előre megmondom. Ha kész leszel,
                  látni akarlak. Apádhoz szólj be, hogy van-e szivar. Ha megint elfelejtett
                  szivarról gondoskodni, meghalok. Siess. Mais vite, vite, voyons.</p>
               <p>Magdolna besietett a terrasz nyitott ajtaján. Az ajtón túl azonban mindjárt
                  meglassította lépéseit. Nem volt kedve az egészhez. A babos ruhához talán még
                  igen, de a gondos körömtisztításhoz már kevésbé. Roppantul únta a hosszadalmas
                  körömkefélést. Soha nem is volt rendben a körme, mert szeretett fára mászni, sokat
                  tartózkodott az istállóban, sokat játszott a lovak hasa alatt fészkelő
                  kölyök-agarakkal, tavasszal a cseresznyétől, ősszel a friss dió zöld burkától volt
                  piszkos minden ujja. És keze fejéről sohasem hiányzott egy-két karmolás, vagy
                  cserjeágaktól, vagy játékos macskáktól eredő.</p>
               <p>Átment a nagy hallon, amelynek falain szarvasagancsok, őzagancsok és
                  vaddisznóagyarak sorakoztak egymás mellé múzeumhoz illő sokaságban, mindegyik
                  alatt világos körben fekete betűkkel falunév és évszám. Mindegyiket betéve tudta
                  már, ilyennek ismerte ezt a hallt eszmélő kora óta s bár nem itt született, itt
                  játszott totyogó kis gyermekként a kandalló előtt a kipattant szikráktól lyukas
                  nagy medveszőnyegen, itt élte át a gyakran változó nevelőnőkkel a tanulás ásítozó,
                  sivár óráit, itt gyakorolt a zongora mellett, ez a hall volt eddigi
                  élettörténetének tizenhétesztendős színhelye. Ha ezt a feladatot rótták volna rá,
                  behúnyt szemmel el tudta volna mondani, hogy azon az érkező póstakocsit ábrázoló
                  régi angol metszeten, amely a tulsó ajtó mellett függött, hányan vannak és kinek
                  milyen a ruhája, hogyan fordul hátra a piroskabátos kocsis a bakon és hogyan emeli
                  fejét az ostorhegyes.</p>
               <p>Aztán átment a kis nappaliba, ahol szintén fel tudta volna sorolni a
                  biedermeier-bútorok zöld ripsze köré vert porcellánszögek egyes foghíjait,
                  amelyeket hosszú évek óta mindig meg akartak javíttatni, de mindig úgy maradtak.
                  Mint emlékezete óta minden áldott délután, most is itt ült az ablakmélyedésben az
                  agg Fini és fogatlan, gügye szavakat motyogott egy láthatatlan gyereksereghez. Ez
                  a vén Fini valaha az anyja nevelőnője volt, aztán meghibbant az esze, de
                  könyörületből tovább is megtartották a Sélley-háznál, és mikor a bárónő ide jött
                  feleségül Tamásiba, a tökéletlen vén kisasszony is vele jött két szoba bútorral
                  együtt. Nem zavart sok vizet az öreg, reggeltől-estig mászkált szobáról-szobára és
                  elmebajában folyton azokat a gyerekeket képzelte maga elé, akiket fiatalkorában,
                  mint salzburgi tanítónő, oktatott valaha. Nevökön szólította őket, haragosan
                  pattogott, olyikat megdícsérte, mint valami nagyon tudós papagály, amely elcsacsog
                  egyedül az üres szobában. Pedig kevés élhetett már azok közül, akiket odaképzelt
                  bolondságában maga elé, mert Fini nyolcvanéves volt már és hajdani salzburgi
                  tanítványai, akiket az ablakmélyedésben orrpiszkálásért, vagy súgásért korholt,
                  hetven felé jártak messzi otthonaikban, ha még megvoltak.</p>
               <p>Nem is vetett ügyet Finire a kedvetlenül lépkedő leány, hanem kilépett a hosszú
                  folyosóra, végigment a kopott vörös pokróc hosszú vonalán a versenylovakat
                  ábrázoló képek végtelen sora között és bekopogtatott az utolsó ajtón. Meg sem
                  várta a választ, benyitott. Sűrű pipafüst fogadta. Apja ott ült a kis asztal
                  mellett és paszianszot rakott. Magdolna beléptére felnézett, arcán felderült a
                  szeretet mosolya. A csibukot nem vette ki a szájából, úgy kérdezte a foga
                  közül:</p>
               <p>- Na mi az, mókus?</p>
               <p>- Mama kérdezteti, hogy gondoskodtál-e szivarról.</p>
               <p>Hubay Imre császári és királyi kamarás felderült ábrázata hirtelen elborúlt.</p>
               <p>- Szivar, szivar, - mondta maga elé eltünődve -, a fene essen bele, elfelejtettem.
                  De talán maradt még a múltkorról. És lehet, hogy az a sváb nem is szivarozik.</p>
               <p>Mert szokása volt, hogy mindenkinek a származását hangsúlyozta. Karlovics
                  szolgabírót csak úgy emlegette, hogy „az a szerb”, Bencsik intézőt csak úgy, hogy
                  „az a tót”, Gopcsa lókereskedőt csak úgy, hogy „az az örmény”, noha nem lehetett
                  kétség az iránt, hogy ezek valamennyien rendes magyar emberek. „Az a sváb”
                  Friedrich Lórántot jelentette, a nyugalmazott főispánt, aki birtokcsere
                  következtében most került ide szomszédnak Tamási mellé, miután megyéjében nem volt
                  hajlandó megakadályozni egy vadmagyar függetlenségi képviselőjelölt
                  megválasztását. Most várták első látogatásra a Hubay-kastélyba, őt és családját.
                  Ezért volt fontos a szivar. Hubay Imre tehát kedvetlenűl letette a csibukot a
                  kirakott paszianszra keresztbe, mintegy vétó gyanánt, nehogy bárki is
                  hozzányúljon. Aztán hátratolva a széket, hatalmas testével feltápászkodott
                  belőle.</p>
               <p>- Gyere, segíts szivart keresni, mókus.</p>
               <p>- Nem segíthetek, apa. Öltöznöm kell.</p>
               <p>- Ajjaj. Mennyi bajom van. Hát csak eredj.</p>
               <p>Odament a pipatóriumhoz és motozni kezdett a pipák tövében álldogáló különböző
                  szelencék között, amelyeken vagy lóversenyre emlékeztető vésés, vagy patkódísz,
                  vagy lovaglóostor látszott, de lóval függött össze valamennyi. Magdolna pedig két
                  ujjával csókot intvén vissza, folytatta útját. A folyosón benyitott a szemközti
                  szobába. Ez volt az övé. Szomszédos az édesanyja hálószobájával.</p>
               <p>Leült az öltözőasztalkához a székre. Kedvetlenül meredt a semmibe, halogatta a
                  kellemetlen készülődést. Aztán belenézett a tükörbe. Azt is únta eleinte. De
                  mindjárt figyelmes lett saját arcára. Kissé összehúzta a szemét, hogy élesebben
                  lássa a rátekintő arcot. Ezt napközben gyakran megtette, olykor igen hosszú ideig
                  is, ha nem zavarták. Mert mindenáron szerette volna tudni magáról, hogy szép-e
                  vagy csúnya, de ezt mindeddig nem tudta eldönteni. Töprengve szemlélte önmagát a
                  tükörben. Először részletenként vette számba arcát. Mindenekelőtt a szemét.
                  Erősen kék volt a szeme és elég nagy. Aztán orrát bírálta. Vajjon milyen a szép
                  orr? Ebből éppen úgy nem tudott kiokosodni, mint hogy milyen fül a szép fül.
                  Sokáig lapozott már utána a lexikonokban, figyelmesen tanulmányozta a különböző
                  Vénusz- és Afrodité-szobrok ábráit, valamint a művészettörténet híres arcmásait,
                  de egységes eredményre ebből nem juthatott. Egyszer úgy találta, hogy Botticelli
                  „Tavasz” című képén, az egyik nőalaknak olyan az orra, mint az övé. Ez izgatott
                  örömbe ejtette. Sokáig élt abban a tudatban, hogy neki Botticelli-orra van. De
                  aztán történt, hogy Greiffenstein gróf látogatta meg őket, apjának volt
                  tiszttársa. Ez a deresedő fejű katona, akiről szülei titkon azt mondták egymásnak,
                  hogy „nagy huncut volt világéletében”, a vacsoránál nyersen leszólta az egész
                  klasszikus művészetet és röviden kijelentette, hogy a klasszikus képek nőalakjai
                  „pocsék vászoncselédek”, igen kevés kivétellel, amilyen kivétel például valami
                  Kallipygosz, vagy micsoda. De Hubay egy figyelmeztető pillantására abbahagyta a
                  beszédtárgyat, ráeszmélvén, hogy Magdolna is jelen van az asztalnál. Ezzel a
                  szépségideálok tárgyalása abbamaradt, pedig Magdolna remélte, hogy ettől a
                  szaktekintélytől támaszpontot fog kapni. Ez azonban elmaradt, s ő a Botticelli-orr
                  ábrándját kedvetlenűl elejtette. Később Vilma hollandi királynő egy képét látta
                  meg folyóiratban és szívdobogva állapította meg, hogy annak pontosan olyan rajzú
                  szája van, mint az övé. Ha tenyerével elfedte a királyi arc felső részét, a képet
                  akár a magáénak vallhatta volna. Anyjához nem mert menni felfedezésével, mert az
                  hiú szamárnak szokta nevezni és csúnyán összeteremtette. Apjához azonban odavitte
                  a képet. Az apa szórakozottan, jóindulattal bólintott rá, futó pillantást vetett a
                  képre, annyit mondott, hogy „mhm”, és azonnal folytatta az ujságolvasást.</p>
               <p>Álla vonalát is külön tanúlmányozgatta, szempilláit is, arccsontjait is,
                  gesztenye-hajának árnyalatát is. De nem tudott eredményre vergődni. És ha szemét,
                  haját, száját csinosnak találta is, egyszer egy március tizenötödiki ünnepségen,
                  mikor bent voltak a városban, meghallotta Simándy főispán következő
                  megjegyzését:</p>
               <p>- Furcsa dolog ez evvel a Székácsnéval. Ha megnézitek, minden részlete kitünő. S
                  az egész együtt mégis teljesen jelentéktelen.</p>
               <p>Ez aztán végképpen kedvét szegte. Tanácstalanul és még többet nézegette magát a
                  tükörben, vizsgálta vonásait, melyik hasonlít apjáéhoz és melyik anyjáéhoz. Azok
                  mindaketten igen szép emberpéldánynak számítottak fiatalkorukban. De hátha neki is
                  csak részletei jók és az egész együtt jelentéktelen? Néha elhatározta, hogy ha már
                  nagyon szép nem lehet, akkor démonian csúnya szeretne lenni. Valami olvasmányban
                  fordult elő, hogy Kleopátra volt ilyen. Ez a gondolat nagyon tetszett neki és soká
                  próbálgatta a tükör előtt. Oldalról, kajánul igyekezett pillantani, hogy
                  pillantásában benne legyen a „kárhozat”. Szája sarkát keményen leszegte és azt
                  képzelte magáról, hogy nem ád kegyelmet a halálra ítélt árulóknak. Orrlyukait
                  szélesre nyitotta és félig lehúnyta „végzetes” szemét. Az ilyesmivel soká
                  eljátszadozott, de végül belenyugodott, hogy legfeljebb csúnya, semmiesetre sem
                  démoni módon csúnya. Így fogyott ki minden támaszpontjából a vizsgálatnak. Most
                  már csak nézte, nézte magát a tükörben, csodálkozó kíváncsisággal és
                  tehetetlenül; a tükörből a világ legnagyobb titka nézett rá rejtelmesen: szép
                  vagy-e, vagy nem szép? És úgy látszott, hogy a titok megoldására még soká kell
                  várnia. Majd a férfiak fogják megoldani, akik beleszeretnek. De hol vannak hát a
                  szerelmes férfiak, mikor ő már tizenhét éves elmúlt. Sokan már férjhezmennek
                  ilyenkor.</p>
               <p>Kint siető lépések surrantak végig a folyosón. Ettől megrezzent és fáradtan
                  felsóhajtott. Feltápászkodott a tükör elől, az ajtó mellett megnyomta a csengő
                  gombját és a mosdóhoz indult. A kékvirágos nagy kancsót kiemelte és vizet öntött a
                  mosdótálba. Aztán még egyszer megnyomta a csengőt. Így áthárítván a sietés
                  felelősségét a személyzetre, megint leült a tükör elé és folytatta gondolatait
                  azoknál a szerelmes férfiaknál, akik nem jönnek, pedig ő már elmúlt tizenhét éves.
                  Igaz, Rozsály Feri a ludovikás, már szerelmet vallott. De még kellenének többen,
                  nem ilyen gyerekek, hanem felnőtt, komoly férfiak, akik mély hangon duruzsoljanak
                  életre-halálra szóló vallomásokat a fülébe, titkosan megbeszélt leveleket írjanak,
                  párbajozzanak egymással, ő pedig büszke örömmel, magasra tartott fejjel lebegjen
                  az imádat óceánja felett, ő, a körülrajongott, a férfiak bálványa, a híres Hubay
                  Magdolna.</p>
               <p>Az ajtó felcsapódott és keretében anyja jelent meg.</p>
               <p>- Mit akarsz?</p>
               <p>Magdolna villámgyorsan megfogta a fésüt, félkézzel pedig hajfonata csokrát kezdte
                  bontogatni.</p>
               <p>- Boriskának csengettem, melegvizet szeretnék.</p>
               <p>- Boriska is öltözködik, nem jöhet. A méltóságos kisasszony hozzon sajátmaga
                  melegvizet. Tu es vraiment scandaleuse, tu sais. Ha nem vagy kész tíz perc alatt,
                  majd meglátod, mi lesz. Donnerwetter noch einmal!</p>
               <p>Bevágta az ajtót az anya, hogy csak úgy csattant. Magdolna felsóhajtott, a mosdó
                  mellől felvette a bádogkancsót és kiment a konyhába. Ott nagy volt a
                  sürgés-forgás, a szekrényen már sorban állottak a csillogó kávéspoharak, a
                  kézilány buzgón szeletelte a bő tojástól sárgálló kalácsot, a szakácsnő serényen
                  babrált a felbontott befőttes üvegekkel, a béresfiú pedig hevesen verte a habot a
                  vörösréz-edényben. Ettől a habtól Magdolna egyetlen szempillantás alatt villamos
                  változást érzett kedélyében. Semmit a világon úgy nem szeretett, mint a
                  haboskávét, de sok habbal. A habot ott látta hófehéren keményedni a habverő alatt,
                  képzeletében megjelent a nagy, kétliteres zöld kávéspalack, amelyet ilyenkor
                  madzagon le szoktak ereszteni a kútba, hogy ott hüljön a kútvíz hőfokára, mert
                  jégre tenni nem az igazi, ezt mindenki tudja. A Botticelli-orrú, Vilma-ajkú,
                  kárhozatos Kleopátra-démon egyszerre eltelt a haboskávé boldogságával. Nagyot
                  nyelt a szájában már is jelentkező kéjtől.</p>
               <p>- Van melegvíz, Mari?</p>
               <p>- Van, - felelte a szakácsné, - tessék csak venni.</p>
               <p>- Mondja, Mari, nekem megint csinál külön kávét, ugye?</p>
               <p>- Tessék csak rámbízni. Ott lesz a méltóságos kisasszony helyén.</p>
               <p>Magdolna most már nem habozó, hanem fürge léptekkel vitte szobájába a melegvizet.
                  Azonnal nekiesett a kézmosásnak. Szappanozta, kefével dörzsölte körmeit, úgy
                  igyekezett, mint a parádés ló, amely tudja, hogy remek abrak várja otthon a
                  jászolban. Mikor végre maga elé tartotta két kezét, vállat vont arra a gondolatra,
                  hogy túlnagy keze van. Még most is. Mikor tíz éves volt, akkora kezet-lábat
                  hordott, hogy anyja nem egyszer sírva fakadt. De aztán keze-lába nem nőtt többet,
                  ő viszont kezdett hozzájuk nőni. Mostanra már tűrhető lett az arány. De nem
                  gondolt vele, az uzsonna öröme friss boldogsággal töltötte el.</p>
               <p>Sietve ült le a díványra, hogy lehúzza cipőjét és harisnyáját. Csak egyetlen
                  pillantásra méltatta meztelen lábszárait. Az egyiken még ott volt a nagy karcolás
                  nyoma, amelyet egy hete szerzett a padláson. Ócska könyvesláda kiálló szöge
                  hasította végig. A szög rozsdás volt, ő tehát elhatározta, hogy vérmérgezésben még
                  aznap meg fog halni és három végrendeletet írt, mert kettőt összetépett. A
                  befejezést nem találta jónak. Harmadszor így döntött: „Szüleimet kérem, közöljék
                  Rozsály Ferenc akadémiai növendékkel, hogy a legborzasztóbb fájdalmak közepette is
                  gondoltam reá, kérve őt, feledjen el, házasodjék meg és kérem leendő hitvesét,
                  hogy tegye őt boldoggá, ami nekem nem adatott meg, pedig ez a vágy vörös fonálként
                  húzódott végig egész életemen”. Ezt a végrendeletet este párnája alá tette, mikor
                  lefeküdt. Ha reggelre meghal, ott bizonyosan megtalálják. De reggelre nem halt
                  meg. Még csak rosszúl sem érezte magát. A hosszú seb barna kéregvonallal vonódott
                  be. Csak az a kellemetlenség járt vele, hogy mikor fürdött, féllábát ki kellett
                  tartania a kádból. Egyébként életben maradt. A végrendeletet három nap múlva
                  elégette, pedig különösen a vörös fonál miatt nagyon sikerültnek tartotta.</p>
               <p>Gyorsan új harisnyát vett elő szekrényéből, a fil d’Écosse-rakásból. Azt
                  felrántotta, térdei fölött megcsattantotta a rózsaszín harisnyakötőt. Sietve kapta
                  ki lakkos orrú, magas fűzős cipőjéből a sámfát, gyakorlott ujjakkal nyomkodta be a
                  megkötött zsinór végét a cipőszár széle alá. Aztán fején keresztül lerántotta
                  magáról matrózruháját. A ruhás szekrény tükörajtaja előtt végignézett magán és
                  nevetett. A nevetéstől megrezzent nyakában a Mária-kép vékony aranylánca.</p>
               <p>- Furcsa, - gondolta, - hogy nadrágban mennyivel kisebb vagyok.</p>
               <p>Fehér rumburgi vászon nadrágot hordott, slingelt aljút. Abba gyűrte bele
                  vászoningét. Egy pillanatra kísértésbe jött, hogy leeressze az ing két vállát és
                  megnézze magát övig meztelenül, de megszólalt lelkiismerete: egy tavalyi gyónás
                  alkalmával az öreg főtisztelendő ezt, mint paráznaságot, megtiltotta neki. Nem
                  tette. A tükör elé ült, kibontotta hajfonatát, gyorsan végigfésülte, a kefét is
                  néhányszor végigfuttatta rajta, amíg a hajszálak vége villamos sercegéssel fel
                  nem kunkorodott. Akkor befonta megint háromágba fogva és a végét erős ujjakkal
                  leszorítva másik kezével a szalagos ládában kotorászott. A csokorral is hamar
                  végzett. A hajfonatot hátradobta. Most jött a ruha. A szép kékbabos. Kivette a
                  szekrényből és az akasztót messze eltartotta magától, hogy külön örüljön neki.</p>
               <p>Mikor az utolsó patentkapcsot is bepattantotta, futó pillantással végignézett
                  magán, hogy aztán induljon. Ekkor látta, hogy az arca maszatos. Az
                  orgonabokor-búvóhelytől eredő apró sárpettyek voltak rajta. Meg kellett volna
                  mosakodnia, mielőtt öltözik. Előbb nyálazott ujjheggyel próbált segíteni a bajon,
                  de ez nem jól ment. Gyorsan törülközőt kerített nyaka köré és mélyen behajolva a
                  mosdó fölé, megmosta az arcát.</p>
               <p>Most aztán nem eshetett ellene semmi kifogás. Abban reménykedvén, hogy anyja a
                  vendégek miatt úgysem fog benézni a szobájába, a levetett holmit ott hagyta
                  szanaszét a szőnyegen. Aztán sietett ki az ebédlőbe.</p>
               <p>Ott már készen állott az asztal. Marci huszár még rakosgatott rajta, a
                  melegháziból való virágdíszt igazgatta, az óriás orgonabokrétát tartó két vázát
                  egyenes vonalba igazította, az abroszt itt-ott meghúzkodta. A nagy asztalon az a
                  nehéz damasztabrosz díszlett, a sárgaszövésű fehér, amelyet fontosabb
                  ozsonnákhoz szoktak felteríteni. A tányérok mellett sapkaszerű formába alakítva
                  büszkélkedtek a hozzátartozó asztalkendők. Az asztalon a virágdísz közeiben nagy
                  tálak felvágottal, sonkával, hideg rántott csirke barna darabjaival, piros
                  céklával, kovászos uborkával, száraz kolbásszal, paprikás szalonnával,
                  ezüstkosarakban rendbe rakott kétféle kenyérszeletekkel, úgymint fehér
                  búzakenyérrel és sötét rozskenyérrel, recézett vajgömböcskék üvegtartókban,
                  csiszolt kristály tálakban befőttek vegyesen, de a dinnyehéj-befőtt és az
                  őszibarack-befőtt külön is, mert van, aki azt egyedül szereti enni.</p>
               <p>- Das emsige Hausfräulein, - szólalt meg a mama hangja, - az asztalt persze nem
                  nézed. Más háznál a lány ezt nem is engedi másnak csinálni. De te csak hagyod,
                  hogy itt mindenki dolgozzék és azalatt isten tudja hol csavarogsz a parkban. Nekem
                  pedig úgy fáj a derekam, hogy majd elszakad. Mutasd magad.</p>
               <p>Magdolna odaállott anyja elébe. Az anya végignézte, megrántotta vállán a ruhát,
                  majd pedig derekán rántotta kissé oldalt, hogy aminek középen kell lenni, az
                  középre essék.</p>
               <p>- Micsoda slamperáj. Mutasd a kezed. Nna. Láttam már rendesebb kezet is. Mutasd a
                  hajadat. Miféle csokor ez már megint? Meg kell veled bolondúlni. Ekkora lány és
                  nem tud rendes masnit kötni a hajába. Na fordulj, a jó Isten áldjon meg, c’est une
                  misère avec toi, je t’assure.</p>
               <p>Az anyai kezek egyetlen rántással kioldották a megkötött szalagot, aztán
                  megkötötték újra.</p>
               <p>- Mehetsz. Aztán majd meglátom, hogyan viseled magad. Fiúk is jönnek, azokkal
                  kedves légy. És egy kicsit mutasd a házikisasszonyt, igazán úgy el vagyok veled
                  keseredve, hogy azt ki nem lehet mondani. Van szivar?</p>
               <p>Ez a kérdés már Hubaynak szólt, a családfőnek, aki most lépett be az ebédlőbe,
                  közben átöltözött. De szájában hosszúszárú csibuk most is.</p>
               <p>- Lesz, - felelte röviden a családfő.</p>
               <p>- Úgy. Szóval nem gondoskodott róla. Ja, das ist bezeichnend. És honnan lesz,
                  szabad kérdenem, ha most nincs?</p>
               <p>- Lovas legényt küldtem a faluba.</p>
               <p>- És ha nem lesz rendes szivar a zsidónál?</p>
               <p>- Akkor majd lesz a főtisztelendőnél, az ád kölcsön, csak ne idegeskedjék, drága
                  angyalom, mert az árt a szépségnek.</p>
               <p>- Tartsa meg a megjegyzéseit. És miért pipázza most tele az ebédlőt? Füstbe
                  jőjjenek be a vendégek ozsonnázni? Menjen ki, mert azonnal elájulok. C’est
                  insupportable.</p>
               <p>- Jó, jó. Gyere mókus.</p>
               <p>Magdolna belekapaszkodott az apja karjába. Mentek kifelé, magokban mosolyogva,
                  mint két cinkos, mint két csínytevő közkatona, akik engedelmeskednek, de
                  összekacsintanak a káplár háta mögött. Kimentek a terraszra. Ott a park egyenes
                  irtásán keresztül messzi ki lehetett látni az országútra, amely ott kanyarodott be
                  jegenye őrei között a kastély irányába.</p>
               <p>- Hányan jönnek ezek a Friedrichék, apus?</p>
               <p>- Jön az egész pereputty. Friedrich, a felesége, az anyósa, aki velök lakik, és
                  három gyerek. A lány akkora lehet, mint te vagy, a két fiú kisebb.</p>
               <p>- Mert nem tudtam, miért terítettünk tízre. És milyen emberek?</p>
               <p>- Úgy tudom, kedves emberek. Az asszony nagy pletyka, azt hallottam. De különben,
                  keveset tudok róluk. Ott jönnek is már, ni. Szaladj, szólj anyádnak, hogy
                  készülhet.</p>
               <p>A jegenyesorban felbukkant a hintó. Még pedig négylovas. Négy szürke a hintó
                  előtt. Magdolna befutott anyjáért. Kisvártatva már ott állottak mindahárman a
                  kúria tulsó oldalán, ahol a nagy virágágy mellett odakanyarodott a robogó hintó a
                  bejárathoz. A család zsúfoltan ült benne, anya és nagyanya a hátsó ülésen, apa és
                  leánya a kisülésen, a kocsis mellett pedig egy fiú a bakon. Nagynehezen
                  kászolódtak le valamennyien. Sűrű kézfogások, bemutatkozások, kézcsókok,
                  ölelkezések következtek, nehéz volt számon tartani, hogy mindenki üdvözölt-e már
                  mindenkit. Friedrich Lóránt alacsony, pohos ember volt, tartásában méltóságteljes,
                  mint azok a kis termetű emberek, akik nagyon vigyáznak tekintélyökre. Bajuszt nem
                  hordott, arcát egészen borotválta, dús fehér haját hátrafésülve viselte, mint
                  valami papi személy. A felesége, a nyugalmazott főispánné, hasonló méltóságot
                  mutatott lényében, jóval magasabbra nőtt uránál, és szemén csiptető reszketett. Ez
                  a csiptető valami tanárnői jelleget adott egyéniségének. Mögötte botorkált a
                  mamája, aki aszott kis vénasszony volt, roppant szerénykedő és édeskés. Nehéz volt
                  elképzelni, hogy ilyen hatalmas amazon-főispánnénak ilyen kicsiny a férje is, az
                  anyja is. Aztán a gyerekek léptek elő: a leány teljesen az apja, kis tömpeorrú,
                  malac-szemű, vastag lábszárú portéka, a fiú pedig teljesen az anyja, hosszúra
                  nyúlt lingár kamasz, akinek most mutált a hangja, hol fisztulaszerűen sípolt, hol
                  pedig meglepő vastagon dörgött.</p>
               <p>- Hát a másik fiad, - kérdezte a házigazda, - nem hoztátok el?</p>
               <p>- Nem jól van a gyerek, kérlekalássan, valami jelentéktelen kis baja van, de
                  jobbnak láttuk otthon hagyni.</p>
               <p>Ekkor megszólalt a vendégfiú. Szelesen, fontos híradásként odavetette:</p>
               <p>- Hasmenés.</p>
               <p>Erre már rettentő zavar támadt. A két leány majd a föld alá süllyedt, a vendéglátó
                  házaspár igyekezett hallatlanná tenni a dolgot, viszont a vendég-felnőttek szeme
                  egyaránt villámokat szórt, Hubay azonnal tessékelni kezdte a vendégeket és az
                  elszólás okozta zavar hamarosan feloldódott. Mellettök, közöttök személyzet
                  hajbókolt, készülve a felsőruhák lesegítésére és gondviselésére. A háziasszony
                  rögtön kézmosásra terelte a szót. Mindenki illendőnek tartotta kezet mosni.
                  Hubayné magával vitte az öreg hölgyeket, a házigazda az apát és fiát vette
                  gondozásába, Magdolna pedig a leányt.</p>
               <p>- Vigyed Jolánkát, angyalom, aztán siessetek, mert mindjárt ozsonnázunk.</p>
               <p>Magdolna udvariasan tessékelte befelé a vendéget.</p>
               <p>- Bocsáss meg, hogy itt olyan borzasztó rendetlenség van, de már nem értem rá
                  rendet csinálni. Tessék, parancsolj, itt a mosdó.</p>
               <p>- Ugyan ne is beszélj róla, nálam is mindig ilyen rendetlenség van. Még hozzá
                  nincsen is teljesen kész a szobám, még csak nem régen költöztünk ide Fügedre, azt
                  tudod. Ez a te szobád? Rém cuki.</p>
               <p>Az irígység apró szellője suhant át Magdolna képzeletén. Ennek a lánynak szabad
                  ilyen kifejezéseket használni, hogy „rém cuki”. Ha ő ilyet merészelt mondani,
                  anyja rettenetesen ráripakodott és még apja is, aki általában kényeztette és
                  dédelgette, ilyenkor egyszerre nagyon elszigorodott.</p>
               <p>- És milyen érdekes neved van, - folytatta kezét mosva a vendég, - én útálom a
                  nevemet. Jolán, azt útálom. Meg is változtattam Yolandára. A szüleim haragszanak
                  érte, de ha nem hallják, úgy hivatom magam. Yolanda, ipszilonnal. Az udvarlóimat
                  mindig megtanítom, hogy úgy hívjanak. Ez rém romantikus. Mondd, errefelé milyen
                  férfiak vannak? Érdekesek? Van a környéken valami cuki pofa, akivel érdemes
                  foglalkozni? Na tudod, csak úgy unalomból. Mert komolyan engem már nem érdekelnek
                  a férfiak.</p>
               <p>- Nem érdekelnek? - szólt Magdolna kishangúan és udvariasan.</p>
               <p>- Eh, dehogy is. Nekem a szenvedésből elég volt. Egyik olyan, mint a másik, hidd
                  el. Neked kid van? Szerelmes vagy?</p>
               <p>Magdolna arca azonnal lángba borúlt. Nem szívesen beszélt erről, ilyen hirtelen és
                  ilyen félvállhangon. De restelte, hogy kevésbé felnőtt legyen, mint ez a bőbeszédű
                  gömböc, aki minden jel szerint jóval fiatalabb volt nála.</p>
               <p>- Ó Istenem, - mondta felnőtt hanyagsággal, - egy rokonom, aki a Ludovikában van,
                  sokat foglalkozik velem. De hát még gyerek, nem komoly az eset.</p>
               <p>- Ludovikás? Na csak vigyázz. Nincsen rosszabb, mint ezek a tisztek. Van fényképed
                  róla? Muti.</p>
               <p>- Nem... sajnos, nincsen... de nagyon csinos... mondjuk, olyan elég csinos... van
                  benne valami férfias. Határozottan férfias.</p>
               <p>- Férfiasak, igen, ez jó szó. A katonák rém férfiasak. Nekem Füzesen, ahol előbb
                  birtokunk volt, halálosan udvarolt egy főhadnagy. Az nagyon guszta pofa volt és
                  rém férfias. De én csak bolondítottam. Aztán ki is adtam az útját, mert rájöttem,
                  hogy dolga van a kávéházi kaszírnővel, képzeld. Egy ronda vacakkal. Mind ilyenek,
                  kérlek. Majd rájössz te is, ha majd annyit szenvedtél, mint én. Várjál még egy
                  kicsit, meg kell igazítanom a harisnyakötőmet, mert csúszik.</p>
               <p>Yolanda felrakta egyik lábát a szék ülésére és felhúzta a szoknyáját. Magdolna
                  szégyenkezve odapillantott a leány meglepően vastag térdére, amelyen egyáltalán
                  nem csúszott a harisnyakötő, sőt mélyen belevágott a bő húsba, mint a zsineg a
                  szalámiba. Yolanda nyilván csak harisnyakötőjével akart elhencegni, amely lila
                  selyempántból készült és fodros csokor is volt rajta. Eredetileg széles lett
                  volna, de a túlkövér térd fölött vékonnyá vágódott. Yolanda leeresztette a
                  szoknyáját.</p>
               <p>- Uzsonna után majd plausolunk, jó? Csak az öcsémet tegyük majd el láb alól
                  valahova, mert lehetetlen alak és nem lehet tőle plausolni. Azt hiszem, rém jó
                  barátnő leszek veled, rém cuki pofa vagy. Megyünk?</p>
               <p>Mentek. Magdolna előre tessékelte vendégét. Csodálkozva nézte a kis húshólyagot,
                  akin csak úgy repedt a rózsaszín vászonruha. Olyan volt, mint a malac. Még ritkás
                  és durván göndör haja is malachoz tette hasonlóvá. Ennek volt már annyi szenvedés
                  az életében? Ez beszél olyan meghökkentő tapasztaltsággal főhadnagyról és kávéházi
                  kaszírnőről? Magdolna önkéntelen tiszteletet érzett iránta. És kíváncsiságot is.
                  Szerette volna tudni azokat a szenvedéseket. És szerette volna mindazt tudni, amit
                  ez a Yolanda már tud a férfiakról. Bizonyosan már csókolódzott is. Ő még soha. És
                  fogalma sincsen, hogy milyen lehet az.</p>
               <p>Bementek az ebédlőbe. Ott már a székeket húzogatták a többiek, Hubayné a helyeket
                  jelölgette. Finit külön be kellett mutatni és suttogva elmagyarázni. Mindenkinek
                  a helyén ott volt a habos kávé magas pohárban. Magdolna mellett üres maradt a
                  hely. Egy szempillantás alatt elhatározta magában, hogy ha végzett a maga
                  kávéjával, azt a gazdátlan kávét ügyesen maga elé fogja csempészni. Mohó öröm
                  futott össze a szájában a hab és a fínom, hideg kávéíz gondolatára. Ekkor a
                  vendégfiú váratlanúl megszólalt.</p>
               <p>- Mamaaa!</p>
               <p>Friedrichné rosszat sejtve rápillantott fiára. Orra fölött megrezdűlt a
                  cvikker.</p>
               <p>- Mi az, Pali?</p>
               <p>- Peti nem jött. Megihatom a Peti kávéját is?</p>
               <p>A háziasszony nem is hagyta felelni a villámlani készülő anyát. Nyájas nevetéssel
                  ünnepelte a jó étvágyú fiút.</p>
               <p>- De boldog vagy, angyalom, hogy a fiadnak olyan jó az étvágya. Ez az én Magdolna
                  lányom bezzeg csak úgy piszkál az ételben.</p>
               <p>Ez egyáltalában nem felelt meg a valóságnak. Magdolna csak olyan ételekben
                  piszkált, amelyeket nem szeretett. Külömben annyit evett, mint a farkas. De
                  Hubayné mindig azon volt, hogy idegenek előtt részint légiesen előkelőnek, részint
                  kivételesen háziasnak tüntesse fel a leányát. Mintegy saját leánykorát kellette
                  mások előtt a lányában, annak a regényes, fínomkodó, előkelőségben tetszelgő
                  hajdani Sélley bárónőnek igyekezett sikert szerezni, aki húsz esztendővel ezelőtt
                  kevés sikernek lehetett részese, mert özvegy apja - igyekezvén szép szerével
                  szabadúlni tőle - hozzáadta az első kérőhöz, Hubay huszártiszthez. A fellengző
                  bárókisasszony elhozta a családi ezüstöt, a családi porcellánt, nem sokkal utóbb
                  örökölt is mindent, s így a Hubay-házban lépten-nyomon megütötte a szemet a
                  túlgyakori Sélley-címer, az almafa kék mezőben, három arany csillaggal. De Hubayné
                  ezt sem vélte elégnek; szenvedélyes előkelőségi vágya folyton új nyilatkozásokat
                  keresett.</p>
               <p>- Volt egy unokanővérem, egy Kielmansegg grófnő, az még kevesebbet evett. Apám
                  mindig azt mondta: „Lehetetlen, hogy ez az Erika még életben legyen, hiszen három
                  éve nem evett semmit. Das ist physisch unmöglich.” Hát ez a Magdolna is szinte
                  ilyen.</p>
               <p>- No az én Jolán lányom bizony olyan, mint a strucc. Minden ruháját kihízza.
                  Folyton mindent át kell alakíttatnom neki házi varrónővel. Ha most, tizenhat éves
                  korára ilyen, elszörnyedek, hogy milyen monstrum lesz húsz éves korára.</p>
               <p>Magdolna rápillantott új barátnőjére. Tizenhat? Nála tehát másfél évvel fiatalabb.
                  És mennyivel felnőttebb, mennyivel nőbb, milyen felsőségesen beszél
                  katonatisztekről, férfiakról, szenvedésről. Hevesen irigyelte. S ugyanekkor
                  hevesen irigyelte a vendégfiút is, aki most rakta oda tányérjára a gazdátlan
                  haboskávét. Magdolna szerette volna megfojtani ezt a sihedert és szeretett volna
                  sírni. De figyelnie kellett kötelességeire: anyja nagyon szigorúan vette a kínálás
                  kötelességét. Ő tehát, mint szorgalmas tanuló a leckét, elkezdte a szokott
                  mondatokat hadarni:</p>
               <p>- Nem parancsolsz még egy kis vajat, drágám? Vegyél hozzá kenyeret is, nagyon jól
                  elmegy az a kuglóf mellett. Pali, maga is csak nyúljon bele abba a vajba. Tessék,
                  itt a kenyereskosár.</p>
               <p>Pali, a nyurga főispánfi, nem kérette magát. Nagy, kéjes kortyokban itta a második
                  kávét s hozzá a negyedik darab kalácsot, kiválasztotta a kalács sarkát, amelynek
                  több a héja. Azt is Magdolna orra elől vette ki. Az asztal felső végén már
                  rokonságról beszélgettek. A bonyolult tárgyalásban csak úgy röpködtek a régi
                  magyar nevek, minden megye szerepelt a felsorolásban, a kapcsolatok keresése hol
                  átszökkent Szepességre, a Berzeviczyekhez, hol le Erdélybe, a Szacsvayakhoz.</p>
               <p>- Az a Bánky, akinek az apja öngyilkos lett Montecarlóban?</p>
               <p>- Nem, ez a másik ág. Heinrich-lány volt az anyja, a másik Heinrich-lányt elvette
                  egy Matusevich báró, az, aki Szada mellett vett birtokot.</p>
               <p>- Ahá, tudom. Billikomos agara volt.</p>
               <p>- Sőt kettő is. Na, hát ez a Bánky második unokatestvére volt a feleségemnek
                  Geszterédy-néven.</p>
               <p>- Geszterédy? Hiszen akkor helyben vagyunk. Nekem az anyai nagyanyám volt
                  Geszterédy-leány. De már erre iszunk egyet, pajtás.</p>
               <p>Az urak már a rántott csirkénél és a szalonnánál tartottak. A huszár már rakta
                  eléjük a boros karafiát és a szódavizet. A rokonosodás folyt tovább. A fiatalság
                  idelent illendően hallgatott. Pali úgy falt, mintha otthon hetekig éheztették
                  volna. Kisvártatva azzal vonta magára a közfigyelmet, hogy a kávéspoharat
                  ráejtette a tányérra. Összetört mindakettő. A bűnös zavart pislogással ült a
                  helyén, míg a huszár a cserepeket szedegette, a vendégcsalád ádáz haraggal
                  szemlélte a kölyköt, Friedrichné áradozva kérte a bocsánatot.</p>
               <p>- Nem baj, drágám, - felelte a háziasszony, - címeres ugyan, de tudom pótolni, ha
                  eltörik belőle, a parádi hutában csináltatom utána. Elég olcsón csinálják. Így a
                  szerviz mindig komplett. Még szegény drága jó édesapám rendelte egyszer anyámnak a
                  házassági évfordulóra.</p>
               <p>A baleset hullámai hamar elültek. A háziasszony asztalt bontott, miután szívós
                  erőszakossággal mindenkibe belediktált még egy-egy szelet tortát. A két férfi
                  átvonult a házigazda dolgozószobájába s már átvonulás közben élénken politizáltak.
                  Fini senkinek sem köszönt és motyogva eltávozott. A háziasszony magával vitte
                  Friedrichnét és anyját a kis szalonba, Jolánkát átadták Magdolnának, hogy vigye
                  magával és mutassa meg neki a kertet, Palit pedig rábízták Marci huszárra, hogy
                  vigye az istállóba lovakat nézni, mutassa meg neki a teheneket is, meg a hízókat
                  is. Magdolna tehát vitte vendégét a kertbe. A titokliget titkát meg akarta tartani
                  magának, de végül gyengének bizonyult és nem tudott titoktartó maradni.</p>
               <p>- Most gyere, megmutatom a búvóhelyemet, amit eddig nem mutattam senkinek.</p>
               <p>Vitte a kis pukkanó kövérségű Yolandát, ipszilonnal. Magában kissé haragudott,
                  lenézte önmagát, hogy rejtve őrzött titkát ilyen hányiveti módon levetkezteti egy
                  vadidegen előtt. Valami árulás kellemetlen tudatát érezte, de most már nem tudott
                  segíteni rajta. Mikor odaértek az orgonabokrokhoz, gyakorlott mozdulattal
                  szétválasztotta az ágakat és bemutatott a barlangszerű kis tisztásra, amelyben
                  nyűtt pokróc fedte a talajt.</p>
               <p>- Ez az.</p>
               <p>Yolanda műértő szemmel bírálta.</p>
               <p>- Azt hiszem, túlságosan kicsi. Itt nincs hely csókolódzni.</p>
               <p>- Arra nem gondoltam, - felelt Magdolna szégyenkezve, - én itt inkább álmodozni
                  szoktam.</p>
               <p>- Álmodozásra rém kedves, nem mondom. De most üljünk le valahova plausolni.
                  Szeretnék veled összebarátkozni. Nekem itt még nincs barátnőm. Füzesen több
                  barátnőm volt. A legjobb barátnőm volt a boltosnak a lánya, Singer Olga.</p>
               <p>- Zsidó? - kérdezte Magdolna, mialatt tovább indultak.</p>
               <p>- Zsidó, de nagyon egy kedves, egy intelligens lány. Rém intelligens. Bent a
                  városban persze sok barátnőm volt, de inkább ez volt az igazi. Naplót is vezetett
                  és folyton idézeteket írt bele nagy íróktól. Mondom, rém egy intelligens lány
                  volt. Te szoktál olvasni?</p>
               <p>- Sokat.</p>
               <p>- De olyan tilos könyveket is?</p>
               <p>- Nem, - hazudta Magdolna, s nyelt egyet habozásában, - ahhoz nem jutok hozzá.</p>
               <p>Yolanda lebiggyesztette vastag, piros kis szája sarkait. Ajka felett erős szőke
                  szálak pelyhe látszott.</p>
               <p>- Ó, én már ezeken túl vagyok. Casanovát is olvastam, Faublas lovag kalandjait is.
                  Mikor olvastam, kérlek, rém érdekes volt, hiszen olyan naiv kölyök voltam.
                  Röhögnöm kell magamon. Most már únom. Rém kiábrándultam az életből. A legokosabb
                  volna öngyilkosnak lenni. Mit hozhat nekem még az élet? Tudod, nekem
                  tulajdonképpen állandóan szerepet kell játszanom. Adnom kell a jókedvű fiatal
                  leányt. Pedig az álarc mögött más van. Én a lelkem mélyén titokban rém szomorú
                  ember vagyok. Rém szomorú ember. De ki érthet meg engem? A szüleim? Hagyjuk,
                  mindegy. Most mesélj nekem arról a ludovikásról.</p>
               <p>Közben lócához értek, nagy gesztenyefa alá, amelyen haragos zöld hevességgel
                  virított a tavaszi fiatalság. Leültek.</p>
               <p>- Nem sokat mesélhetek róla. Már egy éve tart ez a dolog. Éppen ezen a lócán
                  vallotta meg hogy... hogy igen.</p>
               <p>- Mit mondott, - kérdezte hirtelen nagyon mohón Yolanda, - hogy mondta? Mondd a
                  szavakat.</p>
               <p>- Az úgy kezdődött, hogy ő az évfolyamtársairól beszélt és mesélte, hogy mindegyik
                  szerelmes. És várta, hogy én kérdezzem, hogy ő is szerelmes-e, vagy nem. Én
                  akartam is kérdezni, de nem tudtam kérdezni, mert nagyon izgatott lettem és száraz
                  volt a torkom, folyton köszörülni kellett a torkomat. Erre ő magától megmondta,
                  hogy ő is. És várta, hogy én kérdezzem, hogy kibe. De ezt sem tudtam kérdezni,
                  olyan izgatott voltam. Erre ő azt mondta: „Nem is kérdezed, hogy kibe?” Erre
                  nagyon elpirultam és nem tudtam szólni. Erre ő azt mondta, hogy az illetőnek a
                  nevét bele fogja írni a földbe a kavicsok közé, ha szavamat adom, hogy addig nem
                  nézem meg, amíg ő el nem ment. Én erre szavamat adtam és elfordultam. Akkor ő egy
                  ággal írt a kavicsba, aztán felkelt és beszaladt a kastélyba. Akkor megnéztem és
                  az volt írva a földre, hogy Magdolna. Később bent a kastélyban találkoztunk, de
                  nem mertünk egymásra nézni. De mikor ő vacsora után elment a vendégszobába, akkor
                  nagyon megszorította a kezemet és én visszaszorítottam.</p>
               <p>- Rém hercig dolog, - felelte Yolanda, hangjában némi csalódással, - és aztán
                  másnap beszéltetek a dologról?</p>
               <p>- Igen. Én sokáig kerültem, magam sem tudom, hogy miért, de semmi áron nem akartam
                  vele kettesben maradni. De ebéd előtt mégis véletlenül kettesben maradtunk. Akkor
                  ő kérdezte, hogy haragszom-e, és én mondtam, hogy nem. Akkor ő azt mondta: „Nézd,
                  Magdolna, én úriember vagyok, én nem játszom a szavammal, én vállalom a
                  konzekvenciákat.” Én azt mondtam, hogy nem is vártam tőle egyebet. Akkor ő
                  kifejtette, hogy három év mulva végez, kadét lesz, akkor még várni kell, míg
                  hadnagy lesz és akkor megkéri a kezemet.</p>
               <p>- És csókolództatok is?</p>
               <p>- Nem, azt nem. Én még nem csókolództam. Te már igen?</p>
               <p>- Hajaj. Annyi ezresem volna. De ebből is kiábrándultam. Na, csak mondjad tovább.
                  És leveleztek?</p>
               <p>- Nem. Anyám senkivel sem enged levelezni, csak mikor ő ír rokonoknak, akkor
                  hozzáírok. De ha fiatalembereknek ír a rokonságból, ahhoz nem enged hozzáírni.
                  Mindig azt mondja: „Nekem ezek a himpellérek ne mutogassák senkinek a te
                  aláirásodat”. Csak úgy levelezünk, hogy ő mindig gratulál anyámnak és apámnak a
                  nevenapjára és születésnapjára és akkor a bélyeget csak a szélén ragasztja le és a
                  bélyeg alatt egészen pici betűkkel mindig van valami írva. Örökké, vagy ilyesmi.
                  Csak akkor levelezünk, mikor vakációra meg van híva hozzánk. Akkor mindennap
                  többször is írunk egymásnak.</p>
               <p>- És hogy adjátok át a levelet?</p>
               <p>- Vagy a markunkban tartjuk és suttyomban, vigyázva odacsúsztatjuk, vagy pedig a
                  melegház falában van egy tégla, amelyik kijár és mi a tégla mögé dugjuk a
                  leveleket. Most megint jön hozzánk, husvétkor itt lesz három napig.</p>
               <p>- Rém érdekes. Okvetlen meg akarok vele ismerkedni. Átjövök, jó? Majd elmegyünk
                  sétálni és hátrább maradok és vigyázok, hogy jön-e valaki. Hogy nyugodtan
                  csókolódzhassatok.</p>
               <p>- Nem... nem... nem akarok.</p>
               <p>- Ó te ártatlanság, ne nevettesd ki magad. Mi értelme van az egésznek csókolódzás
                  nélkül?</p>
               <p>- Nem tudom... én nem akarok... én még várni akarok...</p>
               <p>- Jó, jó. Majd ha ott lesz a fiú, majd belejössz magadtól. Bízd csak rám, én ezt
                  már ismerem. Én úgy tudom az életet, hogy az mese. Én mindent tudok az életből. Én
                  röhögök, mikor taknyos kis lányokat hallok összebújni a sarokban és izgatottan
                  tárgyalják, hogy vajjon hogyan születik a gyerek. Hol vagyok én már ettől, szent
                  Isten.</p>
               <p>Yolanda magasra húzta szemöldökét, viszont szemhéjait alacsonyra eresztette, hogy
                  mennél lenézőbb és felnőttebb kifejezést adjon. De Magdolna nem volt ilyen
                  nyugodt. Egyszerre vad szívdobogás lepte meg. Szárazon nyelt és torkát most is
                  erősen köszörülnie kellett, mielőtt megszólalhatott. Mint az eddig becsületes
                  ember, aki most követi el legelső lopását és tétova, gyáva kézzel, óvatosan nyomja
                  meg az idegen kilincset, ő is úgy kérdezte:</p>
               <p>- Hogyan születik?</p>
               <p>Yolanda arcáról hirtelen eltünt a felnőtt gőg öntudata. Látszott rajta, hogy a
                  váratlan kérdés kinos zavarba ejti. Elpirult. Tisztára látni való lett, hogy az
                  imént galádul hencegett és felnőtt kérkedése homályos, zagyva tudatlanságot takar.
                  Nem válaszolt egy darabig, aztán vállat vont és vakmerően kivágta magát:</p>
               <p>- Tudod te azt jól, mit tárgyaljuk ezeket a dolgokat.</p>
               <p>Ezzel elhallgatott és gyorsan fontoskodva igazgatni kezdte cipőzsinórját, noha
                  azzal rendben volt minden. A szorosan fűzött cipő fölött kövér lábikrái hurkásan
                  dagadtak ki a fehér cérnaharisnyában. Nem szólt semmit. Magdolna sem szólt
                  semmit. Így hallgattak szégyenletes, kellemetlen zavarban jó ideig. A megmentést
                  ebből a kínos helyzetből csak külső segítség hozhatta. És ez csodának csodájára
                  meg is jött: a kavicson ropogó léptek közeledtek. Marci huszár jött Pali
                  gyerekkel. Látszott rajtok, hogy valami baj történt.</p>
               <p>- Mi újság, Marci, - szólt élénken Magdolna, nagy fellélegzéssel, - megmutogat
                  mindent az úrfinak?</p>
               <p>Marci huszár megállott. Valamint megállott a kamasz is, arcán kelletlen mosollyal,
                  cipője orrával a talajt rugdosva.</p>
               <p>- Bizony, egy kis hiba történt, méltóságos kisasszony.</p>
               <p>- Micsoda?</p>
               <p>- Hát elsőbb is az ifiúr kővel kezdett hajigálódzni, mikor gyöttünk a nagy
                  rózsaágy mellett, oszt egy kő ippen eltalálta a középső üveggömböt, azt, akit a
                  méltóságos asszony legjobban szeret. De e még a kisebb baj vóna. Hanem az
                  istállóba az ifiúr mindenáron felkívánkozott a Musztafa hátára, osztán tetszik
                  ösmerni a Musztafát, rángatta a kötőféket rettentően, rugdosódott, osztán bizony
                  a lábát csúnyán megcsapta. Attul félek, lesántult. Akkor oszt a jó Isten őrözzön
                  engem a méltóságos úrtul, mert jól tetszik tudni, milyen kényes a Musztafára. Nem
                  is tudom, micsinájjak, mer árúlkodni se akarnék az ifiúrra, de meg azt se
                  szeretném, ha rajtam száradna ez a dolog, istállom.</p>
               <p>Yolanda is örült, hogy az előbbi zavarból kikászolódhatik. Felugrott a lócáról
                  nagyhevesen.</p>
               <p>- Nem lehet sehova elhozni ezt a taknyost. Na megállj, lesz neked. Szorulsz te,
                  mikor hazaérünk. Mindent elmondok apának, mihelyt bemegyünk a házba. A fene egyen
                  meg.</p>
               <p>Pali vállat vont, tovább rugdosta a kavicsot és Yolandának csak ennyit felelt:</p>
               <p>- Dög.</p>
               <p>- Beszélhetsz. Máris megyek apához. Gyere, Magdolna.</p>
               <p>Előre siettek. Yolanda, nyilván, hogy elmossa az előbbi zavarnak emlékét is, élénk
                  bőbeszédűséggel kezdte magyarázni két öccse haszontalanságait. Mert az otthon
                  maradt Peti éppen olyan haszontalan volt az ő leírása szerint, mint ez a Pali.
                  Rosszul tanultak, verekedtek, romboltak, kárt csináltak, jelenlétök mindenütt
                  tatárjárást jelentett.</p>
               <p>- Már éppen küldeni akartunk értetek, - mondták bent a felnőttek, - készülődni
                  kell.</p>
               <p>- Apa, - mondta hangosan és elszántan Yolanda, - Pali megint kárt csinált.</p>
               <p>És nagy lélegzettel egy szuszra beszámolt Pali csínytevéseiről. Hubay, ahogy a ló
                  dolgát meghallotta, alig mondott annyit, hogy „bocsánat”, szaladt ki az
                  istállóba. A kastély elé éppen akkor fordult oda a négy szürke a vendéghintóval. A
                  bakon parádés kocsis ült, fején hetykén díszlett a darutollas kalap, két marka úgy
                  fogta a gyeplőt, hogy ország-világ megláthassa az ő négyeshajtási tudományát. Mert
                  meg kell annak a módját adni az ilyen odaforduláskor. De csak a bóbitás szobalány
                  figyelt rá, aki felsőruhákat tartva a karján, hátrább álldogált, egyébként
                  mindenki a Pali gyerek csínytevéseiről tanácskozott. A tettes éppen most érkezett
                  a huszár kiséretében a park felől. Közeledtekor mindenki elhallgatott, csak anyja
                  vetette oda:</p>
               <p>- Majd otthon számolunk, vedd a kabátod.</p>
               <p>Mire ő sunyin leszegett fejjel ment a kabátja után, nem szólt semmit, csak a
                  csoport mellett elhaladva jelezte a szája mozgásával nővérének:</p>
               <p>- Piszok dög.</p>
               <p>Most érkezett vissza Hubay. Már közeledőben intett megnyugtatásul.</p>
               <p>- A ló csakugyan megsértette a lábát, de komoly baja nincs. Megjegyzem, kérlek
                  alássan, a fiadat ne büntesd, az nem hibás. Fiúgyerek lóra kívánkozik, az
                  természetes. Az én embereim hibásak, hogy nem vigyáznak ilyenkor. A kocsis már
                  kapott nyaklevest. Majd ez a szamár is megkapja a magáét.</p>
               <p>Marci huszár némán ment a még hiányzó felsőruhák után. Aztán a búcsúzkodás hosszas
                  szertartása következett, mindenki mindenkitől hangos hosszadalmassággal vett
                  búcsút, a házigazda még apróra megnézte a négy szürkét, az asszonyok részletesen
                  megölelgették egymást és azt a különös játékot művelték, hogy egymáshoz nyomván
                  orcájokat, kiki belecuppogtatott egy jelképes csókot az idegen arc mellett a
                  szabad levegőbe. Végül kászolódtak felfelé a kocsiba, úgy helyezkedvén el, ahogy
                  jöttek. Pokrócokat igazgattak, fészkelődtek, láboknak kényelmes elrendezést
                  kerestek. A kocsis, deréktól lefelé feszes pokrócba csavarva, szoborszerű
                  merevséggel ült a bakon, olyan sziszegéssel csendesítve a kapáló lovakat, amelyet
                  csak azok hallottak, más senki. Végre megszólalt Friedrich Lóránt:</p>
               <p>- Mehetünk.</p>
               <p>A hintó azon nyomban elindult. S ugyane pillanatban megint mindenki egyszerre
                  kezdett kiabálni. Friedrichné valami olyat, hogy „aztán ne várassatok sokáig
                  magatokra”, Hubayné valami olyat, hogy „remélem, máskor nem ilyen kurta időre”, de
                  senkinek a szavát nem lehetett érteni a kiabálástól és szekérzörgéstől. Még el sem
                  fordult a hintó a kastély sarkán, mikor már látni lehetett, hogy a nyugalmazott
                  főispán gyorsan felkel és hátulról hatalmasan nyakon cserdíti a bakon ülő
                  fiát.</p>
               <p>- Schrecklich dieser Rotzkerl, - tört ki mindjárt Hubayné, - mennyi kárt csinált.
                  Most megfájdult a fejem a bosszúságtól. És külömben is megérkezett a reuma a
                  jobbvállamba. Megint egész éjjel nem fogok aludni. O mon Dieu, mon Dieu. Mi van a
                  maga Musztafájával, Imre?</p>
               <p>- Lesántult, az ördög vigye el a dolgukat.</p>
               <p>És csak úgy félrefordulva, alaposan pofonvágta Marci huszárt, valami olyan virtuóz
                  mozdulattal, amelyben a lendület, a biztos gyorsaság, a pontos találat a kitünő
                  vívót dicsérte. Marci állta a pofont mint a cövek, meg sem ingott tőle, kemény
                  nyaka nyilván előre készült reá. És mintha misem történt volna, rendes jelentő
                  hangján a ház asszonyához fordult:</p>
               <p>- Azonfejül, méltóságos asszony kérem, a vendég ifjúr a melegházban leszakított a
                  ciklámenbül, abbul a tigrisszínbűl, akit úgy tetszik kedvelni, csak azér mondom,
                  hogy oszt máson ne keresse a méltóságos asszony. Hiába szóltam, leszakította, oszt
                  zsebretette.</p>
               <p>Hubayné némán sírni kezdett és fejét csóválva indult a melegház felé. A hintó már
                  messze zörgött valahol. A búcsúztatók eloszlottak. Magdolna ment a szobájába.
                  Rendet akart csinálni, de lusta volt hozzá. Hanyatt vetette magát a diványon és
                  tűnődni kezdett. Maga elé rajzolta az imént eltávozott leány tömzsi alakját,
                  vaskos kebleit, kidagadó lábszárát, derekán megfeszült ruháját. Nem szerette.
                  Valami ellenszenvet érzett iránta. Gondolatai azokra a mondatokra tévedtek,
                  amelyek a kínos zavart okozták közöttük a lócán. De megszeppenve ezektől a
                  gondolatoktól, ösztönszerűen arra késztette magát, hogy másra gondoljon. Rozsály
                  Ferire tért át, aki nemsokára idejön. Majd levelet váltanak naponta többször is és
                  titokban egy-egy kézszorításra merészkednek. Csókolódzni? Hevesen megrázta a
                  fejét, pedig egyedül volt a szobában. Nem, nem, azt még nem...</p>
               <p>Boriska nyitott be, a szobalány, aki még nem tette le a bóbitáját. Szétnézett a
                  szobában és rögtön rendet kezdett csinálni. Közben többször rápillantott a heverő
                  kisasszonyra. Látszott, hogy szólni akar. És meg is szólalt végül csiklandós,
                  titkolódzó hangon:</p>
               <p>- A kocsist látta a méltóságos kisasszony?</p>
               <p>- Melyik kocsist?</p>
               <p>- A vendég-kocsist.</p>
               <p>- Láttam, csak nem néztem meg. Miért?</p>
               <p>- Helyre legény, csak roppant szemtelen. Nem maradhattam tülle. Furtomfurt csak
                  fogdosott, egyre csapdostam a kezit. Aszonta, hagy ha húsvétkor kimenője lesz,
                  mennyek el Fügedre a bálba. Mámmost micsinyálok én evvel a Marcival? Ha az is
                  elgyön, megbicskázzák egymást.</p>
               <p>- Ne menj te se. Hiszen azt mondtad, hogy szerelmes vagy Marciba.</p>
               <p>- Vagyok, vagyok, nem mondom, de ha mókázok evvel a kocsissal, nem olyan nagy bűn
                  az. Mért tetszik gyűrni az új ruhát? Jobb volna levetni.</p>
               <p>Magdolna sóhajtva felkelt. Engedte magát levetkőztetni, engedte magára adni az
                  előbbi ruhát. Aztán tűnődött, hogy mit csináljon. Otthagyta a rakosgató
                  szobalányt, ment anyját keresni. Azt az ebédlőben találta. Felügyelt az
                  asztaltszedő Marcira és a kézilányra, közben sírt.</p>
               <p>- A legszebb ciklámenem. Igazán borzasztó. Ein schauderhafter Fratz. Ki tudnám
                  tépni a fülét. Most megint vehetek altatót. Vacsora nem lesz, kaphatsz a szobádba
                  valamit, ha akarsz. Én mindjárt lefekszem.</p>
               <p>Magdolna odajárult anyjához és elbúcsúzott tőle, a családi hagyományok szerint:
                  előbb megcsókolta a kezét, aztán az arcát, aztán megint a kezét. Hubayné
                  hanyagul, szenvedőn adta oda kezét és arcát a csókra. Magdolna ment az apjához.
                  Azt a pasziansz előtt találta. A pasziansz a rátett pipaszár őrizete alatt
                  hűségesen megvárta a gazdát.</p>
               <p>- Te vagy az, mókus? Éppen most jött ki a nagy Napoleon. Ötször egymásután nem
                  jött ki a disznó, de most megmérgesedtem és kiraktam. Várd meg, még ez a néhány
                  lap van hátra.</p>
               <p>Magdolna leült a szék karjára, félkarjával apja vállára dőlt és várt. Közben a
                  kártyákat nézte, de azok nem érdekelték. Akárhogy igyekezett úr lenni gondolatai
                  felett, valami állandóan az agya előterébe tolakodott. Az a zavar, amelyet
                  Yolandával élt át. És magában erősen küszködött. Nem akart azon töprengeni,
                  amiről szó volt. Azért jött most ide az apjához is. Mindig úgy kereste fel, mint
                  aki menekvést, biztos kikötő érzését, megnyugvást kíván találni a hatalmasnál és
                  nagynál. Ha mindenféle idegességek nyugtalanították és így rátámaszkodhatott apja
                  medve-vállára, mindjárt megenyhült.</p>
               <p>- Tessék, itt van. Mondtam, hogy ki fog jönni. Mi van anyáddal!</p>
               <p>- Feje fáj, reumás, mindenféle baja van. Le akar feküdni. Vacsora nem is lesz.</p>
               <p>- Van neki még más baja is - kacagott az apa hátradőlve, - tudod-e, mi? Nagy
                  szégyenben maradt. Tudniillik az történt, hogy sem a zsidónál nem volt szivar, sem
                  a plébános nem tudott kölcsön adni. A lovas legény szivar nélkül jött vissza.
                  Anyád ezt megtudta, de úgy tett, mintha nem tudta volna. Mikor uzsonna után
                  átjöttünk az én szobámba, anyád útközben ravaszul megkérdezte ezt a Friedrichet,
                  nem parancsol-e szivart. Engem akart bajba hozni és megbüntetni a hanyagságomért.
                  Erre Friedrich azt mondta, hogy köszöni szépen, de semmit sem útál annyira, mint a
                  szivart. Ettől fáj a feje anyádnak.</p>
               <p>Egymásra nevettek, mint a cinkosok. Az apa még hunyorított is hozzá a
                  félszemével.</p>
               <p>- Mondd, mókus, - kérdezte aztán -, miféle lány ez?</p>
               <p>- Nem tudom, nem igen lehet kiigazodni belőle. Nagyon jár a szája. Úgy érzem, hogy
                  nem szeretem.</p>
               <p>- Az kár. Mindig sajnálom, hogy nincs rendes barátnőd a környéken. Most mit
                  csinálsz?</p>
               <p>- Megyek zongorázni, a mamához úgysem hallatszik be. Aztán lefekszem. Te nem
                  vacsorázol?</p>
               <p>- Nem, lefekszem. Rengeteget ettem délután. És holnap hajnalban kelek, mert
                  kilovagolok a határba. Szervusz, mókus.</p>
               <p>Magdolna hízelegve odabujt ölelésével az apja kazánszerű mellére. Aztán arcát,
                  mint a hízelgő macska, odadörzsölte apja borostás arcához. Orra megtelt apja jól
                  ismert, pipából, kölni vízből és lószerszám-illatból kevert szagával. Ezt úgy
                  szítta magába mély lélekzettel, mintha saját szeretetét szívná magába.</p>
               <p>- Jó éjszakát.</p>
               <p>- Jó éjszakát, mókus.</p>
               <p>Boldogan ment végig a folyosón, át a szobákon, a nagy hallba. A Fini szobájából
                  kihallatszott az eszelős öreg kisasszony motyogása, ahogy most is szigorúan
                  fegyelmezte a maga elé képzelt osztályt.</p>
               <p>Felhajtotta a zongora fedelét és játszani kezdett. Találomra: a Weber
                  „Aufforderung zum Tanz”-át. Beszélgető modorban játszott magának, elképzelte az
                  udvarló fiatalembert a biedermeier-bálon, csokoládészínű frakkban, és a válaszoló
                  kisasszonyt kisütött hajtincseivel, harangos fehér szoknyájában. Látta magában,
                  ahogy táncoltak a brilliáns keringő-tétel alatt. És megint felütközött benne az
                  idegesség, amely pedig apja mellett már megnyugodott. Idegesen, ímmel-ámmal
                  játszott tovább, aztán hirtelen abbahagyta.</p>
               <p>Visszament a szobájába. Ott a lány közben már megágyazott. Az éjjeli szekrényen
                  szendvics és befőtt. De ő nem nyúlt hozzá. Lassan vetkőzni kezdett. A hálóinget
                  úgy vette magára, hogy egy pillanatig se maradjon meztelen: foga közé kapta
                  nappali inge elejét, miután vállát már leeresztette, két kezével felülről magára
                  húzta a hálóinget, aztán kieresztette foga közül a nappalit és kilépett belőle.
                  Még sok mindent kellett volna végeznie a szigorú anyai rend szerint: fogat mosni,
                  kezet mosni, fésülködni. Ezt mind elhagyta, mert únta. Ideges volt. Letérdelt ágya
                  elé és imádkozni kezdett. De nem ment az ima sem. Akkor felállt és ránézett a nagy
                  Madonna-képre, amely ott lógott ágya felett.</p>
               <p>- Nem akarok olyasmire gondolni, - mondta magában kitörő daccal -, nem akarok.
                  Azok ocsmány és ronda dolgok. Nem bánom, hogy hogyan születik, én erre nem
                  gondolok, én most gyerek akarok lenni. Szűz Mária, segíts nekem gyereknek
                  lenni.</p>
               <p>Ebben a pillanatban elsírta magát. Gyorsan befeküdt az ágyba, magára húzta a
                  takarót és átadta magát a sírásnak. Bőségesen és jólesően sírt bele a párnába.
                  Hamarosan jól kisírta magát s ettől teljesen megnyugodott. Egyszerre jókedvű lett
                  és fáradt. Átölelte a párnát és orrában hirtelen megérezte apja imádott szagát.
                  Elmosolyodott. Úgy aludt el, mosolyra nyíló ajakkal.</p>
               
            </div>
            <div type="chapter">
               <head>
                  II.
               </head>
               <p>Mielőtt a húsvét és vele együtt Rozsály Feri megérkezett, három álló napon át
                  esett a bőséges tavaszi eső. Az orgonabokrok ábrándozó rejtekhelyére nem lehetett
                  kimenni, pedig Magdolna éppen most nagyon szeretett volna ott tartózkodni a hosszú
                  délutánokon és arról ábrándozni, hogy Rozsály Feri jön: milyen lesz, mikor leszáll
                  a kocsiról, mikor először kezet fognak, hogyan váltanak először levelet, milyen
                  mélyjelentőségű mondatokat fognak odavetni egymásnak, ha elmennek egymás
                  mellett. De a kastélyból ki sem lehetett mozdulni és fájdalmas volt elképzelni a
                  titokliget talaján csuromvizesen fekvő pokrócot.</p>
               <p>És még hozzá az utolsó pillanatban expressz-levél érkezett: Feri mamája még nem
                  épült fel a tüszős mandulagyulladásból, nem engedi utazni az orvos, csak ünnep
                  vasárnapján érkezhetnek. Volt ugyan a levélben valami halvány utalás arra, hogy
                  Feri maga, ha szívesen látják, érkezhetik előbb is, a mama aztán követni fogja, de
                  Hubayné megütődve csóválta a fejét.</p>
               <p>- Én nem értem ezt a Leonát. Hogyan képzeli azt, hogy egy ludovikás fiatalembert
                  „sans garde” beengedek egy lányos házba? Emlékszem az édesanyjára, annál kevés
                  tapintatlanabb nőt ismertem. Wie die Alten sungen, so zwitechern auch die Jungen.
                  Ha ugyan a jó Leonát fiatalnak mondhatom. Velem egykorú. Igazán benőhetne már a
                  feje lágya.</p>
               <p>És ment a távirat Bodva-Szilasra: „Vasárnap este állomáson várunk kettőtöket
                  Nóra.” Vasárnap délután még külön nagy tanácskozás kerekedett abból, hogy ki
                  menjen ki az állomásra. Bonyolította a dolgot, hogy a fedeles hintóba nem lehetett
                  befogni, mert a kocsiszínben leszakadt egy korhadt gerenda, összetörte a bakot és
                  az ünnep miatt nem lehetett rendbehozatni, tehát a homokfutót kellett kiküldeni az
                  állomásra. Annak hátsó ülésén pedig csak szűkösen férhettek el hárman. Hubayné
                  tehát élénken tiltakozott az ellen, hogy Magdolna is kimenjen vendéget
                  fogadni:</p>
               <p>- Nem, nem, das ist ausgeschlossen. Én abba nem megyek bele, hogy egy
                  tizennyolcéves leány, meg egy ludovikás nekem préselődjenek az ülésen. Menjen csak
                  maga egyedül a vasúthoz. Egy tizennyolcéves leány különben se rohanjon az
                  állomásra egy fiatalember elé.</p>
               <p>- De angyalom, - vetette ellen sűrű füstfellegei között az apa -, nem a
                  fiatalember elé megy, hanem a nagynénje elé.</p>
               <p>- Ó Istenem, be nagy rokonság. Másodízű nagynénje. Je m’en fiche.</p>
               <p>- Szóval, mégis csak nagynénje. Az elé nyugodtan ki jöhet velem. Sőt illik is.</p>
               <p>- Nem, nem, das lass ich mir nicht gefallen. Mondtam már, hogy nekem ne
                  préselődjenek.</p>
               <p>- De miért préselődnének? A fiút úgyis a bakra ültetjük, mellém. Én fogok hajtani.
                  Hátul ül Leona és a gyerek.</p>
               <p>Még jó sokáig tartott a vita, de végül az apa álláspontja győzött. Húsvét
                  vasárnapján késő délután befogtak a homokfutóba. A lovakra a sallangos új
                  szerszámot tették, amelyet a gazda nemrég vásárolt, mert a régiek kopottságán már
                  szégyenkezni kellett. Gyönyörű szerszám volt, fürtös bőrsallangjain magyaros rajzú
                  mintákat tervezett kicsiny lyukakból az alkotó művész. A lovak, mintha a
                  feltámadást ünnepelték volna ezzel a gála-szerszámmal. Hubay fellódította
                  hatalmas testét a bakra, a kocsi rúgói panaszosan belenyögtek a teherbe. Aztán
                  Magdolna szállt fel, gyáván próbálgatva féllábával a felhágó kerek kis vaslapját.
                  Az apja olyan hangot adott csücsörítő szájával, mint mikor csókot utánoz valaki, a
                  homokfutó kisiklott az udvarról.</p>
               <p>Feneketlen sárban kellett menniök, míg ki nem értek a műútra. A jegenyék, mint
                  szoborszerű katonák sorfala valami hivatalos ünnepségen, merev részvétlenséggel
                  szemlélték a homokfutó hősies igyekezetét. A lovak lépésben haladtak és feszülő
                  szüggyel vonszolták a nehezen haladó kocsit, amelynek kerekei néhol agyig
                  süppedtek a kátyú latyakjában. A gazda jobbra-balra nézegetett.</p>
               <p>- Nem rossz az őszi. Ha jó időt ád az Isten, meg lesz a nyolcköblös. De a rozzsal
                  elkéstünk. Hiába beszéltem ennek a szamár Mestericsnek. Már látom, hogy ki kell
                  vágni. Keressen más gazdát magának.</p>
               <p>- Apropó, személyzet, - szólt Magdolna, - mondd apus, mi történt tegnap este
                  ezekkel a Marciékkal?</p>
               <p>Hubay elmosolyodott.</p>
               <p>- Anyád tud valamit?</p>
               <p>- Nem. Mindenki elhallgatta előtte a dolgot. A fője is fáj, a reuma is kínozza,
                  gondoltuk, hogy...</p>
               <p>- Nagyon helyes, nem is kell szólni neki. Az van az egészben, hogy ez a Boriska
                  nagy bestia. Szemet vetett a Friedrich Lórándék kocsisára. Amiatt kierőszakolta,
                  hogy menjenek át a parasztmulatságra, Fügedre. Ott aztán Marciban, mikor látta a
                  Boriska kacérkodását, nagy lett a természet. Csúnyán elverte mindakettőt. A
                  Friedrich-kocsisnak beverte a fejét, Boriskát pedig úgy elnáspágolta, hogy annak
                  minden csontja sajog. Mikor hazajöttek hajnalban, itthon még egyszer külön
                  megverte. Boriska úgy óbégatott, hogy ki kellett mennem a hajnali lármára. Anyád,
                  úgy látszik, nem ébredt fel.</p>
               <p>- Nem, két altatót vett.</p>
               <p>- Te sem ébredtél fel!</p>
               <p>- Én sem, csak reggel hallottam a szakácsnétól.</p>
               <p>- Hát szóval ma délelőttre berendeltem magamhoz mindkettőt. Marcit alaposan
                  összeteremtettem, de inkább csak a forma kedvért, mert igaza volt neki.
                  Boriskából pedig kiszedtem az igazat. Az a titka az egész dolognak, hogy ez a lány
                  nagyon puccos. Mindenféle haszontalan szemetet összevásárol magának, ha vásár van,
                  vagy ha vándor házaló jön a házhoz. Kibökte hosszú faggatás után, hogy tizenhét
                  korona adósságot csinált a Marci háta mögött. Ezt a pénzt akarja valahogyan
                  megszerezni. Az idegen kocsis azt ígérte neki, hogy kölcsön ad tizenhét koronát. Ő
                  csak azért kacérkodott, hogy a kölcsönt megkapja, különben Marcit szereti és
                  változatlanul hozzá akar menni feleségül. Az sült ki az egészből, hogy nekem
                  kezdett rimánkodni, adjak neki tizenhét koronát. De úgy, hogy Marci ne tudja.</p>
               <p>- Adtál neki?</p>
               <p>- Nem adtam. Ez a Marci olyan becsületes, derék fiú, mint a színarany. Nem
                  segíthetek az ilyen elszánt kis bestiának, hogy becsapja. Jobb Boriskának, ha
                  megszenved azért a tanulságért, hogy Marci mellett, ha hozzámegy, takarékoskodnia
                  kell. Megmondtam neki, hogy szépen, töredelmesen vallja meg az adósságot
                  Marcinak, aztán legyen rend. Én nem avatkozom a dolgukba. De ha tovább is így
                  marakodnak, akkor Boriskának kiteszem a szűrét.</p>
               <p>- Mondd, apus, ezek szerelmesek egymásba?</p>
               <p>- Tuggyisten, parasztoknál ez másképpen van, mint az uraknál. Az ő fogalmaik
                  szerint, mondjuk, szerelmesek egymásba. Miért kérded!</p>
               <p>- Mert én nem hiszem, hogy Boriska igazán szerelmes. Úgy képzelem, hogy ha
                  szerelmes volna, akkor nem hazudna.</p>
               <p>Hubay átmarkolta félkezébe a két gyeplőszárat és félkarral magához szorította
                  leányát.</p>
               <p>- Ez nagyon szép volt, amit mondtál, mókus. Gyerek vagy még és úgyszólván semmit
                  sem tudsz az életről. De a legfontosabbat tudod. Ha az ember szeret valakit, akkor
                  igaznak és jónak kell lennie hozzá. Te ilyen leszel, tudom. Magamban mindig azt
                  mondom rólad, hogy kis úriember vagy. Aki téged majd egyszer elvesz, az vakon
                  megbízhatik benned.</p>
               <p>- Én még nem akarok férjhez menni. Ha arra gondolok, hogy el kell költöznöm a
                  házból, temellőled, mindjárt rettentően megijedek.</p>
               <p>És kis szünet után kötelességtudóan, buzgón hozzátette:</p>
               <p>- És a mama mellől.</p>
               <p>Az apa ölelése valamivel erősebb lett.</p>
               <p>- Hát pedig ez a világ sorja, mókus. Idestova már be kell, hogy vezessünk a
                  társaságba. Tizenhét elmultál.</p>
               <p>- Azt igen, azt igen. Annak nagyon örülök. Báli ruhám lesz, arra máris nagyon
                  sokat gondolok. És tánc lesz. Alig várom. Csak még férjhezmenni nem akarnék. Még
                  sokáig veled akarnék lenni.</p>
               <p>Megint kis szünet után:</p>
               <p>- És a mamával.</p>
               <p>- Jól van, mókus, én nem kergetlek. Különben is alaposan megnézzük azokat a
                  fiatalembereket, akikről szó lesz. Tudod, az roppant ritka, hogy minden együtt
                  legyen: Jó család, vagyon, kifogástalan karakter, rendes külső. És még szeresd
                  is.</p>
               <p>Magdolna nevetett és megcsóválta a fejét.</p>
               <p>- Úgy én soha senkit nem szerethetek, mint téged.</p>
               <p>- Jaj, fiacskám, - szólott az apa csendesebben és hangjában valami szomorúsággal
                  -, az más. Azt te még nem tudod. Nekem az igazi boldogság az volna, ha
                  megállíthatnám az időt. Ezerkilencszázhárom május, nincs tovább. Mindenki olyan
                  és annyi maradna, ahogyan most van. És mi így élnénk a világ végezetéig. De ezt
                  nem lehet. Tudod, mikor fiatal házas voltam és anyáddal azt vártuk, hogy gyermeket
                  adjon nekünk az Isten, folyton csak azon esenkedtem, hogy fiút adjon. Úgy éreztem,
                  hogy ha lány lesz, azt én nem fogom tudni szeretni. Erre megszülettél és lány
                  lettél. És én csodálkozva láttam, hogy soha nem is képzeltem, hogy így tudok
                  szeretni. Boldoggá tettél. És azóta is csak aggodalmat okoztál nekem, mikor beteg
                  voltál, bánatot soha. Én tudom jól, hogy ezt ingyen nem adják. Ezért meg kell
                  fizetni azzal a fájdalommal, amikor majd elmégy és a magad külön életét fogod
                  élni. De máris szoktatom magam, hogy csendesen elviseljem. Arra szoktam gondolni,
                  hogy nem az én önző boldogságom a fontos, hanem a tied. Ha te boldog leszel,
                  gyönyörű lesz az úgy is. Majd jössz a gyerekeiddel haza. És majd hasrafekszem a
                  nagy medvebőrön, hogy hancúrozzanak a hátamon... Mi az, nem figyelsz ide!</p>
               <p>- Mondd, apus, lehet az ember boldog?</p>
               <p>- Micsoda kérdés, hogyne lehetne? Boldog az, aki elégedett. Kérdezz meg engem, én
                  elégedett vagyok.</p>
               <p>- Igen, de te férfi vagy. Nekem néha az a gondolatom van, hogy nőknél más.</p>
               <p>Az apa meglepetve nézett oldalt leányára. Gondolkozott. De arcáról meg lehetett
                  volna mondani, hogy nincs gondolata.</p>
               <p>- Furcsákat kérdezel. Már mikor kicsi voltál, olyanokat kérdeztél, amikre nem
                  lehetett felelni. Tudod mit: ne törd ilyen dolgokon a fejedet, hagyd ezt a
                  filozófusoknak, meg az íróknak, meg az eféléknek. Az a sok töprengés sohasem vezet
                  jóra. Az életet úgy kell venni, ahogy van.</p>
               <p>- Ahogy van, apus, ez az. De hogyan van? Hogyan boldog egy férfi és hogyan boldog
                  egy nő? Ugyanattól boldogok?</p>
               <p>- Azt gondolom, hogy ugyanattól. Ami jó az embernek, attól boldog.</p>
               <p>- De a férfinek az jó, ami a nőnek?</p>
               <p>- Biztosan. Ha jól megy dolga, és ha szeretik.</p>
               <p>- Igen, de egy férfinek könnyebb, hogy őt szeressék. Mert ő a hatalmasabb. A
                  legjobban Istent imádjuk, mert ő a leghatalmasabb. A nő mindig gyengébb. A nőnek
                  nehezebb, hogy őt szeressék. Aztán meg apus, nézd, én a következőket gondoltam. A
                  nőnek mindene csak a férje. Ha a háztartásával törődik, meg a gyerekeivel, az is
                  csak a férjet jelenti. De a férfinak van egyebe is. Pályája, foglalkozása, meg
                  például a politika. A férfinek nem mindene a nő, a nőnek minden a férfi. Nem így
                  van?</p>
               <p>Hubay nevetett.</p>
               <p>- Jó, hogy már itt vagyunk az állomáson, mert a végén még megbuktatsz valamilyen
                  tantárgyból. Úgy felelgetek itt neked, mint az elemista gyerek a tanítónéninek.
                  Ujságban olvastam, hogy Amerikában a nők is lehetnek ügyvédek. A végén még
                  megérem, hogy elmész ügyvédnek Amerikába, mindenkit lecáfolsz és leokoskodol,
                  aztán kipörölsz magadnak valami milliomost. Az volna a finom. Rögtön megvennéd
                  nekem a Weber-birtokot. Volna iparvasutam és szeszgyáram. Ha megvennéd, feltéve.
                  Adnál egy pár százezer dollárt, mókus?</p>
               <p>- Akár egy milliót. És tudod, mit csinálnánk, apus? Építtetnénk egy nagy
                  szanatóriumot, hetven különböző orvossal, de csak egy betegszobával. A mamának. És
                  ha nem fájna már semmije, az orvosok kötelesek lennének valami új betegséget
                  kitalálni, azt felfedezni rajta, mindennap két konzíliumot tartani a nagyteremben
                  és kigyógyítani.</p>
               <p>- Ó be jó. Na csak hallana anyád, hogy kinevetjük, majd szorulnánk
                  mindaketten.</p>
               <p>A homokfutó odafordult a kis sárga állomásépülethez. Leszálltak, mindaketten
                  ragyogtak a jókedvtől. Hubay megkoppantotta az állomásfőnöki iroda ajtaját és
                  belépett. A kis irodában ütemesen kopogott a kis feketefogantyús, sárgaréz
                  Morse-gép, az asztalokon zsúfolva állottak a mindenféle vonalazott nyomtatványok,
                  lapjaik között kilátszó szélű indigó-papirossal. Jobb kézről ablak látszott, ahol
                  már adogatta a jegyeket a vasutas a nem látható, protekció nélkül való
                  közönségnek.</p>
               <p>- Agyonisten, főnök úr, mi ujság errefele?</p>
               <p>Az állomásfőnök kirúgta maga alól a széket és nagy hajlongással nyujtotta kezét az
                  előkelő vendégnek és leányának.</p>
               <p>- Jókor jöttünk? Vendéget várunk a gyorssal.</p>
               <p>- Nincs késés méltóságos uram. Hat perc mulva bejár a gyors. Hogy van a kedves
                  méltóságos asszony, rég nem volt szerencsénk.</p>
               <p>- Megvan, köszönöm. Ugyan kerítse elő azt a Jóska gyereket, főnök úr, vigyázzon
                  odakint a lovaimra. Balabán pedig jöhetne a vonathoz lesegíteni a csomagokat.</p>
               <p>- Meglesz méltóságos uram, tessék csak kifáradni a perronra.</p>
               <p>Nagy igyekezettel ajtót nyitott a főnök. Ők áthaladtak az első és második osztály
                  egyesített kicsiny várótermén, amelynek falait ellepték a jól ismert reklámok: a
                  pöstyéni fürdőbeteg, amint elhajítja a mankóját, az abbaziai szanatórium tengeri
                  tájas ábrája, a Gáspár-féle bajuszkötő tréfás sora: „félre bajusz, csókot kapsz”,
                  a Csorba-tó regényes képe, a Kindle és Shuttleworth-féle mezőgazdasági gépgyár
                  hirdetése, amelyen aranysárga búzaföldön aratógépet hajtott a gazda, s az az
                  ember, akinek szájából nagyobbodó betükkel jött ki a „Ferenc” szó, mint a
                  Ferenc-pálinka hirdetése. A fényezett barna fapadon lengyel zsidó aludt,
                  csodálkozásra indítván az áthaladót, hogy ilyen kényelmetlen helyzetben, ilyen
                  szük helyen és ilyen szokatlan időben békés horkolásra képes, s még hozzá nem a
                  harmadik osztályú váróteremben. Ez nyilván külön ezüstpiculát jelentett Balabán
                  számára.</p>
               <p>Az állomás épülete előtt gyér közönség várakozott, fejkendős asszonyok, egy-két
                  segédjegyző, vagy kántortanító külsejű ember, tarisznyás atyafiak, anyja ölén
                  bőgő csecsemő. Túlnan feküdt Füged a lemenő nap vérvörös és arany díszében. A
                  Friedrich-kastély teteje idelátszott, ott nemrégiben jártak visszaadni a
                  látogatást. A falon ezüstösen berregő csengő jelentette a közeledő vonatot.
                  Hubaynak innen is, onnan is köszöngettek. De ő csak megbillentette kalapját,
                  valamin gondolkozott. Kiment leányával a két sínpár közé s a ropogós kavicson
                  sétálva végre megszólalt.</p>
               <p>- Én azt hiszem, mókus, a boldogsághoz külön tehetség kell, mint ahogy jó
                  gazdának, vagy jó festőnek születik valaki. Bennem ez a tehetség megvan. Anyádban
                  nincs, ő akkor örvend, ha van milyen szenvedésről panaszkodhatnia. Már most az a
                  kérdés, hogy a magad hajlamait kitől örökölted. Remélem, hogy tőlem. Mióta élsz,
                  folyton azon perlekedünk anyáddal, hogy kihez hasonlítasz. Én konokul magamnak
                  vindikállak. Reméljük, hogy ezen a ponton igazam is van.</p>
               <p>Magdolna hallgatagon lépkedett apja mellett. És egyszerre váratlanul
                  megszólalt.</p>
               <p>- Mondd, apus, én szép vagyok?</p>
               <p>Hubay előbb megállt, meglepetten leányára nézett, aztán nevetve magához
                  karolta.</p>
               <p>- Nekem a legszebb.</p>
               <p>- Nem, nem, - sürgette Magdolna türelmetlenül, - ne úgy beszélj, mint apa.
                  Gondold, hogy idegen fiatalember vagy, aki most találkozol velem először és jól
                  megnézel. Mit mondanál rólam, ha így volna?</p>
               <p>- Feleljek komolyan? Hát várjál. Ha egészen őszinte akarok lenni, azt kell
                  mondanom, hogy még éretlen vagy. Az ilyen fejlődő kamasz-lányok külsejében van
                  valami vackor-szerű. A termeted szegletes, elől a vállad alatt ott a két sótartó,
                  a vonásaid merevek. A tartásod még tulságosan fiús. Tulajdonképpen csak arról
                  lehet beszélni, hogy milyen szép leszel. Hát efelől megnyugtathatlak. Nem az apa
                  szemével mondom: fel lehet tenni, hogy nagyon szép nő leszel. Sőt feltünően szép
                  leszel. Merném mondani, hogy még szebb, mint anyád. Pedig ő híres szépség volt
                  leánykorában. De benned látok valami hogy is mondjam csak, valami délcegséget,
                  valami daliásságot, ami ő benne nem volt meg.</p>
               <p>Magdolna megsimogatta az apja karját.</p>
               <p>- Ezt tőled örököltem. Jön a vonat, állj egy kicsit hátrább.</p>
               <p>A vonat nagy kanyarodóval, hirtelen dörgött be az állomásra. Iramáról azt lehetett
                  volna hinni, hogy megállás nélkül, lenézően szalad át ezen a kis helyen. De
                  megállott pontosan. Az étkezőkocsi kivilágított ablakában közömbös pesti arcok
                  fordultak kifelé. Balabán, a félszemű öreg vasutas, ott termett mellettük. A
                  kalauz unott hangon kiabált:</p>
               <p>- Füged, egy perc! Füged! Harmadik osztály hátra!</p>
               <p>Alig egy-két ember szállt le, motyójukkal bajlódó köznépbeli utasok. De az egyik
                  kocsi lépcsője felett, a nyitott ajtóban meglátták Rozsály Feri holdvilág-mosolyra
                  derült széles ábrázatát. Magdolna mélyen elpirult, szíve megdobbant. „Ő” -
                  gondolta magában. Ő. A titokliget hőse és lovagja. Annak a boldogságnak tárgya,
                  oka és tartalma, amely „a világ sorja” szerint egyszer be fog következni.</p>
               <p>Feri tüntető fürgeséggel ugrott le a lépcsőn, de mindjárt udvariasan hátrafordult,
                  hogy anyjának segítő kezet nyujtson. Balabán ott siklott közöttük, mellettök
                  gyors vasúti gyakorlattal és már szedte is a két bőröndöt lefele. Rozsályné,
                  vagyis Leona néni, üggyel-bajjal ereszkedett lefelé, szoknyája térdig felcsúszott,
                  és Magdolna villámgyors gondolattal állapította meg, hogy Leona néninek feltünően
                  szép lábszára van. Mintegy belefényképezte rögtön emlékezetébe a szép lábat, hogy
                  otthon, ha majd egyedül lesz, összehasonlítsa a magáéval. De már ott állt előtte
                  Feri, a boldogságtól hülye mosollyal. Összeütötte a sarkát és gáláns hanyagsággal
                  szalutált, ahogyan azt bizonyos tisztektől leste el.</p>
               <p>- Csókolom a kezedet.</p>
               <p>- Isten hozott.</p>
               <p>Magdolna nyujtotta a kezét. Feri mohón nyúlt érte és gyorsan, erősen
                  megszorította. Magdolna is nagyot szorított a fiú kezén és erősen gondolkozott
                  magában, hogy jó érzés-e ez. Valami szívdobogtató kis forróságot érzett, de ez a
                  forróság nem a kezek érintkezéséből indult el, hanem belőle magából. Mindegy, hű
                  igyekezettel beszélte rá magát, hogy ez nagyon jó. Annyiszor olvasta már száz és
                  száz könyvben azt a szócsoportot, hogy „hosszasan megszorították egymás kezét”,
                  hogy a pillanat nagyszerűsége és fontossága kétségtelen volt előtte. S mivel
                  képzeletében mindehhez az a szócsoport is szervesen hozzátartozott, hogy „és
                  hosszan egymás szemébe mélyedtek”, engedelmesen belepillantott a Feri szemébe. Az
                  valóban az ő tekintetét kereste. Őszinte öröm és ragyogás látszott a Feri
                  szemében. Jó érzés ez? Nagyon jó. Szerelem, szerelem, szerelem, zakatolt benne a
                  gondolatok malma. Valami elégtételt érzett, valami győzelem félét, valami olyat,
                  mintha nagyon megdícsérték volna s ő szerény büszkeséggel hallgatja a
                  dicsőséget.</p>
               <p>Ekkor aztán Leona néni kezdett beszélni, hogy ne is hagyja abba, amíg le nem
                  fekszik. Mert Leona néni nevezetes volt beszédes hajlandóságáról. Azokra a
                  majmokra emlékeztetett, amelyekről Magdolna azt olvasta a nagy Brehmben, apja
                  kedvenc könyvében, hogy ülnek egymás mellett a baobab-fa ágán és reggeltől estig
                  szüntelenül szélsebesen makognak, karicsálnak, cserregnek. Feri felült a bakra, a
                  házigazda mellé, hátul Magdolna helyezkedett el Leona néni balján. És Fügedtől
                  Tamási-pusztáig Leona néni annyit mondott el, ami nyomtatva kitett volna vagy két
                  kötetet. Mindenekelőtt elmondta mandula-gyulladásának részletes történetét, mint
                  megokolását annak, hogy útjokat halasztani kellett. Aztán elmondta az utazás
                  történetét, azt az izgalmat, amelyet átszálláskor a hordár eltünése okozott, a
                  velök utazó két felvidéki kereskedőt, akik közül az egyik szertelenül büdös
                  szivart szívott, a másik pedig öt percenként hol letolta, hol felhúzta az ablakot.
                  De a nagy esemény az volt, hogy egy darabig ugyanazon a vonaton utazott Jenő
                  főherceg, aki a kalauz izgatott híradása szerint egy mágnásbirtokról a másikra
                  ment látogatóba. Majd az otthoni dolgok következtek. A komorna, akinek hűségére
                  meg mert volna esküdni s akinek holmija közt a csendőrök sok készpénzt,
                  ezüsttárgyakat és lopott fehérneműt találtak. Veszett kutya is garázdálkodott
                  Bodva-Szilason, annak különösen részletes volt a története. A szilasi jegyző
                  valami számmal álmodott, azonnal írt Pestre, hogy az ilyen számú sorsjegyet meg
                  akarja venni, de már eladták, és ime, kihúzták húszezer koronával, a jegyző azóta
                  minden nap leissza magát keserűségében. A homokbányában gyerekek játszadoztak,
                  rájok omlott a fal, hármat eltemetett, mind a hármat kihúzták, egyik megnémult. A
                  szilasi körorvos lánya felment Pestre rokonokhoz, ott megismerkedett egy belga
                  mérnökkel, az egy hét alatt megkérte a kezét, elvitte Belgiumba, már írt,
                  hihetetlen pártit csinált, elküldte annak a palotának a fényképét, amelyben lakik.
                  És így tovább, és így tovább.</p>
               <p>Magdolna egész út alatt csak Feri hátát nézte. A fiatal ludovikás széles háta
                  lassanként beleomlott a homályba, mert közben egészen leszállt az este. Csak azt
                  lehetett látni, hogy a fiú olykor óvatosan hátrafordul, valami ürüggyel anyjához
                  tekintve. De pillantása, amely nyilván Magdolnát kereste, kárba veszett a
                  homályban. Egyetlen szót sem válthattak, egyetlen tekintetet ki nem cserélhettek.
                  És közben patakzott Leona néni teméntelen beszélnivalója. A sötétben gördülő
                  homokfutó változatlan rázása és az egyhangúan ömlő történetek dajkameseszerű
                  ringatása annyira elálmosítóan hatott, hogy Magdolnának vissza kellett tartania
                  magát az elszunnyadástól, ábrándjainak hősétől kéznyujtásnyi távolságban.</p>
               <p>Otthon terített vacsora várta őket. Csak megnézték szobáikat, kezet mostak és
                  máris jöttek anya és fia. Magdolna jóformán csak most tudta szemügyre venni a
                  ludovikás ideált. Az természetesen nagyon férfias benyomást igyekezett kelteni,
                  cigarettára gyújtott, nagyon mélyet húzott a füstből és különös módon felfelé
                  görbített alsó ajkával a mennyezet felé fújta, majd pedig újra nagyot szívott és
                  ajkát gyűrűvé körítve karikát fújt a füstből. Mikor leült, hányiveti hanyagsággal
                  dőlt nagyon hátra és lábát magasan rakta egymásra. Minden untalan Magdolna felé
                  pillantott, s ha a lány nézését elkaphatta, rajongó szerelme jeléül lehúnyta
                  félszemét. De a cigarettát mindjárt le is kellett tennie, mert Marci jött
                  jelenteni, hogy tálalva van. Az öreg Fini már ott motyogott az ebédlőben és
                  korholta növendékeit, bizonyára azért, mert rendetlenül ültek asztalhoz.</p>
               <p>A vacsora folyamán a házigazda, ha Leona néni szóáradatában rést kaphatott, betört
                  rajta és a Ludovikára vonatkozó kérdéseket intézett Ferihez. A tanárok közt volt
                  egy-két ismerőse még katonakorából.</p>
               <p>- Spiess ott van még?</p>
               <p>- Igenis, ott van. Történelmet tanít. Szóról-szóra követeli.</p>
               <p>- Jaj fiam, nincsen nektek, maiaknak, fogalmatok arról, hogy mi az a szóról-szóra.
                  Én még a Nájgebájdéba jártam kadétiskolába. Történelmet Korngrúber tanított,
                  brassai szász. Az követelte úgy: nem szóról-szóra, hanem betűről-betűre. Tőlem
                  például azt kérdezte: „Hubay, wer hatte kaum?” És erre azonnal rá kellett vágni:
                  „Maria Theresia hatte kaum den Thron bestiegen, als schon Friedrich, der Grosse”,
                  satöbbi. Marczibányi még nálatok van?</p>
               <p>- Nincsen, kiment csapathoz.</p>
               <p>- Az évfolyamtársam volt. Ő tudott legjobban vívni. Még engem is megvert. Tudsz
                  már jól vívni?</p>
               <p>- Elég jól. Eddig öt párbajom van felírva.</p>
               <p>- Hogyhogy felírva! - csodálkozott Hubayné.</p>
               <p>- A lovagias ügyeket mind letárgyaljuk, aztán eltesszük a jegyzőkönyveket és majd
                  avatás után valamennyit lepárbajozzuk. Nekem eddig öt van. De addig lesz még több
                  is. Azt hiszem, avatás után hetekig nem is csinálok egyebet, csak verekedni
                  fogok.</p>
               <p>Leona haragosan megszólalt:</p>
               <p>- Tessék. Erre neveli egy anya a gyermekét. Fogok is én szólni annak a
                  parancsnoknak, hogy csináljon rendet. Mi értelme van, hogy ezek a taknyosok minden
                  butaságért összekaszabolják egymást. Igenis, szólok a parancsnoknak.</p>
               <p>- Ha lehetetlenné akar tenni anyám, nem bánom, ám szóljon.</p>
               <p>Látszott a Feri arcán, hogy igen büszke ezekre az esedékes párbajokra, s
                  ugyanakkor igen büszke arra a pompás szóhasználatra is, hogy „ám szóljon”. És még
                  hozzátette roppant fontosan:</p>
               <p>- Elvégre Őfelsége kardbojtját fogom hordani, és vannak dolgok, amelyeket csak
                  fegyverrel lehet elintézni. Ha nem hiszi, kérdezze meg Imre bácsit. De ha nem hisz
                  neki sem, ám szóljon a parancsnoknak.</p>
               <p>Csak úgy tündöklött vérengző és lovagias férfiasságában Rozsály Feri. Lopva oda is
                  nézett Magdolnára, hogy oroszlánszerű zordsága milyen hatást keltett. És meg
                  lehetett elégedve, mert Magdolna csakugyan nagy elismeréssel szemlélte a majdan
                  megvívandó véres párbajok érdekes hősét.</p>
               <p>- Jól van, fiam, - szólt Hubay -, ne hagyd magad. Aki férfi, az álljon helyt.</p>
               <p>Magdolna hálásan fordult apja felé. És hogy maga előtt is kérkedjék apjával,
                  megkérdezte:</p>
               <p>- Neked hány párbajod volt, apus?</p>
               <p>- Nekem, fiacskám, - felelt derűsen az apa, - egyetlen egy sem. Lovrinban
                  provokáltam egy pesti ügyvédet, de az rögtön elutazott és soha többé nem jött
                  Lovrinba. Haj, haj, szép idő volt, szakaszvezető voltam.</p>
               <p>- Szakaszvezető? - rebbent meg Rozsály Feri.</p>
               <p>- Az bizony, kedves öcsém. A mi időnkben másképpen járta. Mi még szakaszvezetői
                  rangban jöttünk ki az iskolából. Nem volt még akkor olyan könnyű dolog tisztúrnak
                  lenni, mint manapság. De vígan éltünk, annyi bizonyos. Szép ezred is volt az az
                  enyém: k. u. k. Husarenregiment Jazyger und Kumaner Numero dreizehn! Néha
                  elgondolom, hogy ha szegény Gábor bátyámat el nem viszi a tüdőgyulladás, még most
                  is hordanám az angyalbőrt. De a birtok miatt haza kellett jönnöm. No, Isten
                  éltessen.</p>
               <p>Koccintott a fiúval. Az összecsapta ültében is a sarkát, úgy koccintott vissza.
                  Lehörpintette a bort, aztán homlokráncoló szakértelemmel megjegyezte:</p>
               <p>- Kitünő bor. Milyen bor ez, Imre bátyám?</p>
               <p>- Ez, fiam egri siller. Van egy kanonok barátom, attól kaptam ajándékba egy
                  hordócskával.</p>
               <p>- Igen, - bólintott a kadét, - azt rögtön lehet érezni, hogy egri. Gondoltam
                  mindjárt, hogy egri.</p>
               <p>És ismét oldalt pillantott, látja-e Magdolna, hogy ő milyen borszakértő is
                  amellett, hogy párbajhős, általában milyen fenegyerek. Magdolna látta.
                  Elismeréssel vette tudomásul ezt is. Feri nőttön-nőtt a szemében. És magában
                  álmatagon ismételgette, mondat és gondolat nélkül, csak hogy a szóban
                  gyönyörködjék, mint aki óriás gyémántot latolgat a tenyerében: szerelem, szerelem,
                  szerelem.</p>
               <p>Mikor vacsora után felkeltek, Ferinek ismét diadalmas pillanatai következtek:
                  hagyományos szokás szerint kiki kedves egészségére kívánta a többieknek a
                  vacsorát, és Feri ebből remek parádét vágott ki magának. Mindenki elé odaállott
                  egyenruhás pompájában, elegánsan hajlott meg, sarkát keményen csapta össze és
                  könyökben félkörbe kerekítve a karját, páratlan világfiként nyujtott kezet.
                  Mindenik ilyen meghajlása tánciskolai mutatványnak is beillett volna. S mikor
                  végül Magdolnához érkezett, feltette az egész mutatvány koronáját: úgy hajlott
                  meg, úgy bokázott és úgy görbítette a félkarját, mint aki ezzel első díjat akar
                  nyerni. Meg is kapta az első díjat: Magdolna olyan erőset szorított a kezén, hogy
                  a fiú pipaccsá pirult a boldogságtól.</p>
               <p>Aztán átvonultak a szalónba. Fini szokása szerint köszönés nélkül távozott, de az
                  ajtóból mindenki nagy meglepetésére visszaszólt:</p>
               <p>- Ach ja, Kinder, ach ja, das ist ein Offizier, ach ja!</p>
               <p>Nem vetettek rá ügyet, de mindenesetre Feri volt mindennek a középpontja. Magdolna
                  habozott egy pillanatig, aztán odament anyjához és fülébe súgta:</p>
               <p>- Oldódzik a hajamban a szalag, bocsánatot kérek.</p>
               <p>- Jól van, menj a szobádba, de siess vissza, micsoda rendetlenség ez.
                  Unerhört.</p>
               <p>Magdolna kisietett. A szobájában lázasan kezdett keresgélni, amíg ceruzát talált.
                  Elévette levélpapírját, egyet kettéhasított, hogy kicsiny legyen és ráírta: „Miért
                  nem hoztál levelet? Kimondhatatlanul nyugtalankodom. M.” Ezt összehajtogatta
                  nyolcszorosan, a markába rejtette és sietett vissza. Odabent vontatottan folyt a
                  társalgás, még Leona néni is elakadt, látszott rajta, hogy a hosszú utazás
                  megviselte. Magdolna a pillanatot leste, mikor jelezheti titokban a levelet. Ez
                  nagyon nehéznek látszott, mert Feri mindig szem előtt volt, vagy hozzá beszéltek,
                  vagy őróla. De végül a házigazda maga elé tartotta a pipaszárat és rosszallóan
                  csóválta a fejét.</p>
               <p>- Mi az ördög lelte ezt, hogy nem szelel, hiszen tegnap tisztítottam.</p>
               <p>Magdolna azonnal felpattant.</p>
               <p>- Melyiket hozzam, apus, az elefántosat?</p>
               <p>- Jó lesz, - bólintott az apa.</p>
               <p>Ekkor Magdolna vakmerő és jelentős pillantást vetett Ferire, mialatt elindult.
                  Feri azonnal felpattant.</p>
               <p>- Segíthetek?</p>
               <p>És már ott is volt Magdolna mellett.</p>
               <p>- Vigyázz, - súgta Magdolna, - levél.</p>
               <p>Ugyanekkor Hubayné utánok szólt:</p>
               <p>- Maradj csak, Feri, ő majd elhozza.</p>
               <p>Hangjában benne volt, hogy fiataloknak kettesben mászkálni sötét szobákon át nem
                  illendő dolog. Feri azonnal vissza is fordult, de akkor már a levelet a kezében
                  tartotta. Kisvártatva visszajött Magdolna és átadta apjának a pipát, amelyen
                  tajtékból faragott elefánt díszlett, feketébe játszó meggypiros színben. Az apa
                  élvezettel tömte a szitából, a gyujtót rátette a dohányra, ott hagyta, aztán
                  lóbálni kezdte az egész alkotmányt. Feri idegesen feszengett. Látszott rajta, hogy
                  ürügyet keres, hogyan mehetne ki a szobából. Erre valami elfogadható magyarázat
                  kellett, mert egyszerűen bocsánatot kérni és kimenni kellemetlen és komikus
                  látszatot kelthetett volna. Végre villant egyet az arca. Fürdésre terelte a szót.
                  Hogy nehezen várja már a nyarat, hogy mennyire szeretne már úszni, satöbbi. S
                  mikor a beszélgetés megérett erre, merészen kivágta:</p>
               <p>- Szeretném megmutatni Imre bátyámnak azt az érmet, amit tavaly úszóversenyen
                  nyertem. Itt van velem. Elhozom egy pillanat alatt.</p>
               <p>- Jól van, csak hozzad.</p>
               <p>A fiú elsietett, Magdolna repeső türelmetlenséggel várta vissza. Hubayné ekkor
                  ásítást nyomott el és megszólalt:</p>
               <p>- Hát azt az érmet még megvárjuk, aztán gondolom, drágám, hogy ti egész nap
                  utaztatok, rátok fér egy kis pihenés...</p>
               <p>Leona néni elnyomta a válasz-ásítást.</p>
               <p>- Bizony, édes lelkem, megmondom őszintén, eléggé kívánom az ágyat.</p>
               <p>Feri jött vissza nagy sebbel-lobbal. Kinyitott tokot hozott a kezében, a tok
                  bársonyágyában bronzérem barnállott. Hubay udvariasan megtekintette, bólogatott,
                  dícsérte. Aztán Hubayné is megnézte az érmet, ő is bólogatott. Aztán Magdolna is.
                  De mikor ő vette kezébe a tokot, már papírdarabkát is lehetett érezni mellette.
                  Idegesen reszkető markába szorította a papírt és ő is dícsérte a medáliát. Közben
                  a felnőttek már felállottak Hubayné a reggelit beszélte meg Leona nénivel, hogy
                  hány órára parancsolja és mit. Kávét, hozzá valami kis hideget, elég lesz
                  félkilencre, aludj jól, édes lelkem, jó éjszakát, édes lelkem. S az általános
                  búcsúzkodásban megint kézszorításra került a sor. Magdolna ezúttal csak az öklét
                  nyujtotta. Abban szorongatta a levelet.</p>
               <p>Szobájában mohón, szívdobogva bontotta ki. „Hosszú levelet írtam, de a vonaton
                  elveszett. Imádlak. Mikor lefekszel, hosszan gondolj rám, én is rád gondolok,
                  ezáltal lelkeink a mindenségben egyesülni fognak. F.” Elolvasta még kétszer.
                  Nagyon szépnek találta, csak ahelyett szeretett volna egyéb szót, hogy „ezáltal”.
                  De mindjárt rendre is utasította magát. Feri nem költőnek készül, hanem katonának.
                  S a levél gondolata nagyon szép. A mindenségben egyesülő lelkek, amelyek a két
                  sötét szobából felröppennek a világűrbe, hogy ott eggyé váljanak, ez nagyon
                  szép.</p>
               <p>Szekrénye mélyéről kis dobozt keresett elő, tengeri kagylókkal kirakottat. Ez a
                  doboz egészen ártatlanak látszott, apró lim-lom volt csak benne, négylevelű lóhere
                  rézből, szerencsekrajcár, Szent Antalt ábrázoló piciny ólomszobor, meg ilyesmi. De
                  a fenekét körömmel ki lehetett emelni, s az álfenék alatt ott símultak egymásra
                  Feri eddigi levelei. „Miért gyötörsz egész nap? Az őrületbe akarsz kergetni? F.”
                  Egy másik: „Arra gondolok, hogy holnap utazom és szívem vérkönnyeket hullat. F.”
                  Alatta az ujságpapír letépett szélére írott szó: „Örökké.” Magdolna kisimította az
                  új levelet, ráfektette a többire, ráillesztette a kemény papírlapot, visszarakta
                  az apróságokat, aztán visszadugta a dobozt rejtekhelyére. S mikor eloltotta a
                  világosságot, engedelmesen maga elé idézte Feri arcát, hogy „hosszan”
                  rágondoljon.</p>
               <p>És mikor másnap reggel felébredt, akkor is Feri volt első gondolata. Anyja
                  szomszédos szobáján átment a fürdőszobába. Hubayné már túl volt a fürdőn, most
                  öltözködött.</p>
               <p>- Siess azzal a fürdővel, - mondta az anya a szokásos reggeli csókra nyujtva
                  arcát, - korábban légy kész, mint a vendégek. Aztán valamire figyelmeztetlek.
                  Húsvét hétfő van, ez a Feri bizonyosan meg fog locsolni. Olyan ruhát végy
                  magadra, amit aztán mindjárt letehetsz.</p>
               <p>A fürdőszobában Boriska tett-vett, most engedte a melegvizet. Homlokán és arcán
                  jókora kék foltok látszottak, Marci határozott fellépésének emlékei. Magdolna foga
                  közé fogta hálóinge elejét és úgy húzta magára fején át a fürdőinget, mert
                  mezítelenül tilos volt fürödnie. Hubayné, aki egy darabig francia zárdában
                  nevelkedett, saját gyermekkorából hozta lánya életébe ezt a szigorú szemérmet.</p>
               <p>- Hát itt a katona, - mondta Boriska bizonyos cinkos halksággal, hogy a szó át ne
                  hallassék a ház asszonyához.</p>
               <p>- Igen, itt van. Miért?</p>
               <p>- Én azt hiszem, ez a katona ifiúr szerelmes a méltóságos kisasszonyba.</p>
               <p>- Ugyan eredj, - felelt a melegvízből boldogan Magdolna, - hol veszed az ilyen
                  butaságokat?</p>
               <p>- Láttam én tegnap este. Csak úgy falja a méltóságos kisasszonyt a nézésivel.</p>
               <p>- Á dehogy, csak képzeled. Hát téged megöntöztek már?</p>
               <p>- Marci megöntözött már hatkor a kútnál, két rocska vizet borított rám. De azt
                  mondta, hogy ha még valaki mástól is meg hagyom magam öntözni, összetöri a
                  csontomat. Most nem merek kimenni az udvarra, mert még erre téved véletlen valami
                  tanyai legény, oszt ha megöntöz, kész a baj.</p>
               <p>Magdolna habozott a kádban. Hirtelen meleg hálát érzett a szobalány iránt azért,
                  amit Feriről mondott. Volt megtakarított pénze, abból könnyen odaadhatott volna
                  tizenhét koronát a lánynak. De meggondolta mégis. Eszébe jutott, amit apja
                  mondott: nem szabad vőlegénye ellen a hazugságban támogatni.</p>
               <p>- Tetszik neked az ifiúr, Boris? Csinos?</p>
               <p>- Igen, mondhassuk. Olyan jó szál legény.</p>
               <p>Következett a hideg csap folyatása, amíg a kádban didergősre nem hült a víz. Akkor
                  pedig következett a kiszállás a testéhez tapadó ingben, s utána a bonyolult
                  művelet: magára kapni a bolyhos fürdőkabátot és alatta levetni az inget.
                  Gyakorlott kézzel csinálta, hamar megvolt vele. Fogmosás közben behúnyta a szemét
                  és elmosolyodott. Megint azt a szót gondolgatta magában, hogy szerelem. S
                  egyszerre megállott kezében a fogkefe. Yolanda arca vetődött eléje, amint a
                  csókolódzásról beszél. Ha ő meg Feri szerelmesek egymásba, akkor az a
                  természetes, hogy titokban csókolódzzanak. De ettől a gondolattól visszarettent.
                  Elképzelte, hogy Feri ajka odanyomódik az ő ajkára, s ettől az elképzeléstől heves
                  idegenkedést érzett. Valami meztelenséget érzett benne, valami szemérmetlenséget,
                  amely majdnem trágár. Ha regényben olvasta, hogy a szerelmesek csókolódznak,
                  helyeselt nekik. De most, hogy személyesen sajátmaga szájára vonatkoztatta a
                  gondolatot, csúnyának és kellemetlennek találta. Ösztönszerűen letörölte szájáról
                  az odaképzelt csókot, még fújt is egyet-kettőt ajkaival, mintha légy szállt volna
                  reá. Nem, nem, ha Feri csókolódzni akar, semmiesetre sem engedi. Majd egyszer,
                  évek múlva, eljegyzéskor. De elképzelhetetlen, hogy akkor is kedve legyen hozzá.
                  Vajjon mi jó lehet abban, hogy az egész világ csinálja? És ő miért idegenkedik
                  tőle tizenhétéves létére? Eszébe jutott, amit apja mondott róla pár hónappal
                  ezelőtt, s ő véletlenül meghallotta: „Ez a gyerek, mint nő, nem tizenhétéves,
                  hanem tizenkettő.” Mire anyja ezt felelte: „Csak maradjon is mennél tovább.”</p>
               <p>Vállat vont öltözködés közben, mint aki tudatlan és tanácstalan s ebbe bele kell
                  nyugodnia. A csók zavaró gondolatát elhessegette magától és igyekezett a
                  szerelemre gondolni. Ettől mindjárt megjött a jókedve és dúdolgatva öltözködött
                  tovább. De aztán ráeszmélt, hogy mit dúdol: „Csókolom a csókratermett pici
                  szádat”. Bosszankodva abbahagyta és csak azért is mást kezdett dúdolni magában, a
                  Liszt Rigoletto-átírását.</p>
               <p>Apja és Feri a nappaliban beszélgetett, mikor belépett. Feri azonnal fölpattant és
                  kölnivizes üvegből ráfreccsentett néhány cseppet.</p>
               <p>- Csak ne a hajamra, csak ne a hajamra!</p>
               <p>- Kölnivíz, négyezerhétszáztizenegyes, - mondta Feri olyan büszkén, mintha
                  folyékony gyémántról beszélt volna.</p>
               <p>Aztán apja vette át az üveget, ő is rálöttyentett egy kicsit. Ez volt az
                  öntözködés. Magdolna odament a nagy almáriomhoz, azon állott odakészítve a tojásos
                  tál. Ő maga festette a húsvéti tojásokat még jóval ünnep előtt, ahogy minden
                  esztendőben csinálták. A főtt tojásra meleg viasszal mindenféle saját tervezésű
                  ábrákat rajzolt, aztán a tojást börzsönybe mártotta s mikor megszikkadt, a viaszt
                  lekaparta róla.</p>
               <p>- Tessék választani, mindenki kap egyet.</p>
               <p>Az apa találomra belenyult a tálba és kivett egyet De Feri sokáig válogatott,
                  mígnem megállapodott abban, amelyen két fehér galamb csókolódzott.</p>
               <p>- Csókolom a kezedet, ezt mindjárt viszem a szobámba. A néni készen van már? Őt is
                  megöntözném.</p>
               <p>- Kopogtass be, már készen lesz.</p>
               <p>A fiú elsietett.</p>
               <p>- Mi ujság, apus? Mit csinálunk ma a vendégekkel? Kitaláltál valami
                  szórakozást?</p>
               <p>- Izenetet kaptunk, hogy a Friedrich-gyerekek átjönnek. Mások is jöhetnek,
                  délelőtt nem mehetünk sehova. Különben is szemereg az eső. Jól vagy, mókus? Jól
                  aludtál?</p>
               <p>Magdolna odaült apja karosszékének a támlájára. Félkarral átölelte a nyakát, arcát
                  hozzádörzsölte apja arcához. Éppen csak hogy nem dorombolt. De szigorú hang
                  rebbentette el apja mellől, az anyjáé.</p>
               <p>- A jó Isten áldjon meg, mit lopod itt a napot? Miért nem nézel a házi dolgok
                  iránt? Mi vagy te itt eigentlich, vendég? Miféle híredet fogják ezek elvinni?
                  Sürögj-forogj, menj a konyhára, lássák, hogy törődöl a házzal. Na, egy-kettő.</p>
               <p>Magdolna engedelmesen, de kedvetlenül kotródott kifelé. Anyjának állandó parancsa
                  volt, hogy mutatkozzék háziasnak. Tizenhétéves leánynak mennél háziasabb legyen a
                  híre. De ez nem volt könnyű feladat, mert nem volt rá szükség sehol. Mindenütt úgy
                  érezte magát, mint a cirkuszi bohóc, aki csak láb alatt van, mikor göngyölik a
                  porondon a pokrócot. Huszár, szobalány, szakácsné, két kézilány, béresgyerek,
                  kijjebb pedig egész sereg gazdasági cseléd végezte a dolgát serényen, a
                  vezényletet pontosan ellátták szülei, röpködtek a parancsok, ment a munka mindig,
                  mint a karikacsapás. Ő csak csetlett-botlott a folyosókon, a szobákban, a konyhán
                  s akárhova ment, akármihez nyult, mindig útjában volt valakinek. Most is így
                  indult el ténferegni, fájdalmas száműzöttségében, mert bent szeretett volna ülni
                  valahol kettesben Ferivel, várni egy-egy lopott kézszorítás alkalmát és elpirulni,
                  ha pillantásaik találkoznak.</p>
               <p>Ebből a kettesből egész nap nem lett semmi. Mivel esett az eső, a környékről
                  várható öntözködő ismerősök erősen megcsappantak ugyan, de mégis jöttek a
                  Friedrich-fiúk, jött a főszolgabíró gazdász fia, aki Magyaróvárott tanult, de most
                  hazajött húsvétra, jött a púpos fügedi ügyvéd, hogy locsolkodás örve alatt néhány
                  peres ügyet is megbeszéljen a ház urával, jött a félrenyakú, hebegő gazdasági
                  írnok. Magdolnának minduntalan fogadnia kellett a látogatót, aztán, ahogy anyja
                  tanította, a sok kézimunkára való hivatkozással bocsánatot kellett kérnie és
                  mennie kellett teljesen céltalanul a konyhára, vagy máshova. Közben bement a
                  szobájába és levelet írt Ferinek: „Szenvedek, hogy nem lehetek veled, de érted a
                  szenvedést is örömmel viselem. M.” A levelet a szokott módon kicsire hajtogatta és
                  várta az alkalmat, hogy átadhassa. De csak ebédnél tudta átadni az abrosz alatt,
                  mikor is Feri vakmerően megszorította a kezét. Ezt meg is láthatták volna, de nem
                  látták meg, mindenki Leona nénire figyelt, aki érdekfeszítő részletességgel adta
                  elő, hogyan sikerült megfékezni múlt héten Szilason a falu megvadult bikáját.</p>
               <p>Délutánra elállt az eső. Hubay elhatározta, hogy átnéz a fügedi Úri Kaszinóba és
                  magával viszi a vendég kadétot is. Magdolna úgy járkált a házban, mint az őszi
                  légy. A férfiak csak vacsorához jöttek haza. Hubay részletes helyi híreket mesélt,
                  amelyeket Fügeden hallott, a fiatalok még csak nem is beszélgethettek. Vacsora
                  után Magdolnának zongoráznia kellett. Szívesen tette, mintegy boldogan
                  fölszabadulva. Úgy érezte, hogy a zongorán keresztül most Ferihez beszélhet. Leült
                  és egymásután játszotta azokat a számokat, amelyeket legjobban szeretett. Feri úgy
                  ült le, hogy egymás szemébe nézhessenek, ha fölpillant a zongorázó ideál és
                  feketéjét kavargatván vastag füstkarikákat eregetett.</p>
               <p>- Ez milyen dal volt? - kérdezte.</p>
               <p>- Griegtől van. Az a címe, hogy „Lábaid elé.”</p>
               <p>Mindaketten mélyen elpirultak. És nem mertek fölnézni, hogy a szülők észrevették-e
                  pirulásukat. Magdolna tovább játszott. Szeszélyesen váltogatta Sindinget,
                  Moskowskit és Lisztet.</p>
               <p>- Mondjad csak, lelkem, - szólt Leona néni, - nem tudnád játszani a Bob herceget?
                  Én azt szeretem legjobban.</p>
               <p>- Szívesen.</p>
               <p>Játszotta a Bob herceget. Leona néni lelkesen dúdolta hozzá a szöveget.
                  „Megsüvegelnek az utcaseprők és csizmadiainasok”. Sőt, mikor arra került a sor,
                  hogy „mint te oly szép, mint te oly jó, nincsen hozzád más hasonló, fehérholló”, -
                  akkor Leona néni elévette a zsebkendőjét és megtörölte szemét. Restelkedésében
                  fejét csóválta, hogy így ellágyult és náthás hangon mondta:</p>
               <p>- Dagyod szép.</p>
               <p>- No most nekem valamit, mókus, - szólt a pipázó házigazda.</p>
               <p>Magdolna bólintott. „Magasan repül a daru, szépen szól.” Ezt már mindenki vele
                  dúdolta. Az utolsó sornál Feri hangja különösképpen megerősödött. Hangosan
                  énekelte: „Tied leszek koporsóm lezártáig”. Nem volt éppen kellemetlen hangja, de
                  hallása végképpen semmi. Embertelenül hamisan vitte a dallamot. De Magdolna, aki
                  külömben roppant kényes volt mindenre, ami muzsika, most még ezt is megbocsátotta.
                  Felnézni nem mert, tudta jól, hogy Feri most a szöveg miatt az ő pillantását lesi.
                  De a világ minden kincséért fel nem nézett volna. Még egyszer eljátszotta az egész
                  nótát, aztán apja rendes kedve szerint átcsapott a frissbe: „Ritka búza, ritka
                  árpa, ritka rozs”. Feri ütemesen veregette össze a sarkát.</p>
               <p>- Jaj de jó volna táncolni.</p>
               <p>- Hogyisne, - ásított Leona néni, - most elmegyünk a féderbálba.</p>
               <p>Mikor bezárta szobája ajtaját, ruhája eleje alól két levelet szedett elő Magdolna.
                  Egyiket még kora délután kapta: „Gondolj rám egész délután, meg fogom érezni. F.”
                  A másikat a vacsoránál kapta cserébe a maga leveléért: „Ne csüggedj, gondolatban
                  mindig melletted vagyok. F.” A két levelet elhelyezte a rejtekdobozba. És mikor
                  letette a fejét a párnára, boldogságában édesen elsírta magát. Úgy találta, hogy
                  nincs szebb, mint két megértő lélek szerelme.</p>
               <p>Másnap határozatba ment, hogy keddi locsolás nem lesz. A Friedrich-fiúkhoz sem
                  mennek át Fügedre, de Jolánkát áthívják uzsonnára, ismerkedjék meg a kadéttal. Ez
                  titkos és nagy örömet keltett Magdolnában. A Yolanda segítségében bízhatott.
                  Hiszen már fel is ajánlotta, hogy ha Feri jön, ő szívesen játssza az őrködő
                  harmadik szerepét. Végre, végre módja lesz Ferivel meghitten beszélgetni. A
                  szerelemben kétségkívül ez a leglényegesebb, az egész szerelem értelme és célja: a
                  meghitt beszélgetés. És mindeddig nem juthatott hozzá, holott Feri már harmadnapja
                  itt van.</p>
               <p>Csakugyan így is történt. Yolandát az anyja áthozatta uzsonnára, a fiúk ezúttal
                  nem jöttek. Ferit bemutatták a Friedrich-kisasszonynak. Magdolnának csak úgy
                  tágult a melle a büszkeségtől, mikor Feri összeütötte a sarkát a köpcös leány
                  előtt és azzal a remek szalonmozdulattal körbe hajlítva jobbkarját, így szólt:</p>
               <p>- Rozsály!</p>
               <p>Hangosan mondta ezt, tömören, férfiasan, mint valami katonai vezényszót. Remek
                  volt.</p>
               <p>- Örvendek, - felelt Yolanda némileg elfogódva -, a fivéreim már sokat meséltek
                  kegyedről.</p>
               <p>- Á igen, a kedves fivérei, akik tegnap itt voltak. Helyes fiúk.</p>
               <p>Ezt úgy mondta Feri, mint ahogy a tábornok kitűzi a közharcos mellére a
                  kitüntetést. Uzsonna után Magdolna engedelmet kért anyjától, hogy kimehessenek
                  sétálni a kertbe.</p>
               <p>- Nem bánom, de csak rövid időre. Nagyon nedves még minden, megfáztok nekem, Gott
                  behüte.</p>
               <p>És végre, végre sikerült: ott ültek ketten egymás mellett a kerti lócán, a
                  kastélyból nem lehetett idelátni. Yolanda tíz lépésnyire a másik lócán foglalt
                  helyet.</p>
               <p>- Be van avatva? - kérdezte Feri.</p>
               <p>- Be.</p>
               <p>- Nagyszerű. Annyi mondanivalóm van, úgy vártam ezt a pillanatot...
                  Kimondhatatlan, mennyi mondanivalóm van...</p>
               <p>De itt meg is akadt. A kimondhatatlanul sok mondanivalóból semmi sem jutott
                  eszébe. Magdolna pedig nem szólt. Izgatottan hallgatott. „Most randevún vagyok”, -
                  gondolta magában, és a szíve dobogott.</p>
               <p>- Mondd, Magdolna... mit is akartam kérdezni. Ja igen. Gondoltál rám?</p>
               <p>- Gondoltam, - suttogta Magdolna lehajtott fejjel.</p>
               <p>Keze a lóca ülésén támaszkodott. És egyszerre csak érezte, hogy a Feri keze
                  lassan, óvatosan hozzá ér. Ő azonnal elkapta a magáét.</p>
               <p>- Vigyázz. Yolanda meglátja.</p>
               <p>- De hiszen be van avatva, azt mondtad.</p>
               <p>- Igen... de szégyellem magam, ha meglátja. Inkább mondd, hogy mi az a sok, amit
                  mondani akartál nekem.</p>
               <p>- Rengeteg. Csak nem tudok belekezdeni.</p>
               <p>- Mondd, Pesten szoktál rám gondolni?</p>
               <p>- Hogyne. Szüntelenül rád gondolok. Csak az nagyon rossz, hogy nem írhatok
                  levelet. De te nyugodtan írhatnál nekem. A címem egyszerűen Ludovika Akadémia.</p>
               <p>- Nem... nem merek... pedig szeretnék... Annyi mondanivalóm volna... hosszú
                  oldalakat tudnék összeírni. De nem merek. Nagyon nehéz még feladni is. És esetleg
                  a postán, Fügeden, megismerik az írásomat. Ha a postásné felbontja a levelet
                  kíváncsiságból, végem van. Nem, nem merek írni. Pedig jó lenne.</p>
               <p>- Állapodjunk meg titkos írásban. Van egy évfolyamtársam, az ötfélét is tud. A
                  katonai attasék úgy leveleznek. Én esetleg attasé leszek. Valamelyik követségnél.
                  Még nem tudom. De akármi lesz, tudnom kell, hogy vársz rám.</p>
               <p>- Azt tudhatod. Várok akármeddig. Csak egyet kérek tőled. Hogy ha közben, hiszen
                  emberek vagyunk, kiábrándulsz belőlem, akkor mondd meg nyiltan és
                  becsületesen.</p>
               <p>Feri fájdalmasan elmosolyodott.</p>
               <p>- Hát ennyire bízol az érzelmeimben! Ezt nem érdemeltem meg.</p>
               <p>- Most haragszol?</p>
               <p>- Te nem haragudnál? Próbáljuk meg. Igérd meg nekem, hogy ha közben másba leszel
                  szerelmes, akkor nyiltan és becsületesen megmondod.</p>
               <p>- Ó istenem... én... másba beleszeretni... mi nők egészen mások vagyunk, mint ti
                  férfiak... De hogyan gondolod azt a titkos írást?</p>
               <p>- Például figyelj ide. Minden betű helyett azt kell leírni, amely az abécében
                  előtte van. Tehát azt a szót, hogy Feri, így kell írni: e-d-p-h. Érted? Vagy
                  Magdolna: l-z-, tudniillik az „a” előtt a legutolsó betű van, szóval:
                  l-z-f-c-n-k-m-z. Érted? Igy akármit leírhatsz, a legtitkosabb gondolataidat is,
                  hiába bontják fel a levelet, nem értheti senki. Az az évfolyamtársam, akit
                  mondtam, naplót vezet titkos írással, de egy másfélével. Ott hever a naplója
                  nyitva, mi sem érthetjük, hiába silabizáljuk. Fogsz írni nekem?</p>
               <p>- Szeretnék. Megpróbálom. Nem igérem biztosra, de megpróbálom. Hiszen olyan
                  rengeteg mondanivalóm van... De inkább te beszélj és én hallgatlak. Mondtad, hogy
                  annyi mondanivalód van.</p>
               <p>- Rengeteg, csak nem tudok hol belekezdeni. Inkább te beszélj és én
                  hallgatlak.</p>
               <p>Igy tolták egymásra, de mindegyre akadoztak. Magdolna csodálkozást és csalódást
                  érzett. Sajátmagában is csalódott. Azt hitte, hogy ömleni fog belőle a szó, ha
                  egyszer kettesben maradhatnak. És most ő is csak akadozott, mint Feri. Feszengést
                  érzett magában, szerette volna, ha Yolanda valami közelgő veszedelemre
                  figyelmezteti őket. És úgy látszott, hogy Feri is hasonlóképpen van vele. De
                  Magdolna restelte javasolni, hogy csatlakozzanak megint Yolandához. A várvavárt
                  találka egyre kellemetlenebb zavarba hozta őket.</p>
               <p>- Legalább egyszer néznél a szemembe, - mondta Feri, mentő ötletet találva.</p>
               <p>De ő lesütötte tekintetét az út nedves kavicsára. Csak a fejét rázta. Nem akart
                  felnézni. Feri hallgatott. Kétszer is megköszörülte a torkát, érezni lehetett,
                  hogy valami nagyot és vakmerőt készül mondani, csak nincs hozzá a mersze. De végre
                  összeszedte magát és kibökte.</p>
               <p>- És... és szeretnék... szeretnék valamit, aminek az emlékét magammal vinném
                  Pestre, az én nyers és rideg katonaéletembe... mint szerelmi zálogot... mint a
                  mámor emlékét... nem találod ki, hogy mi az?</p>
               <p>- Nem, - felelt Magdolna riadtan, alig hallható súgással.</p>
               <p>- Pedig kitalálhatnád, ha akarnád. Csé betűvel kezdődik.</p>
               <p>- Nem, nem tudom.</p>
               <p>- Csével kezdődik, és a második betű ó, és a harmadik ká.</p>
               <p>- Nem, Feri, nem, az istenre kérlek, nem.</p>
               <p>- Akkor nem szeretsz.</p>
               <p>- De igen, szeretlek.</p>
               <p>- Akkor egyetlen csókot nem tagadnál meg tőlem. Amit magammal vigyek az én rideg
                  katonaéletembe. Mondd meg, hogy miért nem?</p>
               <p>- Nem tudom. Csak nem.</p>
               <p>- Jól van. Rendben van. Tudomásul veszem. Ilyen a te szerelmed. Szép kis érzés,
                  mondhatom. Egyetlen csók igazán nem sok, nem mondhatod, hogy követelő vagyok. És
                  még ezt is sajnálod tőlem. Ilyenek a nők. Csak kínozni és gyötörni tudnak. Hát
                  jó. Felejtsük el az egészet. Bocsáss meg.</p>
               <p>Feri dacosan elfordult. Magdolna oldalról felpillantott rá lopva. Feri gőgösen
                  fájdalmas arcot vágott és cigarettára gyújtott. Nem kellene mégis meggondolni, ha
                  Feri ennyire szenved? Behúnyná a szemét és hagyná egy pillanatra, hogy gyorsan
                  túlessenek rajta, hiszen nem halna bele, és Ferinek megvolna a boldogsága.</p>
               <p>- De nem lehet, Ferikém. Látod a körülményeket. Hol és mikor?</p>
               <p>- Most rögtön, itt.</p>
               <p>- Igazán megbolondultál. Yolanda minden pillanatban idenézhet.</p>
               <p>- Elmehetünk egy pillanatra ide a fa mögé. Csak egy pillanatra.</p>
               <p>- Nem, az még feltűnőbb. Lásd be, hogy lehetetlen. És nézd, olyan szép így ez a mi
                  hófehér szerelmünk. Az a baj, hogy te nem szeretsz engem eléggé. Ha eléggé
                  szeretnél, megértenéd ennek a hófehérségnek a szépségét. De te férfi vagy. Te nem
                  tudsz ilyen fenkölt magaslatokba emelkedni.</p>
               <p>- Én nem tudok? Dehogy nem tudok.</p>
               <p>- Akkor ne követeld azt az illető dolgot. Maradjunk így. Majd megjön annak is az
                  ideje.</p>
               <p>- Hát jól van. Lásd, hogy kivel van dolgod. Várok tovább. Lemondok arról, ami egy
                  kis színes emléket vitt volna bele az én rideg katonaéletembe. Nem baj, majd
                  megleszek valahogy. Pedig nem is sejted, micsoda hallatlan lelkierőbe kerül ez a
                  lemondás. De lássad, hogy érted mindenre képes vagyok. Rendben van, várok.</p>
               <p>- Köszönöm. Most még jobban szeretlek. Jaj, majdnem elfelejtettem, valami roppant
                  fontos dolgot. Kitaláltam, hogy a lelkeink a távolságon át hogyan fognak
                  egyesülni. Jókaiban olvastam. Tűzzünk ki egy meghatározott időt, például este
                  pont kilenc órát. Akkor mindaketten a holdba nézünk. Ez nagyon szép, neked nem
                  tetszik? Tegyünk erre fogadalmat. Adjunk rá kezet egymásnak.</p>
               <p>Feri mohón nyujtotta a kezét. És kézszorítás után tovább tartotta Magdolna kezét a
                  magáéban.</p>
               <p>- Eressz el, na igazán, Yolanda idenézhet.</p>
               <p>Nagynehezen kiszabadította a kezét és felállott. Feri sietve állott fel maga is.
                  Mindketten megkönnyebbültek, hogy nem kell tovább hebegniök. Yolanda már fel is
                  neszelt és jött feléjök.</p>
               <p>- Na? Mindent megbeszéltetek? Képzelem, hogy mennyire elcsavarta maga ennek a
                  szegény lánynak a fejét.</p>
               <p>- Nagyon téved, - húzta ki magát Feri, - én nem játszom a szavaimmal. Én úriember
                  vagyok.</p>
               <p>- Jó, jó, ismerem én magukat, katonatiszteket. Talán menjünk is befelé!</p>
               <p>Bementek a kastélyba. Yolanda mamája már készülődött is. De beletelt a
                  búcsúzkodásba, a kászolódásba még jó félóra. Ezúttal csak két lóval jöttek és más
                  kocsis hajtott. Az a bizonyos parádés kocsis nyilván tanácsosnak látta elkerülni a
                  találkozást Marcival. Yolanda az utolsó pillanatban még odasúgta Magdolnának.</p>
               <p>- Halálosan szerelmes beléd! Nekem elhiheted, az én szemem az ilyenekben
                  csalhatatlan. Rém cuki.</p>
               <p>Magdolna hálából különös melegséggel csókolta meg a kis gömböcöt. Aztán a kocsi
                  elrobogott. És teljesen megváltozott lelki világot hagyott itt. Magdolna boldog
                  volt és elégedett. Már nem emésztette a vágyódás, hogy meghitten beszélgessen
                  Ferivel. És a csók kellemetlen kérdése sem bolygatta gondolatait. Valóságos hálás
                  meghatottsággal gondolt Ferire, hogy az képes a hófehérség gyönyörű voltát
                  megérteni és nemes, tiszta lélek maga is.</p>
               <p>A baj másnap este következett be.</p>
               <p>Azzal kezdődött, hogy vacsora előtti időben apja kopogtatott be hozzá.
                  Mosolygott.</p>
               <p>- Mondjad csak, mókus, tudsz nekem kölcsönadni húsz koronát? Nekem csak százasom
                  van és nem tudok váltani. Anyádnak pedig nem akarok szólni, mert nagyon diszkrét
                  dologról van szó.</p>
               <p>- De tudok, apus, hogyne. Mi az a diszkrét dolog?</p>
               <p>- Ez a Feri gyerek már tegnap óta kerülget. Láttam az arcán, hogy valami baja van.
                  Hát most kinyögte. Kártya-adósságot csinált és nem mer szólni az anyjának. Tőlem
                  kért kölcsön húsz koronát becsületszóra. Hogy a zsebpénzéből megtakarítja és
                  megküldi. Mit szólsz hozzá, miből lesz a cserebogár. Kártyaadósságai vannak.</p>
               <p>Magdolna átadta a húsz koronát és mosolygott hozzá. Titokban büszke volt Ferire,
                  hogy az már ilyen katonatisztes. Az apa elment a pénzzel. Egy jó óra múlva, mikor
                  zongorázott a hallban, anyja odaszólt neki:</p>
               <p>- Eredj csak, keresd meg a kulcsaimat, valahol letettem.</p>
               <p>Ő tehát ment a kulcsokat keresni. Mikor egy üres vendégszoba mellett ment el,
                  csodálkozva hallotta, hogy abban a szobában beszélgetnek. Az ajtó nem volt egészen
                  betéve. Megállt kíváncsiságból hallgatódzni. Azonnal megismerte a Feri
                  hangját.</p>
               <p>- De három koronát még visszakapok. Maga tizenhetet mondott, fiam.</p>
               <p>- Ugyan ne számolgassa, ifiúr, - felelt a Boriska hangja, - mi az magának, az a
                  három korona.</p>
               <p>- Hát majd megbeszéljük. De nem csap be? Biztosan bejön hozzám tizenegykor?</p>
               <p>- Biztosan, ha egyszer mondom. De most eresszen.</p>
               <p>- Na, ne okoskodjon, megölelni csak szabad.</p>
               <p>- Eresszen, na igazán. Este úgyis bemegyek magához.</p>
               <p>Magdolna elszédült. Nekitámaszkodott a falnak. Aztán összeszedte magát. Bent
                  tovább folyt a duruzsolás. Kinyitotta az ajtót egészen. A szoba közepén Feri vadul
                  ölelgette a szobalányt. Háttal állt az ajtónak, nem látta a belépő Magdolnát. De
                  Boriska az ajtónak állt arccal. Ügyesen fordítani akart a szövegen.</p>
               <p>- Na, eresszen, - mondta hevesen. - Kisasszony kérem, tessék neki szólni, hogy
                  eresszen.</p>
               <p>Erre Feri megdöbbenve visszafordult.</p>
               <p>- Mindent hallottam, - mondta Magdolna remegő hangon, - Boriska, te megérdemelnéd,
                  hogy az egészet elmondjam Marcinak. Azonnal add vissza azt a pénzt.</p>
               <p>A szobalány habozott, de aztán nyakába nyult és kivette a ruhájából a huszast. Szó
                  nélkül odanyujtotta a kadétnak.</p>
               <p>- Takarodj a dolgodra.</p>
               <p>Boriska kikullogott. A folyosón aztán sietni kezdett. Ők ketten ott álltak és
                  farkasszemet néztek.</p>
               <p>- Kérlek, - dadogta némi vívódás után Feri, - megmagyarázom az egészet.</p>
               <p>Magdolna nézte. Némán rázta a fejét. Aztán sarkon fordult és futásnak eredt. Még
                  hallotta, hogy Feri gyáván utána próbál jönni, de habozva abbahagyja. Ő befutott a
                  szobájába és ledobta magát a díványra. Tétova hányingert érzett a rekeszizma
                  körül. Arca lángolt a szégyentől és megalázottságtól. De gondolatai nem mozogtak.
                  Valósággal megállott az esze. Emlékében mozdulatlanul ott állott a csoport, ahogy
                  tudatába beleragadt és nem lehetett onnan kitörölni többé, mint a fehér alapra
                  dobott mocskot: az ölelkező pár a lámpa homályos fényében, a fiú mohó indulata s a
                  lány termetét keresgélő két tenyere. Azé a fiúé, aki a park lócáján hősiesen
                  belement a hófehérség szépségébe, örök érzésről beszélt és közeledésében csak
                  annyira mert menni, hogy ujjai szélét óvatosan s szégyellősen hozzáértette az ő
                  ujjai széléhez. Magdolnából egyszerre kitört a sírás. De nem fájdalmas sírás,
                  hanem haragos és elkeseredett. Mélységesen haragudott arra a felháborító
                  jelenetre, amelyet mintha pokolkővel rajzoltak volna bele agyába, éles vonásai
                  olyan kegyetlenül sajogtak. Dühösen megrázta a fejét, azzal az ösztönnel,
                  amellyel a sebtiben lehúzott cipőt rázza az ember, hogy a fájdalmas kavics
                  kihulljon belőle, de az nem hullott ki, tartotta magát gyalázatos és sajgó
                  rajzával erősen.</p>
               <p>- Hát neked mi bajod? - hallatszott mellette anyja hangja.</p>
               <p>Magdolna, mint a rajtakapott bűnös, pattant fel ülő helyzetbe. Hogy sírt, azt már
                  nem tagadhatta.</p>
               <p>- A fogam rettenetesen fáj, - hazudta hirtelen támadt ihlettel és vakmerően.</p>
               <p>- A fogad? Merkwürdig. Hiszen három hónapja voltál a fogorvosnál, az mindent
                  rendbehozott.</p>
               <p>- Nem tudom. Talán cúgot kapott. Itt hátul egyik. De rettenesen fáj, csak nem
                  akartalak izgatni. Mamuskám, szeretném, ha valamit beadnál nekem és én akkor
                  lefeküdnék és a vacsorához sem kellene menni.</p>
               <p>- Hogyisne. Was noch! A vendégek holnap reggel utaznak. Ez az utolsó vacsora. Az
                  ember tanuljon meg a fájdalmain uralkodni. Én egy nagy estélyt epegörccsel
                  csináltam végig. És kábítószerekhez nem foglak hozzászoktatni. Pas du tout. Végy
                  egy korty rumot és tartsd azon a fogadon, amelyik fáj. De ne nyeld le, azt előre
                  megmondom. Alors, mouve, mouve. Boriskától kapsz rumot.</p>
               <p>- Nem, nem, - szólt egyszerre hevesen - majd hozok magam.</p>
               <p>- Konyak is jó, azt hozhatsz apádtól.</p>
               <p>Magdolna engedelmesen bement apjához. Könnyei bőven hullottak. És mikor meglátta
                  apja megdöbbent arcát, szó nélkül mellére dobta magát. Ott egyszerre jó volt,
                  boldog és nyugalmas megkönnyebbülés árasztotta el.</p>
               <p>- Apus, apus, - mondta sírva, hálásan és panaszosan.</p>
               <p>- Mi lelt, az Isten szerelmére!</p>
               <p>Elhazudta apjának is a mesét a fogfájásról. Konyakot kért. Utálta ugyan az égető
                  ízű, brutális szeszt, de szájába vette. Még örült az apai kéz résztvevő
                  hajsimogatásának, aztán sietett a szobájában. Ott azonnal a mosdótálba eresztette
                  a konyakot és leült asztalához, hogy fejét két könyökére támasztva tovább sírjon.
                  Még mindig nem tudott gondolkozni. Csak azt érezte, hogy most levelet kell írnia.
                  De mivel feltehető volt, hogy anyja bejön hozzá érdeklődni, gyorsan papirost és
                  ceruzát szerzett s azt elrejtve, átment anyja szobáján a fürdőszobába. Útközben
                  sírva kidüllesztette fél arcát, mintha még ott volna a konyak. A fürdőszobában
                  betolta a závárt és elkezdett írni. Remegő kézzel, haragosan. „Shrysdks tpzl.” Ez
                  a titkos írás nyelvén azt jelentette, hogy „tisztelt uram”. Magában az ábécét
                  mondogatva, szepegően legörbülő szájjal és szipogva rótta a levelet. „Tisztelt
                  uram, mint rokonoknak tegeződnünk kell, de ha valaha még négyszemközt beszélünk,
                  nem méltatom önt erre. Ön egy világot döntött össze bennem. Csak undorral tudok az
                  ön hitvány árulására gondolni. Megpróbálom elfelejteni az ön nevét. Kérem,
                  lehetőleg ne jöjjön többé ebbe a házba. M.”</p>
               <p>Mikor megírta a levelet, dühe is megcsillapodott kissé, könnyei is megszikkadtak.
                  Most már gondolkozni kezdett. Ösztönei új tervet súgtak neki. Méltóbb büntetés
                  volna nem írni, hanem udvarias és jéghideg közönnyel kezelni a férfit. A
                  szokottnál is udvariasabbnak lenni és fejedelmi gőggel elnézni fölötte. Megmutatni
                  neki, hogy viselkedése nem érhet fel a Hubay Magdolna mérhetetlen magasságába. Ez
                  nagyon csábítónak látszott. De a levélről sem akaródzott lemondania. Soká habozott
                  magában, aztán mégis a levél mellett döntött. Összehajtogatta, eldugta.</p>
               <p>- Szűnik? - kérdezte az öltözködő anya az átvonuló leánytól.</p>
               <p>- Valami keveset. A konyakot már kiköptem.</p>
               <p>Vacsorához át kellett öltöznie. Ez tükörrel járt, s ő jókora időt elvesztegetett
                  azzal, hogy saját szenvedő arcmását figyelte a tükörben. Ez volt az első szerelmi
                  csalódása, most szenvedett először, ez az állapot nagyon érdekelte. Mikor a mély
                  bánat kifejezésével arcán figyelmesen vizsgálta magát, úgy találta, hogy a bánat
                  jól illik hozzá. Így jobban tetszett magának, mint boldogan. „A lelkem vérzik”,
                  mondta magában, és azonnal megsajnálta, hogy ezt nem írta bele a levélbe. De
                  mindjárt vissza is vonta a gondolatot. Ne érezze az illető bizonyos fiatalember,
                  akire most nem akart a nevével gondolni, azt a hivalkodó elégtételt, hogy egy
                  nemes női lélek szenved miatta. Az igazi tulajdonképpen az volna, hogy kacagva
                  jelenjék meg a vacsoránál, nagyon nyájas legyen az illetőhöz, és alkalmas
                  pillanatban odasúgja neki démoni könnyedséggel: „Te szamár, hiszen csak játszottam
                  veled, egy cseppet sem haragszom rád. Van valaki, akit csakugyan szeretek, de azt
                  nem kötöm az orrodra.” Ó, ez pompás volna. De nem neki való. Yolanda meg tudná
                  csinálni az ilyesmit, ő nem. Ennek az elmúlt szerelemnek legalább az emléke
                  maradjon hazugságtól mentes. És mialatt ezeket gondolta, szomorú, véghetetlenül
                  bánatos mosollyal ingatta fejét a tükör előtt. És az a hölgy, aki olyan nemes,
                  olyan bánatos, olyan fenkölt volt a tükörben ezzel a szomorú mosollyal, mélyen
                  meghatotta. Megint elpityeredett. „A nő szenvedésre született”, mondta magában
                  annak a sok mondatnak egyikét, amelyet itt, vagy ott olvasott és a szenvedés most
                  már glóriás megdicsőüléssé vált előtte. Most az eltitkolt és néma szenvedés évei
                  következnek. A Hubay-kastélyban egy légies valaki fog végigjárni a szobákon, aki
                  előtt önkéntelenül el fog halkulni a hangos beszéd és lassanként híre fog menni
                  annak a rejtélyes leánynak, aki valami regényes titok sebét hordozza magában és
                  sohasem nevet, legfeljebb halványan és szomorúan mosolyog.</p>
               <p>Így ment a vacsorához, a bánat magára öltött mártirfényével. S azt mindjárt
                  észrevette, hogy Feri rettenetes zavarban van. Izeg-mozog, keze reszket az
                  asztalterítő mellett, nem mer rápillantani s ha felel valamire, hangja rekedt.</p>
               <p>- Hogy van a fogad, Mókus? - kérdezte apja.</p>
               <p>- Köszönöm, apus, el tudom viselni. Szenvedek, de majd elmúlik. Lesz idő, mikor el
                  is felejtettem.</p>
               <p>Ez Ferinek szólt, akinek ekkor már birtokában volt a levél. De a kezek érintkezése
                  nélkül. Magdolna úgy csempészte a papírt a Feri tányérja mellé, hogy csak a
                  címzett láthatta, más senki. A Feri helyzetét valóban nem lehetett irigyelni.
                  Mikor Boriska odaállott mellé a tállal kínálni, minden jel szerint a világ
                  valamely igen távoli pontjára kívánta magát. A társalgás különben elég élénken
                  ment a felnőttek között, Leona néni elemében volt: fogfájásról lévén szó, elmondta
                  boldogult férjének összes fogfájásait, majd ennek kapcsán egyéb betegségeit is,
                  mire a ház asszonya is elemébe került. Csak úgy kapkodták egymástól a hátfájások
                  különféle nemeit, a tifusz utáni hajkihullást, a gyerekek bélhurutját, a migrénre
                  alkalmazandó háziszereket, a Császárfürdő és Lukácsfürdő közötti igen fontos
                  árnyalatokat. Vacsora után a kora reggeli felkelésre való tekintettel korán
                  nyugovóra tértek. Mivel megállapodtak abban, hogy a vendégeket csak a ház ura
                  kiséri ki a vonathoz, Magdolna már most elbúcsúzott Leona nénitől számos csókkal
                  és feltűnő nyájassággal, Ferinek csak éppen kezet nyújtva. Könnyednek és hűvösnek
                  képzelte ezt, de mialatt gyorsan eleresztette a Feri kezét, a szívébe nyilallott
                  valami. Lelkében felbukkant egy kifejezés: „Isten veled, szerelmem”. Nem az, hogy
                  Isten veled, Feri, hanem az, hogy Isten veled, szerelmem. S ettől rögtön könny
                  szökött a szemébe. Szerencsére homályos volt a folyosó, ahol búcsúzkodtak, a
                  könnyeket nem látta senki.</p>
               <p>Tizenegy óráig tartott, amíg tűnődött, tett-vett, rakosgatott a szobájában,
                  levetkőzött, lefeküdt és nem tudván elaludni, töprengett bánatáról. Tizenegy órára
                  az a kényszerítő gondolat érlelődött meg benne, hogy még egy levelet kell írnia
                  Ferinek. Addig hánykolódott a sötétben, míg a szöveggel is elkészült: „Nem akarok
                  így elválni tőled örökre. Megbocsátom, amit vétettél, felejts el. Ne találkozzunk
                  az életben soha többé. Isten veled. Légy majd boldog valakivel, akár fényes
                  palotából, akár kunyhóból származik. M.” Már maga ez a levél is hosszú volt,
                  megírni pedig különösen bonyolultnak igérkezett. A szomszéd szobából ugyan
                  áthallatszott anyja erős horkolása, de könnyen felébreszthette. Ezért a sötétben
                  tapogatta ki a gyertyát és a gyújtót, azokkal a szekrény túlsó sarka mögé
                  lopódzott s a gyertyát ott gyújtotta meg. A földre guggolva, kucorogva és fázva
                  írta meg a szöveget, gondosan mondogatva az ábécét magában. S ekkor jött a még
                  vakmerőbb vállalkozás: a levelet eljuttatni Ferihez. A gyertyát elfujta és sokáig
                  küszködött magában. Tudta, hogy hallatlan vakmerőség, amire készül: odaosonni a
                  Feri szobájához, az ajtó alatt becsúsztatni a levelet, aztán nesztelenül
                  visszaosonni. De az a vágy, hogy jóságos legyen és megbocsátó, erősebb volt benne,
                  mint a félelem. Papucsot nem mert venni, mert félt, hogy nem lesz elég nesztelen a
                  folyosón. A sötétben kitapogatta harisnyáját, azt húzta fel. Aztán nem mervén
                  valami ruháért kinyitni a szekrény esetleg nyikorgó ajtaját, a paplant kerítette
                  magára. Közben állandóan hallotta anyja megnyugtató hortyogását. És hosszú,
                  hosszú, végtelen óvatos munkával kinyitotta szobája ajtaját annyira, hogy
                  kibújhatott rajta.</p>
               <p>A folyosón az lepte meg, hogy nem volt sötét. Nyilván kiderült közben az idő
                  odakint, a folyosó tágas ablakán erősen világított be a holdfény. Dobogó szívvel,
                  elfulladó torokkal indult merész útjára. Harisnyás lába nem hallatszott a
                  futószőnyegen, reccsenés nem riasztotta. Teljes és tökéletes volt a magány és a
                  csend. Így érkezett a Feri szobájához. Éppen le akart guggolni, hogy becsempéssze
                  az ajtó alatt a levelet, mikor majdnem elsikoltotta magát a meglepetéstől: ebben a
                  pillanatban nyílt ki az ajtó. Ott állott előtte hárászkendőbe burkolódzva,
                  leeresztett hajjal Boriska.</p>
               <p>Néhány pillanatig megdöbbenve bámulták egymást. Magdolna kétségbeesett lázzal
                  kereste a mentőgondolatot. Most villant beléje, hogy borzasztó látszatnak tette ki
                  magát.</p>
               <p>- Mégis rajtakaptalak! - mondta végre súgva a szobalánynak.</p>
               <p>A szobalány azonnal felelt. Alig hallható suttogásában elszánt és vakmerő
                  gyülölettel, mint a csapdából menekvő ragadozó állat.</p>
               <p>- Semmi köze hozzá, érti? Ha szólni mer, megmondom, hogy itt találtam az ajtó
                  előtt.</p>
               <p>Azzal óvatos, de szapora lépésekkel elindult. Magdolna tanácstalanul nézett utána.
                  Kezében ott reszketett a levél. Érezte, hogy most valami gyalázatos és ocsmány
                  dologra jött rá, amit végig kellene gondolni, de mindezt elnyomta benne saját
                  biztonságáért való félelme. Anélkül, hogy a levelet becsúsztatta volna, ő is
                  elindult a lány nyomában, de jóval lassabban és óvatosabban. Mikor közel ért
                  szobájához, a vére lüktetése is megdermedt benne: a nyitva hagyott ajtó nyílásán
                  fény derengett ki. Mikor egész testében reszketve bement a szobájába, anyját látta
                  ott pongyolában, papucsosan, kezében magasra tartott gyertyával.</p>
               <p>- Mi ez, megbolondultál te? Hol jársz ilyenkor?</p>
               <p>- Mintha valami lépéseket hallottam volna a folyosón. Kinéztem, hogy mi az, mert
                  féltem, hogy felébredsz. De a folyosón nincs senki.</p>
               <p>- Én is, mintha valami surranást hallottam volna. O mon Dieu, mon Dieu, még
                  megérem, hogy megint patkány van a házban.</p>
               <p>Még kinézett ő is a folyosóra. Fejét csóválta.</p>
               <p>- Patkány. Egész biztosan patkány. Na, gyorsan feküdj vissza, mert megfázol nekem.
                  Jó éjszakát.</p>
               <p>Magdolna már az ágyban didergett a paplan alatt, mikor megpattanni szándékozó
                  szíve valahogy megcsillapodott. Ekkor kezdett el csak gondolkozni a sötétben.
                  Anyja már horkolt hangosan megint. S ő remegve tünődött magában. A levelet még
                  mindig görcsösen szorongatja, ezt csak most vette észre. Becsúsztatta a párnája
                  alá és szigorúan megparancsolta magának, hogy reggel meg ne feledkezzék róla: majd
                  a fürdőszobában elégeti. Tehát a szobalány mégis bement Ferihez. Nyilván a
                  pénzért, amelyet mindenáron akart. Annyira kapzsi és elvetemedett ez a leány, hogy
                  még a vacsora előtti jelenet sem ijesztette meg. Bizonyára megvárta, amíg minden
                  lecsendesedett. Akkor kendőt kapott magára és mezítláb odalopódzott. Bement
                  nesztelenül. Suttogtak. Csókolództak. S itt Magdolna felnyögve dobta magát a másik
                  oldalra. Nem, nem, semmi áron nem akarta gondolatait követni azon az úton, amerre
                  képzelete vezette. Igyekezett az egészre nem gondolni. Mindhiába, gondolatai
                  makacsul visszatértek az öltözetlenül ölelkező párra. Mint ilyenkor szokta, az
                  imádsághoz menekült. Elkezdett imádkozni, végigmondva magában az összes
                  Mária-imákat, amelyeket ismert és kényszerítette magát, hogy értelmüket odaadással
                  kísérje. Mohón, menekülve, úgyszólván vadul imádkozott, meg sem tudta volna
                  mondani, meddig, míg végre elnyomta az álom, de még álmában is tovább
                  imádkozott.</p>
               <p>Másnapra ébredve elszörnyedt, mikor az éjjel történteket sorra felidézte magában.
                  A levelet azonnal elégette. A vendégek már elmentek, Boriska bejött a
                  fürdőszobába, mint rendesen, egyetlen szót sem szólt, elvetemedett nyugalommal
                  végezte a dolgát. Magdolnában egyszerre maró gyűlölség lobbant meg, amint a
                  hajlongó leány telt hátán és erős derekán megakadt a tekintete. Ha hozzá kellett
                  volna érnie a leányhoz, felkiáltott volna a haragos irtózattól. De ő sem szólt
                  semmit. Jobbnak látta hallgatni.</p>
               <p>És később, mikor a ház rendes hétköznapi élete az annyi éve megszokott
                  kerékvágásban folyt tovább s ő egészen megnyugodott, ismét elkezdett bánatáról
                  gondolkozni. De most nem találta olyan édesen dicsőnek és regényesnek a
                  szenvedést, mint tegnap este. Heves és kínzó visszatetszést érzett Feri miatt.
                  Elviselhetetlenül kínos és szégyenletes zavart. Lelke olyasfélét élt át, mint a
                  teste annak, akinek hányingere van. Homályosan olyasfélére kezdett rájönni, hogy
                  az igazi, komoly szenvedés nem az a nagyszerű és glóriás bánat, amelyet úgy
                  kiépített magában, hanem az a galád, utálatos érzés, amelyben semmi sem felemelő,
                  hanem minden kicsiny és aljas. Ha Feri valamiről eszébe jutott, sóvár sietséggel
                  igyekezett gondolatait mással elfoglalni. És meleg hálával ment mindig a
                  zongorához, amely, valahányszor szüksége volt rá, andalító édességgel megfürdette
                  tünődéseit.</p>
               <p>A napok egyhangúan multak. Yolanda ugyan átjött néhány nap mulva, de Magdolna erős
                  tudott maradni és nem mondott el neki semmit. Azt füllentette, hogy nincs semmi
                  újság, érzelmeik változatlanok. És igyekezett másról beszélni. Yolanda nem is
                  nagyon erőltette Ferit, mint beszédtárgyat. Volt neki izgalmas ujságolni valója
                  sajátmagának. Öccseihez ugyanis nevelő érkezett, Konda Béla nevű
                  bölcsésztanhallgató.</p>
               <p>- Első látásra belémszeretett, - mondta hanyagul, - nem vallott még ugyan, de
                  nekem megvan a szemem az ilyesmihez.</p>
               <p>- Neked tetszik? - kérdezte Magdolna udvariasan, noha megmagyarázhatatlanul únta a
                  témát.</p>
               <p>- Tudja Isten. Külsőleg nem valami remek. De rém jó. Rém nemes lelke lehet neki,
                  özvegy édes anyját támogatja abból, amit nálunk kap. A fiúk azt mondják, hogy rém
                  tudja a latint és a görögöt. Ez nekem rém imponál, a férfiakban nagyon meg tudom
                  becsülni a műveltséget és az emelkedett szellemet.</p>
               <p>- Hány éves?</p>
               <p>- Tizenkilenc. De rém férfias. Szivarozik. Azt mondja, hogy a cigarettázás
                  gyerekes dolog, ő csak szivarozik.</p>
               <p>- Hát csak gyere át és mondd el, ha lesz valami. Most menjünk be a mamához.</p>
               <p>Yolanda többet nem beszélhetett új izgalmáról. Hazament rövidesen s a napok
                  eseménytelenül teltek tovább. Míg egyszer egy olyan nap következett, amikor
                  aztán egyik nagy eset a másikat kergette. Ez a nap azzal kezdődött, hogy Marci
                  huszár nem jött be a házba szolgálatra. Holtrészegen feküdt a szobájában. Azért
                  itta le magát, mert Boriska megszökött a háztól Fügedre. Felmondás nélkül. Csak
                  izenetet hagyott a szakácsnénál, hogy jó helyet talált Fügeden, különben is őszre
                  feleségül fog menni a Friedrichék kocsisához. Minden adósságát kifizette. Hogy a
                  pénzt honnan vette, azt nem tudja senki. Magdolna tudta, de hallgatott.</p>
               <p>A véletlenek furcsa összetalálkozása folytán ugyanezen a napon a déli postával
                  húsz korona érkezett Hubay címére. Feladó Rozsály Ferenc, Budapest. Hubay azonnal
                  odaadta a pénzt Magdolnának.</p>
               <p>- Teljesen elfelejtettem, Mókus, hogy tartozom neked. Miért nem szólsz?</p>
               <p>- Jó pénz vagy te nekem, apus.</p>
               <p>- Hát az igaz. Különösen most. Nagy újság van. Megnyertem a Vezsenyi-pert legfelső
                  fokon. Fizetni fognak, mint a köles. Több, mint tizenkétezer korona. Sok helye van
                  ugyan a pénznek, de ha megkapom, csak azért is elviszlek benneteket Velencébe, a
                  nemjóját neki. Te is lássál egy kis világot, anyádnak már szóltam, nagyon örül
                  neki. Holnap szét is nézek Pesten valami utazási irodában, hogy mennyiből úszunk
                  meg két-három hetet.</p>
               <p>- Utazol Pestre? Nem is mondod.</p>
               <p>- Utazom, igen. Temetésre megyek. Meghalt az öreg Roskoványi.</p>
               <p>- Az az öreg bácsi, aki nálunk volt képviselő?</p>
               <p>- Az. Engem nevezett ki végrendeleti végrehajtónak. Illik, hogy ott legyek a
                  temetésen. Majd neked is hozok valamit, ne félj. Estig gondolkozzál, hogy mit
                  szeretnél. De több újság aztán nincs.</p>
               <p>Pedig még volt. Mert Hubay még aznap este expressz-levelet kapott. Vacsoránál el
                  is mondta.</p>
               <p>- Képzeljétek, ki akar ebben a kerületben fellépni képviselőnek: Szilágyi Ákos.
                  Kormánypárti programmal. Valószínűleg megkapja a hivatalos jelöltséget. Most írt,
                  hogy támogassam. Szegény öreg Roskoványit még el sem temettük, már kapkodják, amit
                  itt hagyott.</p>
               <p>- Az a híres? - kérdezte kedvetlenül Hubayné.</p>
               <p>- Az.</p>
               <p>- Miért híres, apus?</p>
               <p>- Azért híres, mert rettentő lump, kártyás, lóversenyző és szoknyavadász. Tiszt
                  volt ő is, velem egy ezredben szolgált. Hadnagy volt, mikor én főhadnagy. Gazdagon
                  nősült, aztán mindenféle okokból elment civilnek. Alapjában jó fiú, csak nagyon
                  mulatós. Majd megismered, Mókus. Meglátod, milyen csinos legény. Csak aztán nekem
                  bele ne szeress, hallod-e.</p>
               <p>Hubayné keményen ráripakodott az urára.</p>
               <p>- Mondja, megbolondult maga? Miket beszél a lányának? Unglaublich.</p>
               <p>De apa és leánya összekacsintottak és nevettek.</p>
               <p>- Ugyan, férfiak, - mondta Magdolna vídám megvetéssel és nevetett hozzá. De aztán
                  azonnal elkomolyodott.</p>
               <p>- Apus, - mondta felvillanó szemmel, - azt mondtad, hogy gondolkozzam rajta, mit
                  hozzál nekem Pestről.</p>
               <p>- Na? Csak emeletes házat ne kérj, különben akármit hozok, amit csak ki tudsz
                  találni. Halljuk, mit szeretnél?</p>
               <p>Magdolna arcán egész este nem világított az igazi érdeklődés fénye. De most igen.
                  Leplezetlen sóvárgással és leírhatatlanul lelkes vággyal válaszolt:</p>
               <p>- Kugler-bonbont szeretnék. De sokat, sokat.</p>
               
            </div>
            <div type="chapter">
               <head>
                  III.
               </head>
               <p>A legnagyobb újság azonban csak most következett. Clarisse néni levelet írt.
                  Tizenkilenc év óta az elsőt.</p>
               <p>Clarisse néni a szomszédban lakott, Fügeden. Három nagy birtokot képviseltek itt
                  Fügeden a környező falvak határai. A három közül a legkisebb, de még mindig
                  tekintélyes vagyont jelentő volt a Hubayék tamási pusztája. Nagyságra következett
                  az a birtok, amelyet nemrég foglalt el csere útján Friedrich Lóránt, Yolanda és a
                  két rossz kölyök papája, nyugalmazott főispán. Ennek Fügeden volt a kastélya, a
                  község keleti szélén. De legnagyobb volt a három közül a Clarisse néni birtoka. S
                  ennek kastélya a község nyugati részén pompázott. Mert pompás volt valóban, szinte
                  várkastélynak lehetett nevezni ma is, a hagyomány és a családi írások némely adata
                  alapján a templárius lovagok építették a múlt ködébe vesző századokban. Árok vette
                  körül minden oldalról, amelyben valaha nyilván mély sáncvíz állott, most már csak
                  giz-gaz termett benne, szamártövis, keserű lapu és papsajt, és egész ritka
                  helyeken nád. Még azt is meg lehetett mondani, hol volt hajdanában a templáriusok
                  felvonóhídja. Ott híd állott most is a száraz árok fölött, de az boltíves
                  kocsifelhajtóhoz vezetett. Egyszer-kétszer jöttek is ide Pestről kiránduló
                  tanárfélék, akik körülszimatolták a házat, némely kőpárkánytól rendkívül
                  izgatottak lettek, a pincét végigkopogtatván azt állították, hogy a kastély alatt
                  hadászati aknák vannak, amelyekben történelmi értékű ritkaságokat lehetne esetleg
                  találni, úgymint felhalmozott golyókészletet és csontvázakat. De erre sohasem
                  került a sor, mert Clarisse néni, a nagy birtok és a kastély tulajdonosa, nem
                  szerette, ha zavarták. Az ilyen érdeklődésű levelekre nem válaszolt, az idegen
                  látogatókat nem fogadta. Bogaras vénasszony volt, a környéken a bolond bárónénak
                  hívták, élő ember a saját házanépén kívül nem igen látta. Még templomba sem járt,
                  hanem a kastély kis kápolnájába hívta hetenként misézni a káplánt, s ő maga az
                  egyik lakószobából hallgatta a misét: ennek a szobának vastag falába valaha
                  ablakot vágtak az uraságnak, illendő térdeplővel. Az ablak a kápolnába nézett és
                  sűrű farács volt rajta. Itt hallgatta hetenként a misét Clarisse néni, de a
                  kápolnában ülő házanépe őt nem láthatta.</p>
               <p>Teljes nevén báró Sélley Bálintné született Szentgyörgyi Klárának hívták Clarisse
                  nénit. Apai nagynénje volt Hubaynénak. Annakidején elkeseredetten ellenezte huga
                  házasságát. Néki más jelöltje volt, mint Hubay Imre, és pedig egy ágrólszakadt
                  osztrák rokona, akibe a családi mendemonda szerint hetvenéves öregasszony létére
                  maga volt szerelmes, s az ilyen torz érzelmi viharba került öreg nők módján az
                  imádott embert saját közvetlen családjába akarta házasítani. Sélley Nóra
                  félig-meddig jegyben is járt már ezzel az osztrákkal, aki Clarisse néni
                  kegyelemkenyerén éldegélt. De akkor felbukkant Hubay Imre, a huszárfőhadnagy, és
                  Nóra bárónő sohasem lett Hahnspitz gróf felesége. Hozzáment Hubay Imréhez.
                  Clarisse néni ekkor örök haragot esküdött. A bemutatkozni kívánó Hubayt
                  egyáltalában nem is eresztette maga elé. Mindvégig tartotta a haragot a
                  tamásiakkal. Azok a Magdolna születésekor megkísérelték a közeledést, de Clarisse
                  néni az örvendetes eseményt bejelentő békítő levélre nem válaszolt.</p>
               <p>- Végeztünk vele, - szólt Hubay Imre, - maradjon magának. Még azt hiszi, hogy a
                  pénze után szaladok.</p>
               <p>Így is maradtak. A Hubay-családban teljesen elszoktak a Clarisse néni említésetől,
                  sohasem beszéltek róla. Legfeljebb a szülők említették négyszemközt a várható
                  örökséget. Mert más élő rokona Clarisse néninek nem volt, csak a Magdolna
                  édesanyja. Az a Hahnspitz nevű osztrák már rég meghalt, sokat legyeskedett a
                  gazdasági cselédasszonyok körül, s egy éjszaka ismeretlen tettesek agyonverték.
                  Sohasem derült ki, hogy ki. Az osztrák miatt tehát az öregasszony már nem
                  tagadhatta ki őket. De az kitelhetett tőle, hogy mindenét valami egyházi célra
                  hagyja, utat nyitván a kínos és bonyodalmas hagyatéki pörösködésnek. Így tehát
                  Hubayék nem sokat gondoltak vele, élték a magok életét, saját vagyonukból rendesen
                  megvoltak.</p>
               <p>Igen nagy csodálkozást keltett egy ragyogó napsütésű májusi délben, mikor
                  mindahárman kint üldögéltek a terraszon, hogy bámulatos járómű fordult be előttük
                  a portára. Régimódi batár volt ez, amilyennel ötven-hatvan éve közlekedhettek az
                  urak, hatalmas méretű, valóságos társaskocsi. Magában a batárban nem ült senki, de
                  a libériás kocsis mellett öreg urasági vadász díszelgett az előírt zöld,
                  csontgombos ruhában. Ez a vadász leszállt a bakról; kebléből pecsétes levelet vett
                  elő és a ház urához lépett.</p>
               <p>- A méltóságos asszony tiszteletét küldi a méltóságos úréknak és erre a levélre
                  szóbeli választ kér.</p>
               <p>- Honnan jön maga, fiam? - kérdezte Hubay.</p>
               <p>- Kalazsnai báró Sélley Bálintné született alsószentgyörgyi Szentgyörgyi Klára
                  asszonyom őméltóságától.</p>
               <p>Látszott rajta, hogy ezeket a mondatokat úgy bemagoltatták vele, mint ahogy
                  katonáék szokták a parancsnokok nevét és címét a közlegények fejébe verni. Hubayné
                  felsikoltott az ámulattól, Magdolna elámulva felállott. Csak Hubay őrizte meg
                  nyugalmát. Átvette a pecsétes boritékot, felszakította, elolvasta. Aztán bólintott
                  és így szólt:</p>
               <p>- Mondja meg, fiam, a méltóságos asszonynak, hogy parancsára ott leszünk.</p>
               <p>A vadász visszament a batárhoz. De arra senki sem figyelt, hogy hogyan távozik az
                  öreg hintó, az öreg vadásszal és öreg kocsissal. Hubayné a levelet olvasta, s
                  válla felett kíváncsian belenézett Magdolna is. Ez volt a levél szövege: „Kedves
                  rokonom, Imre, Méltóságos Uram! Felhívlak, hogy holnap, kedden délután félhat
                  órakor látogass meg Nóra unokahúgommal és kedves leányotokkal. Megjelenés: Nóra
                  számára magasnyakú öltözet kalappal, úgyszintén leányotok számára is, számodra
                  pedig Ferenc József-kabát rendjelekkel. Fogadd, Méltóságos Uram, igaz rokoni
                  jóindulatom kifejezését. Báró Sélley Bálintné.”</p>
               <p>Mindahárman egymásra néztek.</p>
               <p>- No, még ilyet nem ettem, - szólt a családfő, - mi ütött ehhez a vénasszonyhoz,
                  akit én soha életemben nem láttam?</p>
               <p>- Talán érzi, hogy nagyon öreg és békülni akar, - vélte Hubayné.</p>
               <p>- Hány éves? - kérdezte Magdolna.</p>
               <p>- Hetven elmúlt, mikor férjhez mentem. Tehát most kilencven felé jár.</p>
               <p>Forgatták a furcsa levelet, újra elolvasták. De megnyugodtak abban, hogy hiába
                  méregetik a levél szavait, attól nem lesznek okosabbak. Másnap pontosan el fognak
                  menni, akkor kiderül minden.</p>
               <p>Másnap felkészültek előírás szerint, anya és lánya kalapot tettek és kesztyűt
                  húztak, az apa felvette a kissé kihízott Ferenc József-kabátot és felrakta katonai
                  kitüntetéseit.</p>
               <p>- Ezek aztán elég sokat pihentek, - mondta, mikor Magdolna megnézte őket, -
                  legutoljára akkor voltak rajtam, mikor Őfelségénél voltam a kamarásságot
                  megköszönni. De úgy látom, most sem kevesebb a ceremónia.</p>
               <p>Természetesen négy lovat fogatott be, a kocsis mellé odaültette zsinóros ruhájában
                  Marcit. Az út száraz volt már, a négy pej fejét hányva pompásan futott. Ők az
                  izgatott kíváncsiságtól némán ültek hátul. Csak Hubay bírálgatta néhány szóval a
                  termés viselkedését azokon a földeken, amelyek elmaradtak mögöttük.</p>
               <p>Ahogy a recsegő hídon befordultak a felhajtó alá, két cérnakesztyűs inas mellett
                  különös alak fogadta őket: rendkívül magas és sovány ember, aki fekete frakkot és
                  galambszürke nadrágot viselt. Ez gőgös előkelőséggel hajolt meg előttük, megvárta,
                  míg az inasok elveszik a felsőruhát és nem fogasra, hanem széles, fényezett
                  asztalra rakják, aztán újabb meghajlással és indulással jelezte, hogy őt most
                  követni kell. Mentek utána. A falépcsős hallban követték a főkomornyikot az
                  emeletre, jobbkéz felől a falon ősök címeres, feketedő képei sorakoztak. Aztán
                  kanyargós folyosón mendegéltek tovább. Mindenütt teméntelen régi holmi,
                  márványkonzolokon üvegbura alatt álló alabástrom-oszlopos óra, aranyozott
                  fafaragású polcon porcellánmadarak gyüjteménye, egy fordulónál teljes páncél,
                  amelyből csak az ember hiányzott, régi tükör, amelyet színes üvegrózsák foglaltak
                  keretbe. És mindehhez valami meglepő és nehéz szag: az ódon tárgyak
                  szellőzetlenségének dohos, nyomott, penészre gyanús szaga. Magdolna azt gondolta
                  magában, hogy kriptáknak lehet ilyen szaguk.</p>
               <p>Egy szobában a főkomornyik megállt és néma mozdulattal helyet kínált nekik. Ők
                  leültek. Szót sem szóltak egymáshoz, mint ahogy temetésen sem igen beszélget az
                  ember. De a főkomornyik maga is ott maradt. Megállt egy ajtó mellett
                  mozdulatlanul. Mellette embermagasságú álló óra ketyegett, olyan lassan, mintha
                  egy haldokló érütését jelképezte volna. Két perc hiányzott rajta a félhathoz.
                  Pontosan jöttek. Csend volt, ültek mozdulatlanul. De Hubay nem állotta sokáig az
                  ilyet. Szabad természetű embernek született. Felállt a kényelmetlen, virágos
                  selymű rokokó-székből és egy-két lépést tett céltalanul. Aztán megállt és a
                  képeket nézte. Az álló óra ekkor meglepően mély zengéssel ütni kezdte a félhatot.
                  A főkomornyik végig várta az utolsó kondulást, aztán kinyitotta az ajtót és
                  meghajtotta magát. Hubayné belépett az ajtón, utána Magdolna, majd az apa.</p>
               <p>Valóságos nagy teremben találták magokat, amelynek ablaktáblái gondosan becsukva
                  kizártak minden világosságot. Odakint még javában ragyogott a nap, itt mély
                  sötétség uralkodott, csak a terem túlsó végén látszott valami fényforrás. Ott
                  óriási mennyezetes ágyat találtak széles dobogón. Az ágy mellett kis asztalon
                  karos gyertyatartó égett. Ennek világánál látták, hogy az ágy mellett a dobogón
                  három szék várja őket. S az ágyban, feltornyozott párnák között ülő helyzetben ott
                  volt Clarisse néni, elképzelhetetlenül vézna kis agg, feje valószínűtlenül
                  színtelen és merev, mint valami spiritiszta jelenségé.</p>
               <p>- Isten hozott benneteket, - mondta egy sipító hangocska, amely állatot utánzó
                  kisgyermekéhez hasonlított, - foglaljatok helyet. Középre Nórát kérem, jobbra
                  tőle a gyermeket, balra Imre rokonomat.</p>
               <p>Ők némán leültek, ámulva a sipító kísérteten. Az pedig a paplanról lornyettet
                  emelt fel, szeméhez illesztette és mereven szemügyre vette őket.</p>
               <p>- Kezeit csókolom, kedves Clarisse néni, - szólt Hubay fesztelenül, - parancsoljon
                  velünk.</p>
               <p>Az öreg lényecske szünetet tartott. Aztán így szólt:</p>
               <p>- Szóval te vagy az a Hubay Imre. Akihez Nóra mégis hozzá ment. Igen. Hát jól
                  tette. Igen. Most, hogy meghalok, megmondom, hogy jól tette. Igen. És hadd
                  lássalak, Nóra. Nem változtál. Jól tetted, hogy hozzá mentél. Igen. És ez a
                  gyermek. Ha jól tudom, Magdolna. Igen. Hadd nézzelek. Kedves gyermek vagy. A
                  szüleid jól tették, hogy szerették egymást. Igen.</p>
               <p>- Most is szeretjük egymást, Clarisse néni, - szólt bizonyos daccal Hubayné, - mi
                  nagyon boldogok vagyunk.</p>
               <p>- Bocsánat, - szólt szigorúan az agg és intően felemelte a lornyettet, - még nem
                  fejeztem be. Szóval gyermekem, a szüleid jól tették. Ezt mind a hármotoknak ki
                  akartam jelenteni. Ezzel tartoztam. Most kijelentettem, ez tehát el van intézve.
                  Ez az első, amit akartam mondani. A másik az, hogy holnap délután meg fogok halni,
                  s ezért tegnap végrendeletet csináltam. Egyetlen és általános örökösöm ez a
                  gyermek, kivéve némely apróságot, például...</p>
               <p>Hubaynéból nyögve tört ki a boldogság:</p>
               <p>- Ó Clarisse néni...</p>
               <p>- Hallgass. Még mindig olyan hebehurgya vagy, mint régen. A fiatalok ne szóljanak
                  közbe. Na. A végrendelet Brunner közjegyzőnél van. Kérlek, Imre rokonom, azt még
                  holnap este vedd át. A temetésről is vannak benne rendelkezések. De mit is akartam
                  mondani, mielőtt megzavartatok. Igen. Kivéve némely apróságot. Például a ház
                  minden alkalmazottjáról gondoskodtam, azokat mind el kell engedni. Én is elmegyek,
                  ők is mind elmennek. Ide ti fogtok jönni. Te gyermek, állj fel, még jobban
                  megnézlek.</p>
               <p>Magdolna felállt és közelebb lépett.</p>
               <p>- Azt nem mondtam, hogy közelebb lépj. Így nem látlak elég jól.</p>
               <p>- Bocsánat, - szólt Magdolna és hátrább lépett.</p>
               <p>- Igen. Szép leány leszel. Kedves vagy. Én téged szeretlek. Akkor is rád
                  hagyakoztam volna, ha nem szeretnélek. A szüleid miatt. Mert jól tették. Boldogok
                  lettek. Én kilencven év alatt egyetlen pillanatig nem voltam boldog. De te légy
                  az, gyermek. Tizennyolc éves leszel. Igen. Ez furcsa. Az évek. Igen. Én kilencven
                  vagyok. Ötször annyi. Nemrég halt meg Roskoványi. Mért mondták: az öreg
                  Roskoványi. Igen. Hát ez sokat lovagolt a térdemen. Nagyon szép kisfiú volt. De
                  most már elfáradtam. Ti szülők, csókoljatok nekem kezet.</p>
               <p>A szülők egymásután megcsókolták a paplanon nyugvó kezet, amely aszottságában már
                  madárlábhoz hasonlított. A másik kéz állandóan tartotta a lornyont.</p>
               <p>- Most te gyermek, gyere közelebb és térdelj le. Megáldalak.</p>
               <p>Magdolna odatérdelt egészen közel az ágy széléhez. Clarisse néni nagynehezen
                  felemelte a kezét és rátette a leány lehajtott fejére: érintését alig lehetett
                  érezni. S aztán a kéz visszacsúszott a takaróra. Az öregasszony megint beszélt,
                  de most már lihegnie kellett a szavak között.</p>
               <p>- Ezért... fárasztottalak benneteket és magamat. Most már nem tartóztatlak...
                  Köszönni kivételesen nem kell... Isten veletek...</p>
               <p>És intett a lornyonnal, küldő mozdulatot tett. Feje visszafordult eredeti
                  helyzetébe. Mereven maga elé nézett. Látogatói nem léteztek számára többé. Itt nem
                  volt mást mit tenni, mint tudomásul venni, hogy a különös kihallgatás végetért. A
                  szülők összenéztek, vállat vonva intettek egymásnak és elindultak. Magdolna még
                  tett egy mozdulatot, mintegy bóknak a kísérletét, de ez a mozdulat is csökevény
                  maradt. Lábujjhegyen mentek kifelé. Az ajtót nem kellett kinyitniok, az
                  megmagyarázhatatlanul önként kinyílt előttük. Ahogy az ajtóból visszafordulva még
                  egy utolsó pillantást vetettek az ágy felé, meglátták még az öregasszony
                  elefántcsont-színű lárva-arcát, amint mereven nem őket nézi többé, hanem a semmit
                  a levegőben.</p>
               <p>Az előszobában Hubay a főkomornyikhoz fordult:</p>
               <p>- Mondja, kérem, Knapp úrral lehet beszélni?</p>
               <p>- Bitte vielmals um Verzeihung, Euer Hochwohlgeboren, ich beherrsche die
                  ungarische Sprache nicht.</p>
               <p>Hubay németül ismételte a kérdést. A válaszból kitünt, hogy Knapp, Clarisse néni
                  öreg jószágigazgatója, már várakozik a földszinti gazdasági irodában. És a
                  főkomornyik már vezette őket lefelé. Hubay úgy találta jónak, hogy felesége és
                  leánya menjenek haza s a kocsit küldjék érte vissza. Igy is történt. Anya és
                  leánya franciául társalogtak az úton hazafelé. Nem tudtak elég gyorsan ráeszmélni
                  az új valóságra és arra a bámulatos fogadtatásra, amelyben a haldokló részesítette
                  őket. De lassanként tisztáztak annyit, hogy eddig ezer holdjuk volt, mostantól
                  kezdve a Clarisse néni háromezernyolcszáz holdjával együtt majdnem ötezer, ami a
                  vidék fogalmai szerint dúsgazdagokká teszi őket.</p>
               <p>Az apa csak kilenc óra tájban érkezett haza. Vacsoránál a személyzet miatt nem
                  igen akart beszélni, de mikor a feketénél családi körben együtt maradtak,
                  részletesen elmondta tapasztalatait. Az öreg jószágigazgató kijelentette, hogy
                  úrnője parancsára már hetek óta pontos leltáron dolgozik, s az a minap el is
                  készült. Ezt kötelessége az örökösnek az úrnő halála után azonnal átadni;
                  egyszersmind a szükséges magyarázatokkal is szolgálni. Clarisse néni a
                  legszabatosabb pontossággal mindent elintézett, a birtoknak sehol nincsenek
                  adósságai, az elbocsátott teljes személyzet kielégítéséhez szükséges összeg
                  készpénzben együtt van. Nyilvánvalóan már hónapok óta készült a halálra. Az
                  utóbbi időben már abba a parkrészbe sem ment ki, amelynek külön kerítést
                  csináltatott záros ajtóval, s ahová régebben csak egymaga ment sétálni, senki
                  által nem látottan. Csak szobáiban éldegélt, a zsalukat gondosan lecsukatta és
                  nappal is gyertyával világított magának. Pontos napi beosztást nem tartott. Mikor
                  eszébe jutott lefeküdni, akkor lefeküdt: néha délután négykor, néha hajnali fél
                  kettőkor. Ha eszébe jutott enni, akkor rendelt magának: volt eset, hogy reggel öt
                  órakor kelt fel a szakácsné gyorsan megcsinálni a fasírozott jércehúst. Közben
                  sokat olvasott az öreg dáma, de csak egészen régi könyveket, Jósikát, Eötvös
                  Károlyt, Kúthy Lajost. Külömben ide-oda tipegett csontmarkolatú botjával,
                  tett-vett, rakosgatott, régi tárgyait nézegette. Egy héttel ezelőtt pedig kitűzte
                  halála idejét. „Mához egy hétre délután.” - mondotta.</p>
               <p>- Most mit csinálunk? - kérdezte Hubayné, - átköltözünk, vagy itt maradunk?</p>
               <p>- Át kell költözni, - mondta a családfő, - fél éves gyászt tartunk, aztán télen
                  Magdolna úgyis társaságba kerül, szükségünk lesz arra a rendesebb környezetre.
                  Nagy párti lettél, mókus, egyike a legnagyobbaknak a vármegyében, mit szólsz
                  ehhez? Különben erről ne beszéljünk, az a furcsa öregasszony még él, nem illik úgy
                  venni, mintha már nem volna sehol.</p>
               <p>A furcsa öregasszony másnap délután négy órakor meghalt. Ezt lovas futár jött át
                  jelenteni. Hubay tüstént hajtatott Fügedre. Másfél óra mulva már jött vissza a
                  kocsi: a hölgyek jőjjenek azonnal, Magdolnának személyesen kell jelen lennie a
                  közjegyzőnél, mint általános örökösnek. És lóhalálában gyászruháról is kellett
                  gondoskodni. A temetés előkészületei is sok dolgot adtak; Clarisse néni a
                  végrendeletben rendkívüli részletességgel írta elő a gyászszertartás lefolyását, a
                  koporsó után haladók rangbeli sorrendjét, az éneklendő gyászdalokat, a családi
                  kripta fekete díszítését, az értesítendők névsorát, valamint azt a gyászfátyolos
                  virágdíszt, amellyel ez alkalomból a kriptában nyugvó Hahnspitz gróf sírját külön
                  fel kellett ékesíteni. A végrendelet arra nézve is intézkedett, hogy Magdolna
                  köteles a hagyatékot azonnal átvenni és szüleivel együtt azonnal átköltözni.</p>
               <p>A temetés minden részletében kifogástalanul folyt le. A család pontosan kitűzött
                  időben fogadta a részvétnyilatkozatokat. A formaságok pontos megtartásáról
                  Gottlieb, a főkomornyik gondoskodott, aki etekintetben rendkívüli tehetségnek
                  bizonyult. Kitűnt, hogy fiatalkorában, régesrégen, mielőtt a Clarisse néni
                  szolgálatába lépett, a Reuss hercegek udvaránál szolgált Németországban.
                  Nesztelenül, méltóságteljesen, udvari pontossággal végezte most dolgát. Az emeleti
                  nagy szalón szolgált a részvétlátogatások színhelyéül. Rengeteg ismerős jött
                  részvétét kifejezni. Ők hárman ott ültek talpig gyászban. A környezet előkelősége,
                  a titokzatos kastély végre-valahára megnyílt belseje, a hatalmas örökség nagy és
                  izgalmas eseménye olyan elfogódottá tettek minden látogatót, hogy feszesen,
                  félhangosra halkítva folyt a társalgás. Yolanda volt az egyetlen, aki szüleivel
                  belépve, igen hangosan köszönt és szaladt Magdolnához, de pisszegések
                  hallatszottak és Yolanda megszeppenve vonult vissza az illendő csendességbe.
                  Testvérei itt is kitettek magukért, Péter levert egy vázát az előszobában, Pali
                  pedig az egész társaság előtt megbotlott a szőnyeg sarkában és nagy robajjal
                  zuhant végig a földön.</p>
               <p>És mialatt Yolanda mindenáron a fiúk nevelőjéről szeretett volna érdekes
                  részleteket suttogni, egyszerre ott állt valaki Magdolna előtt, aki minden lehető
                  figyelmét lefoglalta.</p>
               <p>- Magdolna, - suttogta apja hangja -, bemutatom neked Szilágyi Ákos barátomat.</p>
               <p>Egy magas, karcsú, nem fiatal férfi állt előtte. A volt huszártiszt, a
                  választókerület aspiránsa, a nevezetes szép ember, ahogy nemrégiben otthon
                  elmondták neki. Magdolna azonnal valami ösztönös ellenkezést érzett; hogy egy
                  férfit szép embernek hirdetnek, valahogyan önérzetét sértette, mert róla is
                  feltehette esetleg valaki, hogy a szépségért libamódra rögtön rajongani kezd. A
                  bemutatott ember könnyedén meghajolt előtte, hanyagul kezet nyújtott és egyetlen
                  pillantásra sem méltatta. Ezzel már össze is dőlt Magdolnának az a szándéka, hogy
                  a híres és kétségkívül elbizakodott embert hűvösen fogja kezelni.</p>
               <p>Szilágyi Ákos elfordult tőle és azonnal anyjával kezdett társalogni. Magdolna úgy
                  tett, mintha Yolanda suttogó fecsegésére hallgatna, de egyre az új ismerőst
                  figyelte. És el kellett ismernie, hogy az csakugyan nagyon érdekes megjelenésű
                  férfi. A zsakett úgy állt a derekán, mint ahogy angol képeslapok mutatják a
                  lóversenyek elegáns férfiait. Tartásában volt valami hanyagság, nem törődött
                  vele, hogyan ül, s mikor helyet foglalt, kabátja szárnyát nem választotta szét
                  óvatosan, ahogy a férfiak tenni szokták. Bokája olyan vékony volt, mint egy nőé,
                  fekete selyemharisnya látszott rajta, az első, amelyet Magdolna valaha is férfi
                  lábán látott. Csuklója is olyan vékony volt, mint a jófajtájú állatoké, keze
                  hanyagul lógott oldalt, ez a kéz barna volt és kékköves nagy pecsétgyűrűt hordott.
                  De az igazi szenzáció a feje volt ennek a férfinak. Arcát borotválta, s a
                  bajúsztalan, olajbarna arcél valami nemes madáréhoz hasonlított. Haját
                  hátrafésülve hordta, halántéka két oldalt már alaposan őszült. Csak az arcélből
                  lehetett látni, de az így is feltünt, hogy jobbszemén monokli ül. Ennek a
                  monoklinak éle is csillogott, halántékának ezüstszálai is, és dús hajának
                  tökéletes gonddal lesímított sötétje is.</p>
               <p>- Csakugyan nagyon szép férfi, - gondolta magában Magdolna, - de inkább meghalok,
                  semhogy beleszeressek.</p>
               <p>Yolanda tovább suttogott mellette. Most éppen azt újságolta, hogy Szilason óriási
                  eset történt: ottani legjobb barátnőjének, annak a Singer Bellának, szülei
                  megengedték, hogy a pesti rokonokhoz menjen lakni. Már Pesten is lakik, titokban
                  beiratkozott egy szinésziskolába. Szinésznő lesz. Szinésznő. Yolanda hangja elfúlt
                  az izgalomtól, mikor ezt a szót kiejtette. De Magdolna még csak félfüllel is alig
                  figyelt oda. Óvatosan minduntalan arra az emberre pillantott, aki ott ült mellette
                  kéznyújtásnyira, tőle elfordulva, és éppen most állott fel, hogy helyét más
                  részvétkifejezőknek adja át. Magdolnára pillantást sem vetett. Egyenesen egy
                  csoport vendéghez indult, hogy azoknak köszönjön. Remek járása volt, olyan könnyű,
                  mint a tánclépés. És mikor így háttal ment, látni lehetett, milyen atléta-szerűen
                  széles a válla. Mégis könnyed. Jó táncos lehet, jó lovas. Abban a csoportban,
                  amelyhez lépett, nagy mozgolódás keletkezett. Magdolna pillantása felfedezte ott
                  Kollárnét. Ez a fügedi villanygyár igazgatójának volt a felesége, s a környéken
                  általában a szép Kollárnénak hívták. A férfiak kedvelték és védelmezték, ha szó
                  jött róla, az asszonyok mély megvetéssel mondták róla, hogy festi a haját és
                  Siófokon testhezálló trikóban szokott fürödni. Magdolna úgy érezte, hogy most oda
                  kellene mennie és félrevonnia Szilágyi Ákost, mondván:</p>
               <p>- Nézze, maga jóbarátja az édesapámnak és volt tiszt. Érzek maga iránt
                  valami...</p>
               <p>Itt megakadt a képzelt mondat. Valami szót keresett, amit érzett, de nem talált
                  meg. Közben folyton figyelte, hogyan viselkedik az az asszony. Mindkettőjük arcát
                  láthatta. Kollárné mélyen, alulról a férfi szemébe igyekezett nézni és halkan, de
                  igen élénken beszélt hozzá, beszéde módjában messziről is valami támadó jelleget
                  lehetett látni. A férfi csak néha ejtett el egy-egy szót, arca mozdulatlan maradt.
                  Magdolna céltalan makacssággal kereste azt a mondatot, amelyet odalépve,
                  félrehúzva jó volna elmondani.</p>
               <p>- Érzek valami... megvan! Valami szolidaritást magával. Fogadja el a tanácsomat,
                  ne foglalkozzék ezzel az asszonnyal. Én nem akarok többet mondani.</p>
               <p>De nem kelt fel és nem lépett oda. Hanem hirtelen figyelni kezdett Yolandára is.
                  Mert Yolanda így szólt:</p>
               <p>- Mit szólsz ehhez a Kollárnéhoz, milyen egy vacak. Mit esznek ezen a férfiak. Rém
                  vacak egy nő, nem?</p>
               <p>- Az, - felelt mohón Magdolna, - teljesen igazad van.</p>
               <p>És egyszerre nagyon szerette Yolandát, szeretett volna tovább is beszélgetni vele,
                  de anyja rászólt:</p>
               <p>- Vigyázz! A főispánné jön, nagyon udvarias légy. Csókolj kezet.</p>
               <p>Jött a főispánné, mellette a férje. A gyászoló család felállott, a teremben
                  mozgolódás támadt. Magdolna is az érkezők elé lépett szüleivel. Kezet csókolt,
                  nagyon udvarias volt. A szokásos formaságok, mindig ugyanaz a pár fárasztó mondat,
                  elhangzottak. És ime, Szilágyi Ákos már oda is lépett hozzájok. Igen hangsúlyozott
                  udvariassággal köszöntötte a főispánékat, aztán véletlenül Magdolnára pillantván,
                  hirtelen így szólt:</p>
               <p>- Ó bocsánat, Szilágyi Ákos vagyok.</p>
               <p>- Az imént már megismerkedtünk, - felelt Magdolna elpirultan és megalázottan.</p>
               <p>- Ja igen, ezer bocsánat, milyen figyelmetlen vagyok.</p>
               <p>És már a főispánékhoz fordult megint. Magdolna visszavonult a főhadiszállásra, a
                  „bőrgarnitúra” mellé, ahol szüleivel együtt kezdetben elhelyezkedett. Yolanda már
                  nem volt ott. Egy úr lépett hozzá, akiről nem tudta, hogy kicsoda, aki részvétét
                  fejezte ki, aztán mindenáron társalogni akart. Mígnem az anyja lépett oda.</p>
               <p>- Nem veszi rossz néven doktor úr, valamit kell mondani a leányomnak.</p>
               <p>Továbbvitte és odasúgta alig mozgó szájjal.</p>
               <p>- Ezzel nem kell sokat beszélned. Nagy senki. Ezt már a hozományod izgatja.</p>
               <p>Mindezek alatt a hozomány volt tulajdonosa, Clarisse néni holtan feküdt ravatalán,
                  a földszinti nagy csarnokban, dús virágözön fekete fátyolos pompájában, úgy, ahogy
                  ezt előre megrendelte magának. Először történt vele, hogy mozdulatlan maradt,
                  mikor magas egyházi személyiség lépett be házába: most jött Begovcsevics kanonok,
                  pápai prelátus, akit szintén ő kötött ki végrendeletében. És a félhalk
                  sürgésben-forgásban, a részvétnyilatkozatok szertartásos hajlongásai között, a
                  temetkezési vállalat sujtásos embereinek jövése-menése, Gottlieb pontos és
                  áttekintő felügyelete közepette elérkezett a pillanat, mikor mindnyájan levonultak
                  a halotthoz. Apa, anya és leány utoljára megcsókolták azt a fonnyadt, agg kezet,
                  amely vagyonukat váratlanul megötszörözte. Magdolna megremegett kézcsók közben a
                  borzalomtól, most látott először halottat életében. De ugyanakkor arra gondolt,
                  hogy vajjon az a Szilágyi Ákos idenéz-e ebben a pillanatban, vagy most is a
                  Kollárné suttogását hallgatja.</p>
               <p>A koporsóra rátették a fedelet. Anyja odasúgott neki:</p>
               <p>- Sírjál.</p>
               <p>Igyekezett elpityeredni, zsebkendőjével dörzsölte a szemét, hogy legalább piros
                  legyen. Gottlieb rendezte a menetet, mialatt a fügedi temetkezési vállalat
                  tulajdonosa sötét arccal állott oldalt, mint száműzött uralkodó. Magdolna
                  szüleivel egy sorban közvetlen a koporsó mögött haladt, amelyet nem a temetkezési
                  huszárok, hanem hat feketébe öltözött gazdasági cseléd vitt a kavicstól ragyogó
                  kerti úton a családi kripta felé. Hubaynénak kitünően sikerült a sírás, bő
                  könnyeket ontva zokogott bele feketeszélű zsebkendőjébe, de közben anyai gonddal
                  oldalt pillantott, hogy Magdolna illően foglalkozik-e zsebkendőjével. A szűk kis
                  kriptában csak néhányan fértek el, azok, akiket Clarisse néni végrendelete
                  névszerint méltónak tartott erre a kitüntetésre, például a főispáni házaspár, az
                  öreg Knapp és Gottlieb, a Fridrich-házaspár, a főszolgabíró. Magdolna lopva
                  kitekintett a sírbolton kívül állók csoportjából belátszó arcokra, nincs-e ott
                  Szilágyi Ákos. Nem volt ott. A ceremónia folyt, a kanonok reszketeg öreg hangon
                  énekelte a latin igéket, felzengett a polgári iskola énekkarának négyszólamú
                  gyászdala, s a dal sorai között támadt szünetben Hubayné izlésesen csendes, de
                  eléggé érvényesülő rokoni sírása hallatszott.</p>
               <p>Aztán vége lett a temetésnek is. A kriptát lezárták. A gyászoló közönség
                  oszladozott; akik ismerősöknek számíthatták magokat, még odajárultak a családhoz
                  köszönni. A kastély felhajtója alatt bonyolult helyzet alakult ki. Mialatt
                  Szilágyi Ákos odajött hozzájuk köszönni, valamivel tovább két csoport fejlődött.
                  Mindegyiknek egy-egy asszony volt a magva, egyiknek Kollárné, másiknak Véghné, a
                  csendőrparancsnok özvegye, aki nevezetes volt arról, hogy ridegen és szilárdan
                  visszautasítja minden férfi udvarlását, pedig még jó korban van, csinos és jómódú.
                  Magdolna erősen figyelt. Mi ez? A visszautasító és büszke Véghné nyilvánosan vár
                  egy férfira? Mert nyilvánvalóan az volt a helyzet, hogy mind a két asszony
                  Szilágyi Ákost várja: melyikük csoportjához fog csatlakozni.</p>
               <p>- Ha nem veszed rossz néven, - szólt Szilágyi, - még bemennék hozzátok egy
                  pillanatra. Nem akarok itt senkihez csatlakozni.</p>
               <p>- Hogyne, hogyne, parancsolj.</p>
               <p>Szilágyi erre odalépett először Kollárnéhoz, futólag köszönt neki és kísérőinek,
                  majd odalépett Véghnéhez, ott is köszönt, aztán visszatérve a családhoz,
                  udvariasan előretessékelte a hölgyeket. Magdolna lopva visszanézett. És elfogta
                  azt a vad gyűlöletű nézést, amellyel a két asszony egymásra villámlott.</p>
               <p>- Nagyon kell vigyáznom, - mondta Szilágyi már bent az épületben, - hogy ne
                  attasírozzam magamat senki mellé, ha céljaim vannak a kerületben.</p>
               <p>- Ne félj, - mondta Hubay, a hivatalos gyász kifejezéséből most már felengedve, -
                  az asszonyok biztosan megválasztanak. Csak a hivatalos jelöltséget csináld ki
                  magadnak.</p>
               <p>- Éppen erről szeretnék veled beszélni. Persze nem most, elképzelem, hogy tele van
                  a fejed. De kimennék Tamásiba, ha adnál egy órát.</p>
               <p>- Hát várjál csak. Egész nap sok mindenféle ügyem-bajom van. De gyere ki
                  vacsorára, majd elbeszélgetünk. Nóra lelkem, vendégül tudja látni Ákost, ugye?</p>
               <p>- Hogyne, hogyne, nagyon fogunk örvendeni, - felelt Hubayné, akinek sírása már
                  teljesen megszünt.</p>
               <p>- Nagyon szépen köszönöm. Hány órakor?</p>
               <p>- Beküldöm érted a kocsit félnyolcra a Magyar Királyhoz.</p>
               <p>- Igazán kedves vagy. Majd mindenről elbeszélgetünk. Magdolnával is felújítjuk az
                  ismeretséget.</p>
               <p>- Velem? - ámult fülig pirosan Magdolna.</p>
               <p>- Bizony magával. Sokat ült magácska az ölemben, mikor kétéves volt, de azt persze
                  elfelejtette. Ilyenek a nők. Na, nem baj, vacsoránál majd kibékülünk. De most már
                  igazán nem zavarok tovább. Remélem, odakint már tiszta a levegő.</p>
               <p>- Tudod mit, - szólt nevetve Hubay, - menj itt keresztül a terrasz felé és vágj át
                  a parkon. Semmi veszedelem nem fenyeget azon az oldalon, a hidat könnyen
                  megtalálod, onnan már tudhatod a járást.</p>
               <p>- Aranytanács, - felelt Szilágyi.</p>
               <p>Gottlieb már nyújtotta neki a cilindert. Magdolna úgy találta, hogy ennek a
                  férfinak a fejére remekül illik a cilinder. Csak divatképeken látni ilyet. S a
                  cilinderes férfi tréfásan mély meghajtással búcsúzott tőle. Ez különös érzést
                  keltett benne. Ha szavakra fordította ezt a meghajlást, így hangzott: „Gyerek vagy
                  még, de azért már nő is vagy.” Sértő is volt, kedves is volt. S ha most
                  megkérdezték volna tőle, hogy rokonszenves ember-e ez a Szilágyi Ákos, nem tudott
                  volna felelni.</p>
               <p>Bent a házban még voltak vendégek. Itt volt a kanonok, aki az új kegyúrral sok
                  mindent meg akart beszélni, és itt voltak még Friedrichék. Magdolna azonnal
                  félrevonult Yolandával. Mint Yolanda mondta: plausolni.</p>
               <p>- Jaj, de irígyellek, - szólt Yolanda, - milyen nagy párti lettél. Most már
                  dúskálni fogsz a férfiakban.</p>
               <p>- Fütyülök a férfiakra.</p>
               <p>- És Ferivel mi van? Mondd, már régen akarom kérdezni, miért nem beszélsz nekem
                  soha Feriről? Azt értem, hogy nem tudtok levelezni. De én például a te helyedben
                  naplót írnék. Az is lelki élet, ha úgy vesszük. És a lelki élet, az rém
                  érdekes.</p>
               <p>- Nincs róla semmi beszélni való. De a naplóval igazad lehet. Talán írok naplót.
                  Titkos írással fogom írni.</p>
               <p>- Titkos írással, - döbbent meg Yolanda, - hogyhogy?</p>
               <p>- Olyan írással, amit csak én tudok elolvasni. Feritől tanultam. Mikor nálunk
                  volt, így leveleztünk. Neki van egy évfolyamtársa, az titkos írással írja a
                  naplóját. Nyugodtan kinn hagyja, senki sem tudja megfejteni.</p>
               <p>- Rém guszta. Pokoli guszta. Jaj, taníts meg, becsület istenemre, ez rém
                  guszta.</p>
               <p>Magdolna elmagyarázta a titkos írást. Yolanda tágra nyílt szemmel, mohó izgalommal
                  hallgatta.</p>
               <p>- Remek. Jaj, de remek. Otthon azonnal írok neki és elmagyarázom. Csak nagyon kell
                  vigyázni az öcséimre, mert folyton igyekeznek kihallgatni és röhögnek. Előbb-utóbb
                  rémesen megpofozom mind a kettőt. Vele is olyan szemtelenek. Mondtam neki, hogy
                  miért tűri, de ő azt mondja, hogy az igazi büszkeség... várjál csak, hogy is
                  mondta, már nem emlékszem...</p>
               <p>- Gondolom, igen. De mondd, mit szólsz ehhez a Kollárnéhoz?</p>
               <p>- Rém vacak. És mit szólsz Véghnéhez? Amíg ti benn voltatok a kriptában, ez a
                  Szilágyi folyton a Véghnével sugdosódott. Hallottál ilyet? Adja itt a
                  megközelíthetetlent a városban, a kis édes, de mikor jön egy híres szép férfi,
                  rögtön eldobja az álarcot. Ez is egy nagy vacak, mondhatom neked.</p>
               <p>- És ő maga, ez a Szilágyi, hogy tetszik neked?</p>
               <p>- Nem mondom. De hát én most le vagyok foglalva. Képzeld, Béla tegnap azt mondta
                  nekem, hogy olyan vagyok, mint Krisztina svéd királyné. Egyetlen izom nem rándulna
                  meg az arcomon, és le tudnék fejeztetni valakit. Mit szólsz. Mindig ilyen rém
                  érdekeseket mond. Azt is mondta, hogy én vagyok a legkomplikáltabb egyéniségek
                  egyike, akikkel valaha találkozott. Mit gondolsz, ezt miért mondta?</p>
               <p>- Nem is sejtem. Te mit gondolsz, ez a Szilágyi okos ember?</p>
               <p>- Á, ki van csukva. A férfiaknál az máskép van, mint nálunk. Ha egy férfi nagyon
                  szép, akkor buta is. És tudod, az ilyenek mind nagyon undokok. Azt hiszik, hogy
                  mindenki megőrül miattuk. Pedig fenét. Engem például hidegen hagy. Az ilyennek
                  nincs semmi lelki élete. Bélának nagyon mély lelki élete van. Például azt mondja,
                  hogy őt a világon nem ismeri senki. De ha majd egyetemi tanár lesz és megírja
                  élete nagy művét, mindenki hasra fog vágódni. A római és görög művészetről fog
                  írni. És az antik szépségről. Három év mulva már gimnáziumi tanár lehet. Feri
                  mikor lesz kész?</p>
               <p>- Nem tudom, két év múlva. Otthon nem meséltek valamit nálatok erről a
                  Szilágyiról?</p>
               <p>- Meséltek, de elfelejtettem. Mondták, hogy házas, de nem élnek együtt. Képzeld,
                  Béla azt mondja, hogy a rokokó-korszakban rém elterjedt az erkölcstelenség.</p>
               <p>Így fűzték a szót és nem boldogultak egymással. Yolanda csak a nevelőről akart
                  beszélni mindenáron, Magdolna csak Szilágyiról akart hallani. Végül Yolanda ezt
                  szóvá is tette:</p>
               <p>- Mit izgat téged annyira ez a Szilágyi? Már te is odavagy érte?</p>
               <p>- Ugyan eredj, ne beszélj butaságokat. De valami szolidaritást érzek iránta. Apám
                  jóbarátja, gentry-ember, volt katonatiszt. Bennünket katonacsaládokat, összeköt
                  valami szolidaritás, te ezt nem érted. Kár volna, ha itt valami méltatlan nő a
                  körme közé kaparítaná.</p>
               <p>Itt megállt és lendületet vett magának, hogy mennél jobban sikerüljön
                  imponálnia.</p>
               <p>- El is határoztam, hogy beszélek vele. Úgyis kijön hozzánk Tamásiba. Majd lesz
                  alkalom, hogy felvilágosítsam ezekről a senkikről, és hogy kinyissam a szemét.</p>
               <p>Yolanda nagyot nézett. Nézéséből csodálat látszott és némi irígység. Mondani is
                  akart erről valamit, de búcsúzni szólították. Gyorsan a lényegeset mondta meg
                  ennélfogva:</p>
               <p>- Hát akkor megyek. Hogy is van? Minden betű helyett az, amelyik előtte van az
                  ábécében. Értem. Rém guszta. Még ma így fogok írni neki. Szervusz.</p>
               <p>Magdolna megkönnyebbülve pillantott a távozó barátnő után. Szívből únta ezúttal, s
                  nem tudta volna megmondani, hogy miért. A nagy házban még most is serényen folyt a
                  jövés-menés, a temetkezési alkalmazottak nagy dörömböléssel szedték szét a
                  ravatalt, Hubayné nagy sopánkodására letaposták a gyepet és még a virágágyakba is
                  beléptek, míg a katafalk alkotódeszkáit a fák alatt várakozó teherkocsira
                  cipelték. Hubay az öreg Knappal merült mély tárgyalásba és Gottliebet is
                  odarendelték. Hubayné a szobákat járta azzal a tervrajzzal, amelyet a ház
                  földszintjének, emeletének és manzardjának beosztásáról csináltak neki. Már
                  negyedszer változtatta meg azt a tervet, amely szerint saját életök számára
                  óhajtotta az egyes szobákat átrendezni. Magdolna csak lézengett, nem volt rá
                  szüksége senkinek sem. Szórakozottan leült a zongorához is, de alig, hogy
                  felnyitotta a fedelet, elszégyenkezve csukta megint vissza; már majdnem megütötte
                  a billentyűket abban a házban, ahonnan a ravatalt még ki sem vitték egészen.</p>
               <p>Tétlen gondolatai olyan töprengéssel kavarogtak fejében, amelyből képtelen volt
                  kiigazodni. Nem is nagyon kereste ezt a kiigazodást, szokott ábrándozó módján úgy
                  engedte oda magát a képzelet árjának, mint aki álmodik. Minduntalan annak az
                  embernek egyes részletei bukkantak fel az áradatból: hanyagul lelógó vékonyujjú,
                  barna keze a pecsétgyűrűvel, vékony bokája, amelyen megcsillan a selyemharisnya
                  fénye, halántékán az acélforgács színéhez hasonló őszülő haj, s az erős vonásokkal
                  rajzolt arcél, az egyenes orr, a monokli gavalléros eleganciája. S valamilyen
                  okból ezek a képek mind valami ellenkezést váltottak ki belőle, valami elhárító
                  ösztönt, valami megfoghatatlant, egyszersmind azt a vágyat, hogy a férfi folyton
                  felbukkanó ábrái között görcsösen megkapaszkodjék valamiben. S a szabadjára
                  eresztett csapongás útvesztőjében egyszer csak elérkezett a Rozsály Feri
                  gondolatához.</p>
               <p>Mélységes meglepetéssel látta, hogy nincs benne Rozsály Feri ellen semmi harag
                  többé. Visszaidézte magában az egész szobalány-história történetét. De annak
                  részletei már csak elvesző homállyal, hiányosan éltek benne. Az éjszaka, amikor
                  harisnyás lábbal lopakodott a holdfényes folyosón, álmodott valaminek tünt fel
                  előtte. Az emléknek már nem voltak olyan részletei, amelyek szenvedő útálatát
                  kihívták volna, mint akkor, mikor a csapás friss volt. Egyszerre annak a vágynak
                  melege öntötte el, hogy megbocsásson. És kezdte magában Ferit kimagyarázni. Talán
                  nem is követett el akkora hibát. Nyilvánvaló, hogy az elvetemedett Boris volt a
                  kezdeményező, aki pénzt akart szerezni. S ezért a pénzért csókolództak. A férfiak,
                  úgylátszik, valami nagyon jót találnak a csókolódzásban, s ha erre alkalom
                  kínálkozik, sőt ha egy-egy elszánt nő éppenséggel erőszakolja ezt az alkalmat, nem
                  tudnak ellenállni. Gyengeség. „A hús gyengesége”, ahogy gyóntatója szokta
                  mondani, anélkül, hogy ezt megmagyarázná. Magdolna tudta, hogy ezen a csókon túl
                  is van valami titokzatos és ördögien érdekes, de hosszú évek óta begyakorolta már
                  képzeletét arra, hogy mikor ehhez a ponthoz érkezik, a hű és jó gyermek
                  engedelmességével félrefordítsa a fejét. Most is félrefordította. Mikor a Feri-ügy
                  elemeit most egymás mellé rakosgatta, volt azok között egy, amelyhez csak
                  behúnyott szemmel nyúlt. Feri tehát beleesett a „húsnak” abba a bizonyos
                  gyengeségébe. Pedig lehet, hogy soká védekezett hősiesen önmaga ellen. És ha így
                  van, másnap rettenetes lelkiismereti kínokat érezhetett. Még hozzá tudnia kellett,
                  hogy elvesztette azt, akit szeret. Vérző szívvel utazhatott el. Talán még aznap,
                  vagy másnap, mikor elkezdte újra hétköznapi életét a kadétiskolában, a megbeszélt
                  órán fájó vággyal nézte a holdat, hátha abban megérzi az imádott leány
                  megbocsátását. De nem érezhette meg. Magdolna maga elé képzelte a fiatal katona
                  alakját, aki ábrándos bánattal támaszkodik az ablakmélyedéshez és regényes
                  tekintete a holdvilág felé fordul, mialatt ábrázatát megvilágítja az este
                  csillagos fénye. Ez az elképzelt látvány melegen megindító lett volna, csak egy
                  ponton lett lehetetlen az ábrándozás rajzoló készsége: az ablakhoz félvállal
                  odatámaszkodó fiatalembernek éppen az arcát sehogyan sem tudta odarajzolni.
                  Magdolna mindenáron meg akarta találni a Feri arcának rajzát, de ezúttal még úgy
                  sem boldogult, ha ezt az arcot mosolyogtatni akarta. A szépen megformált,
                  holdfénnyel festett, tünde és légies képből hiányzott az arc, akárcsak azokon a
                  képeken, amelyeket a katonaviselt parasztoknak árulnak a vásáron „Szolgálati időm
                  emlékéül” címen, s amelyeken a délceg katona alakja a legpontosabb
                  részletességgel látható a paripa hátán kivont karddal, még a csákója is megvan,
                  csak éppen az arc helye üres a csákó alatt.</p>
               <p>Mindegy: az ablakhoz támaszkodó fiatalember a holdfényben arc nékül is Feri volt,
                  mert Magdolna így határozta el. És mély részvéttel megsajnálta a szenvedő
                  fiatalembert. Kezdte megbánni, hogy olyan szigorúan szakított vele. És nincs is
                  szebb, mint megbocsátani. A vallás mégis csak csodálatos dolog. Igen, Ferinek meg
                  kellene bocsátani. Ha szerelme különben megvan még. Vajjon e tekintetben milyen a
                  férfilélek? Tud az tovább szeretni, akivel szakítottak? Kitől lehetne ezt
                  megtudni? Valami tapasztalt férfiembertől. Természetesen apja lenne erre a
                  legalkalmasabb, de őt efelől megkérdezni lehetetlen, mert akkor kérdések
                  következnének, hogy ez Magdolnát miért érdekli. És akkor kisülne az egész
                  Feri-ügy a szobalány-részletekkel együtt. Isten őrizzen meg ettől.</p>
               <p>Így jutott el a gondolatok megmagyarázhatatlanul kanyargó ösvénye ismét oda,
                  ahonnan futni akart: Szilágyi Ákoshoz. Szilágyi Ákost kellene megkérdezni, hogy
                  milyen a férfilélek. Hiába beszél Yolanda, Szilágyi Ákos nem lehet ostoba ember.
                  Ha talán nem a világ legokosabb embere, akkor is értelmes, érett férfi, akinek
                  megvannak a kellő tapasztalatai: kivált a szerelmi lelki problémák terén, hiszen
                  folyton szerelmi életére célozgatnak, akik beszélnek róla. De hogyan lehetne
                  megkérdezni? Ehhez először bizalmas barátságba kellene keverednie vele. S ennél a
                  gondolatnál egyszerre megforrósodtak gondolatai: heves sóvárgás fogta el a
                  Szilágyi Ákos barátsága után. Veleszületett szerénysége először visszahökkent a
                  gondolat vakmerőségétől. De aztán lassan, mintegy könyörgően félrehajtva fejét,
                  latolgatni kezdte a lehetőséget és alkudozott önmagával. Csakugyan akkora
                  képtelenség ez? Hiszen „atyai barátság”, az olyan szép kifejezés. Ha mód adódnék
                  rá, Szilágyi Ákos egyszer csak rájönne: nini, ez a kis jószág érző ember és
                  gondolkozó lény, nem is gyermek már, hanem felnőtt. Nyelveket tud, sokat tanult,
                  eléggé járatos a művészettörténetben, szépen zongorázik. És talán kedvesnek is
                  találhatná. És miért ne vinné át az apja a régi bajtárs iránt érzett barátságot a
                  leányra is? Magdolna képzeletében most már rohamos torlódással, igen élénk
                  színekkel formálódott az ábránd. Látta magát és Szilágyit meghitten beszélgetni.
                  Látta Szilágyi arcán a kellemes és nagyrabecsülő meglepetést, mikor ujdonsült
                  barátnőjétől valami talpraesett és okos megjegyzést hall. Elképzelte kettőjüket,
                  amint hervadó lombok színpompájának keretében, őszi verőfényben sétálgatnak és
                  mély lelki problémákról beszélgetnek. Sőt már látta Szilágyit, amint elmondja
                  összeomlott házasságának érzelmektől és bámulatos fordulatoktól duzzadó
                  történetét, ő pedig mélyen érző tanácsokat ad neki, mint olyan tanácsadó, aki a
                  női lélek rejtelmeiben leány létére is járatos. Vígasztalja Szilágyit, visszaadja
                  a boldogságba vetett hitét, enyhe „balzsamot csepegtet a sajgó lélekre”, még kezét
                  is megcirógatja neki.</p>
               <p>Nem, azt mégsem. Gondolatban gyorsan visszakapta kezét a férfi kezéről. Azt nem
                  szabad. Úrilánynak még barátságból sem illik tennie, de meg különben is: talán
                  feléled a Feri-ügy a maga regényes, szép tisztaságában, s akkor más férfi kezét
                  érinteni lopás volna, ellopni Feritől valamit, ami csak az övé. Egyszóval
                  visszakapta a kezét, túlgyorsan, mint aki tűzhöz nyúl. De az álmot tovább szőtte.
                  S mennél tovább szőtte, az annál lehetségesebbnek látszott. Mit is mondott az
                  imént búcsúzáskor Szilágyi? „Magdolnával is felújítjuk az ismeretséget. Sokat ült
                  az ölemben, mikor kétéves volt, de azt persze elfelejtette. Ilyenek a nők. Na, nem
                  baj, vacsoránál majd kibékülünk.” Szóval ő maga is az ismeretség felújítását
                  óhajtja. Ez lehet puszta udvariasság, igaz. De ki tudja: talán ennek az embernek
                  is megvan az a vágya, hogy megértő lelket találjon az élet nagy
                  egyedülvalóságában, kora és neme mindegy, csak megértő lélek legyen, ragaszkodó és
                  titoktartó hűséges barát. Lehet, hogy Szilágyi Ákosnak megvan ez a vágya. Ez
                  egyáltalában nincs kizárva, miért lenne ez kizárva? S ha így van, akkor barátságuk
                  kétségtelen. S akkor ezt a férfilélekre vonatkozó dolgot mindjárt meg lehet tőle
                  kérdezni. Mi is az? Meglepetve állapította meg, hogy ez nem jut eszébe. Az egész
                  ügyben a leglényegesebb. Ja igen, mégis: tud-e továbbszeretni egy szerelmes
                  férfi, ha szakítottak vele.</p>
               <p>- Jobb volna neked hazamenni eigentlich, - riasztotta fel anyja hangja, - nekem
                  is, apádnak is sok még itt a tenni-vennivalónk. Éjfél lesz, mire végzünk. Menj
                  haza, csináltass magadnak valamit vacsorára és feküdj le rendes időben. Et priez
                  pour la pauvre tante aussi, s’il vous plait.</p>
               <p>Magdolna hazament egyedül, a kocsi andalító zörgéssel rázta végig a sötétedő
                  tájon. Gondolatai egy pillanatig sem tágítottak a Szilágyival kötendő barátság
                  mellől. Otthon, miután egyedül megvacsorázott, szobájába vonult holmijait
                  rendezgetni. Készülnie kellett a költözésre. Nyugodt magányában elészedte
                  szekrénye legmélyének eldugott emlékeit. Ahogy csomókba rendezgette az első
                  áldozáskor kapott püspöki szentképet, elhalt franciakisasszonya fakuló arcképét,
                  apjától kapott szerencsekrajcárt, a rég eltemetett Fickó nevű kutya árván maradt
                  nyakörvét, a kettősfenekű kagylós skatulyát és egyéb rengeteg holmiját, hirtelen
                  egy mondat jutott eszébe, amelyet valamilyen francia könyvben olvasott. Olyan
                  könyvben, amelyet nem lett volna szabad olvasnia. A mondat így szólt: „Ha egy
                  asszony előszedi emlékeit, hogy visszatekintsen életére, bizonyos, hogy nagy
                  fordulópont előtt áll.” Meghökkent, rakosgató keze megállott. Mi az a nagy
                  fordulat? De mindjárt meg is nyugodott: a nagy fordulópont természetesen az, hogy
                  amennyiben lehetséges, Ferivel való szerelme feléled. De ehhez a Szilágyi Ákos
                  barátságára van szükség. S mikor letette a fejét a párnára, annak a gondolatnak az
                  édessége gyönyörködtette, hogy milyen szép is lehetne így az élet: apja szeretete,
                  Feri szerelme és Szilágyi Ákos meghitt barátsága közepette.</p>
               <p>A másnapi vacsora ebből a szempontból olyan nagyszerűen kezdődött, hogy ujjongani
                  szeretett volna örömében. Szilágyi Ákos frakkosan szállt le arról a kocsiról,
                  amelyet beküldtek érte Fügedre. Hubay pedig egész délután a határt járván
                  lóháton, és estére restelvén felölteni a kényelmetlen gyászruhát, ott állt előtte
                  csizmásan. A vendég túlszabályos öltözködése láthatóan elkedvetlenítette. De
                  udvariatlan nem akart lenni.</p>
               <p>- Angyalom, - mondta feleségének, - míg én kutyafuttában átöltözöm, foglalkozzanak
                  Ákossal egy kicsit.</p>
               <p>- Magdolna, ma chérie, - szólt az anya, - szórakoztasd Ákos bácsit, nekem utána
                  kell néznem a dolgoknak.</p>
               <p>- Dehogy bácsi, dehogy bácsi, - mondta élénken a vendég, - részint én nem vagyok
                  öreg még, részint Magdolna nem gyerek már.</p>
               <p>Így történt, hogy amit a vérmes ábrándok ilyen hamar remélni sem mertek, azonnal
                  bekövetkezett: ott ült kettesben a frakkos emberrel.</p>
               <p>Szilágyi hangsúlyozottan tiltakozott a bácsizás ellen, tehát a felnőtt
                  egyenrangúság alapján kezdte a barátkozást. Kábítóan elegáns volt, ahogy egymásra
                  vetette lábait a mély bőr-karosszékben, az ezüsttálcára készített pohár sört
                  szájához emelte, aztán cigarettára gyújtott. Megint minden csillogott rajta,
                  selyemharisnyája, szürke halántéka, monoklija és pompásan keményített ingmelle,
                  amelyben szürke gyöngyöket hordott gomb gyanánt. Tükörfényű volt gallérja is, és
                  hófehéren csillogott a harangszerűen kiszélesedő kabátujjakban a kopogóan kemény
                  kézelő, amelyben a barna csukló még vékonyabbnak látszott.</p>
               <p>- Hát kezdjük csak azt az ismeretséget felújítani, - mondta a vendég, - hadd
                  látom, leszünk-e megint olyan jóbarátok, mint akkor voltunk. Mert akkor nagyon
                  jóban voltunk ám, tudja meg. Még most is látom, ahogy a kövér kis kacsójával
                  tapsolt a monoklimnak. Mindenáron játszani akart vele.</p>
               <p>- Remélem, hogy még jobb barátok leszünk, - felelte Magdolna vakmerő
                  boldogsággal.</p>
               <p>Szilágyi mosolygott. Tréfás szertartásossággal meghajolt ültében.</p>
               <p>- Ilyen kedves hölgynek a barátsága a legszebb ajándék, amit az élet adhat az
                  embernek.</p>
               <p>- Most maga tréfál, vagy komolyan beszél? Mert ha tréfál, akkor nagyon sértve
                  érzem magam.</p>
               <p>A férfi ránézett. Tekintete kissé fáradt volt, de udvarias és komoly.</p>
               <p>- Dehogy tréfálok. A barátság nagyon nagy dolog, én meg tudom becsülni.</p>
               <p>- Sok barátja van?</p>
               <p>- Az a kérdés, mit nevezünk barátnak. Hiszen az ember minden levelet úgy kezd,
                  hogy „kedves barátom”. Vagy ami még rosszabb, „tisztelt barátom”. Ha így venném,
                  akkor tízezer barátom volna. Még a pajtást, meg a lumpoló cimborát sem számítom.
                  Az igazi, benső barát, ahogy én gondolom, nagyon ritka. De azért van egy-két
                  ember, akihez egész közel érzem magamat. Ilyen a maga édesatyja is.</p>
               <p>- Ó, - ragyogott fel Magdolna pillantása, - hiszen akkor máris nagyon közel
                  vagyunk egymáshoz. Nekem is ő a legjobb barátom. Pedig férfi. De mégis úgy
                  megértjük egymást, mintha kettőnknek egy lelkünk volna.</p>
               <p>Pici szünet után megismételte, lopva és kutatóan tekintve a frakkos emberre:</p>
               <p>- Pedig férfi.</p>
               <p>- Ó istenem, - szólt vállat vonva amaz, - ez nem tartozik a dologra, férfi, vagy
                  nő, az mindegy. Nekem egész életemben inkább nők voltak a legbizalmasabb barátaim,
                  a szó legnemesebb értelmében.</p>
               <p>- De az ellenségei is, - vetette oda Magdolna, rögtön elhülve saját
                  vakmerőségétől.</p>
               <p>A férfi felkapta fejét és csodálkozva rámosolygott. Aztán vállat vont. Elővette
                  hófehér zsebkendőjét, amelyből erős illatszer lehellete áradt, és megdörzsölte
                  vele monokliját. Arca így egészen máskép festett, úgyszólván levetkőzötten.</p>
               <p>- Már magának is pletykáztak rólam, látom. Pedig az ilyen pletyka nem való fiatal
                  lányoknak. Nem is értem, hogy az emberek nem találnak egyéb beszélnivalót, mint az
                  én dolgaimat. De hát már megszoktam.</p>
               <p>Magdolnának erősen dobogott a szíve. Kétszer is nekilendült, hogy a hallatlanul
                  merész kérdést kibökje, amely érthetetlenül a nyelvére került. Végül harmadszor
                  kimondta. De a merészségtől könnyed szédülés futott át a fején.</p>
               <p>- Mondja, maga boldog, vagy nem boldog az életben?</p>
               <p>A férfi még nagyobbat nézett és most már hangosan elnevette magát.</p>
               <p>- Jaj de furcsa, kedves kis fruska maga, Magdolna. Hogyan jut eszébe ilyeneket
                  kérdezni?</p>
               <p>Magdolna nagyot nyelt. Érezte, hogy most, ha megszólal, hebegni fog. Igyekezett
                  minden erejét összeszedni:</p>
               <p>- Nem tudom... de maga olyan közel áll az apámhoz... és úgy érzem, hogy ez
                  által...</p>
               <p>A férfi előrehajolt, felkönyökölt cigarettát tartó félkezével a térdére és derűsen
                  figyelt. Arcára volt írva, hogy mulat, de az is, hogy ezt a beszélgetést kedvesnek
                  találja. Hagyta a leányt makogni. A leányt pedig zavara belekergette a
                  legnagyobb, az eddigieknél is nagyobb vakmerőségbe.</p>
               <p>- Nézze, én sokat hallottam magáról. Láttam is a temetésen, hogy mit művelnek
                  magával a nők. Azt is láttam, hogy maga ezt már mennyire megszokta és mennyire
                  únja. Hát én azt gondoltam, hogyha találkozik valakivel, aki... aki... őszinte
                  barátja tudna lenni... akinek maga... aki nem mint azok a nők...</p>
               <p>Itt elakadt. Érezte, hogy olyan piros, mint a pipacs. Hirtelen rettentő aggodalom
                  ömlött ki benne. Szörnyű volna, ha szülei most bejönnének. Általában szörnyű, hogy
                  mibe ment bele ezzel a társalgással. Riadtan és hanyatthomlok menekülni szeretett
                  volna. A férfi előrehajolva nézte, látnivaló derűvel szórakozott rajta, és abban
                  is kedvét lelte, hogy most kisegítse.</p>
               <p>- Akinek én, mint férfi, teljesen közömbös vagyok, ezt akarta mondani,
                  kislány?</p>
               <p>- Igen, ezt, - mondta ő véghetetlen hálával, a legnagyobb riadalomból szédítő
                  ingással átlendülve a győzelmes megkönnyebbülésbe, - aki nem a terhére akar
                  lenni, hanem... aki előtt... néha kiönthetné a lelkét...</p>
               <p>- Lássa, ez nagyon kedves. Komolyan mondom, nagyon kedves. Szóval a régi
                  barátságot újra megkötöttük, jó? Meg is ígérem, hogy adandó alkalommal... mit
                  csinálok? Ja igen, kiöntöm a lelkemet. És maga is a magáét, helyes?</p>
               <p>- Helyes, - lehelte Magdolna, boldogan, hangtalanul.</p>
               <p>- Szóval megkötöttük a tamási szövetségi szerződést, - nevetett a férfi, - kezet
                  rá.</p>
               <p>Kezét nyujtotta. Magdolna is nyujtotta a magáét. Igyekezett a férfira szegezett
                  tekintetébe is felnőtt nyiltságot, bajtársi férfiasságot belevinni, és
                  kézszorításába is. De a férfi nyugodtan ajkához emelte a leánykezet. És
                  hozzáértette a száját, egész könnyedén, alig érezhetően.</p>
               <p>- Most már bizalmas barátok vagyunk. Helyes. Életre-halálra?</p>
               <p>- Miért nevet, mikor ezt kérdezi? Én olyan barát vagyok, mint az apám tud lenni.
                  Igenis, életre-halálra.</p>
               <p>- Kislány, maga kimondhatatlanul kedves. Erre iszunk.</p>
               <p>Magdolna behúnyta a szemét, hogy átadhassa magát valami szemmel nem látható
                  fényesség tündöklésének. Most már jöhetnének a szülők. Azaz hogy még nem,
                  gyorsan-gyorsan meg kellene beszélni, hogy mikor látják viszont egymást és mikor
                  lehet gyakorlatilag, nagy lelki beszélgetésekkel megkezdeni a barátságot. De
                  hogyan, szent Isten, hogyan?</p>
               <p>- És mondja, - szólt a férfi, miután húzott egyet a sörből, - miféle pletykákat
                  hallott rólam?</p>
               <p>- Ez magát érdekli? - felelte ő megütődve, - hát nem únja?</p>
               <p>- Únom. Nem is érdekel. De most már, ha ilyen jóban vagyunk, nem lehet nekem
                  közömbös, hogy maga miket hall felőlem.</p>
               <p>- Tudja azt maga jól. Olyanokat, hogyha itt fellép, a nők bizonyosan
                  megválasztják. Meg ilyesmiket, mit tudom én. Erről nem szeretek beszélni. Mondja,
                  milyen nőnek tartja ezt a Kollárnét?</p>
               <p>- Melyik az? Ja igen, tudom. Ma ott feketéztem. Semmilyennek sem tartom.
                  Unalmas.</p>
               <p>- Ezt komolyan mondja?</p>
               <p>- Persze, hogy komolyan.</p>
               <p>- Hálistennek. Most már megmondhatom a kettőnk közt fennálló barátságnál fogva,
                  hogy attól a nőtől őrízkedjék. Nagyon rossz híre van. Látja, máris hasznos vagyok
                  magának. De miért ment el hozzá feketére!</p>
               <p>- Azért, gyermek, mert a férje fontos ember a kerületben. Tudja, hogy mi az? Nem
                  nagyon. Hát a kerület az, ahol én képviselő leszek, ha sikerül. Ennélfogva
                  elmentem hozzájuk feketére. És teára pedig elmentem a másikhoz, hogy is hívják
                  azt az özvegyet. Az összecsődítette nekem a fontos fügedieket mind... Hopp.</p>
               <p>Hirtelen eszébe jutott valami, amitől gondterhes lett az arca.</p>
               <p>- Bocsánat egy pillanatra...</p>
               <p>Belső zsebéből jegyzeteket vett elő. Monokliját feszesebben a szemére csíptette.
                  Böngészett a jegyzetekben. Fejét csóválta.</p>
               <p>- Valamit elfelejtettem. Nem baj, majd vacsoránál megbeszélem a papájával.</p>
               <p>Ebben a pillanatban lépett be Hubay. Magdolna felsóhajtott. Magában, mintegy
                  valami fejezet végén, összegezte: álomszerűen sikerült minden eddig,
                  életre-halálra barátságot kötött Szilágyi Ákossal. De mikor találkoznak újra?
                  Mikor jön az alkalom, hogy hosszasan üljenek egymás mellett, beszélgessenek,
                  mindig és folyton csak beszélgessenek, órákig, napokig, étlen-szomjan, mindhalálig
                  csak beszélgessenek? Szilágyi udvariasan felállott. Hubay udvariasan sietett
                  hozzá.</p>
               <p>- Hallom, a farkast emlegetitek s a kert alatt jár. Itt vagyok. Nem húzhattam
                  frakkot. Ákoskám, gyászban vagyok. Őszintén szólva téged sem értelek, mit csapsz
                  egy falusi és baráti háznál ekkora parádét, pláne mikor gyászolunk is. De hát
                  ilyen nagy fene gavallér voltál világéletedben. Na, mit csináltok? Csak nem
                  politizáltatok?</p>
               <p>- De bizony, - felelt a vendég, - éppen ott tartottunk. Hanem a még nagyobb ujság
                  az, hogy máris roppantul összebarátkoztunk. Gratulálok a leányodhoz, öregem.
                  Előtte nem illik mondani, de el vagyok tőle ragadtatva.</p>
               <p>Ez nem lehet, gondolta Magdolna remegve, ez nem lehet igaz, ez csak álom
                  lehet.</p>
               <p>- Bizony, fiam, el is lehetsz. Nekem sem kellene előtte mondanom, de én is el
                  vagyok ragadtatva ettől a mókustól.</p>
               <p>Tenyere odakerült a Magdolna arcához, aki behunyta a szemét és mint a párna puha
                  hajlásába, úgy simította az apai tenyérbe forró arcát.</p>
               <p>- Szóval nagy a barátság, - folytatta az apa, - hát ez helyes. Ajánlom is, hogy
                  párthiveket szerezz, akik mennél befolyásosabbak. Én mindent megteszek érted, azt
                  úgyis tudod, de ha ez a lány is protezsál nálam, akkor a tűzbe megyek.</p>
               <p>- Akkor a dolgom már rendben is van. Igaz Magdolna?</p>
               <p>- Igaz. Szövetséget kötöttünk, apus.</p>
               <p>- Ejha, így összeesküdtetek már? De remélem, engem is bevesztek harmadiknak?</p>
               <p>Szilágyi barátilag ráütött a házigazda hátára, közben Magdolnára kacsintott:</p>
               <p>- Mit gondol, kis szövetséges, vegyük be?</p>
               <p>Magdolna boldogan nevetett.</p>
               <p>- Na, nem bánom, vegyük be. Kész a hármasszövetség.</p>
               <p>De rögtön el is hallgatott a hármasszövetség, mert Hubayné lépett be.</p>
               <p>- Remélem, nem unta magát, kedves Ákos? Mindjárt eszünk. Félek, hogy nem lesz
                  megelégedve a vacsorával, tudja, költözés előtt állunk, csupa zavar itt minden,
                  két cselédem beteg, azt sem tudom, hol a fejem, je suis au bout de mes forces, de
                  foglaljon helyet. Hát mi ujság, mit csinált egész nap?</p>
               <p>- Unalmas helyeken unalmas emberekkel beszéltem, kedves Nóra baronessz, és vártam
                  az estét, hogy kedves helyen, kedves emberek között legyek. Gratulálok a lányához.
                  Így múlik az idő. Mint csecsemőtől váltam el tőle és mint dámát látom most
                  viszont. Hadd dicsekedjem el magának is, roppantul összebarátkoztunk. Magdolna
                  lesz az én titkos fügedi párttitkárom.</p>
               <p>Az anya kedvetlenül szólt rá a felnőttség mámorában gyönyörködő dámára:</p>
               <p>- Magdolna, tartsd egyenesen a hátadat. Das ist einfach schrecklich mit dir. Hát a
                  maga gyerekeivel mi van, Ákos? Egészségesek? Gyakran látja őket?</p>
               <p>- Köszönöm kérdését, megvannak. Igen, elég gyakran látom őket. A feleségem már nem
                  kínoz annyira az árvaszékkel, meg egyéb perekkel, most már gyakran engedi hozzám
                  mindakettőt.</p>
               <p>- Mekkorák már?</p>
               <p>- Juliska tizenkétéves, Pali kilenc. Kedves gyerekek, semmi baj nincs velök.
                  Juliska a Sion-apácáknál tanul. Jövőre Pali is intézetbe kerül, a Teréziánumba
                  akarom adni. Ha ugyan emiatt megint külön vihar nem lesz az anyjával. Mert elég,
                  hogy éntőlem származzék valami gondolat, akkor már azonnal ádázul elkezd harcolni
                  ellene. Úgy szoktam, hogy titokban közös ismerősöket kérek meg: ők ajánlják
                  Daisynek a magok ötlete gyanánt, amit én szeretnék. Akkor aztán úgy teszek, mintha
                  ellenezném. Soká tartott, míg erre a módszerre rájöttem, de most már egészen jól
                  működik. Tudja, Nóra baronessz, a főbaj itt az, hogy rossz befolyások
                  érvényesülnek annál az asszonynál. Telebeszélik neki a fejét ellenem. És ő
                  éveken át kínzott ezekkel az anyagi dolgokkal, csak hogy kínozzon. Hogy mit
                  szenvedtem én éveken és éveken át, az elmondhatatlan...</p>
               <p>Ebben a pillanatban nyitotta Marci az ajtót és jelentette a tálalást.</p>
               <p>- Hagyjuk, - mondta legyintve Szilágyi, - a vacsora kellemesebb beszédtéma, mint
                  ez.</p>
               <p>Bevonultak az ebédlőbe. Fini már ott állt rendes helye mellett és motyogott
                  magában.</p>
               <p>- Nini, a kedves Fini, - szólt élénken és nyájasan a vendég, - még mindig megvan?
                  Kisztihand, Fini, mi ujság? Megismer?</p>
               <p>Fini rámeredt a frakkos úrra. Aztán egy képzelt hallgatósághoz fordult.</p>
               <p>- Ein Mann in Frack. Ach ja, in Frack sind sie schön. Ein sehr schöner Mann in
                  Frack, Kinder, ach ja.</p>
               <p>Mialatt leültek, a házigazda nevetett.</p>
               <p>- Na, barátom, nem hiába vagy olyan megveszekedett nőcsábász. Már ennek is
                  elcsavartad a fejét.</p>
               <p>- Imre, - csattant fel rögtön az anya rendreutasító hangja, - talán moderálná
                  magát, nem? Ç m’étonne, vous savez.</p>
               <p>Aztán elkezdődött az étkezés az aranysárga tyúklevessel. S mivel Hubay azt
                  ajánlotta, hogy mindjárt térjenek a tárgyra, elkezdődött a politika. Magdolna
                  számára érthetetlenül. Otthon a háznál soha nem beszéltek politikáról, anyja
                  semmit nem konyított hozzá. Apja szokott ugyan politizálni, de ezt vagy a fügedi
                  kaszinóban, vagy a vármegyei közgyűlésen intézte el, otthon minden politikai
                  érdeklődése csak annyiban mutatkozott, hogy olykor, ha olvasta az ujságot,
                  megcsóválta a fejét. Magdolna tehát meg sem érthette, hogy mi az a közigazgatási
                  befolyás, a hivatalos jelöltség, a párttitkárság, a miniszterelnökségi
                  államtitkár, a karhatalom, meg a többi kifejezések, amelyeket a beszélgető férfiak
                  nagy gyakorlottsággal mondogattak egymásnak. Megengedte magának, hogy ne kövesse a
                  beszélgetés fonalát, elmerült abban, hogy a vendéget nézze és hangját hallgassa.
                  Mennél tovább nézte, annál érdekesebbnek és szebbnek találta. Figyelte, hogyan
                  eszik. Káprázatosan értette ez a Szilágyi, hogyan kell enni. A kést, meg a villát
                  úgy tartotta és úgy kezelte, hogy a világ semmiféle főudvarmestere nem ehetett
                  szebben. Ahogyan ott ült frakkosan, csillogó ingmellel, föléje hajolt a tányérnak
                  és finom, barna ujjai az evőeszközt emelgették, ő volt a nagyvilági elegáncia
                  megtestesülése, akit úgy, ahogy volt, be lehetett volna iktatni valami lélekrázóan
                  izgalmas regénybe a hős illusztrációja gyanánt. A hangját meg éppen el lehetett
                  volna hallgatni akármeddig, tekintet nélkül a szavak értelmére, csak a mély és
                  lágy bariton rendkívül kellemes zengése kedvéért. Magdolna szíve rögtön élénkebben
                  dobogott, ha arra a valószínűtlen gyönyörűségre gondolt, hogy ez a tökéletes ember
                  az ő bizalmas barátja, akivel ezentúl mély ragaszkodásban fognak haladni az élet
                  útján, egymás problémáit végighallgatva és egymás lelkét támogatva. Mialatt a
                  politikai beszélgetés élénken kanyargott tovább, ő fele figyelmét átadta az
                  andalító férfihang bársonyszerű simogatásának, figyelme másik felével pedig
                  visszaidézte a vacsoraelőtti beszélgetést. Szinte már fájó örömmel döbbent bele
                  szívébe az a nyilalló tudat, hogy most lépett be először a felnőtt nőiesség
                  birodalmába. Még nem bálozott eddig, az igaz. De ahogy ezzel az emberrel
                  társalgott, az már nem egy bácsi és egy csitri gyerek beszélgetése volt, hanem
                  egy nő és egy férfi társalgása. Egy híres-nevezetes gavalléré és egy ifjú dámáé,
                  aki eddig ismeretlenül éldegélt a falusi kastélyban, de ahogy a főváros, a
                  nagyvilág, a nagy élet hőse kopogtatott be hozzá, mintegy varázsütésre derült ki
                  róla ez a nagyszerű felnőttség, amely őt magát lepte meg a legboldogabban. Ezekből
                  a boldog ábrándokból hirtelen egy mondat tudatára ébredt.</p>
               <p>- Egyszóval visszamégy Pestre és beszélsz az államtitkárral, - mondta apja.</p>
               <p>- Természetesen, - felelt Szilágyi, - ha a hivatalos jelöltséget
                  nélkülözhetetlennek tartod.</p>
               <p>- Szerintem nélkülözhetetlen. És jó volna, ha nem várnál sokat, mert valaki még
                  elcsípi az orrod elől a jelöltséget.</p>
               <p>- Igazad van. Megyek is. Pár napot körülnézek, ismerkedem, látogatok, barátkozom,
                  aztán mikor már egy kis talajt csináltam magamnak, megyek. Addig is az én
                  minisztériális embereim ütik a vasat odafenn.</p>
               <p>Szóval elutazik, ó milyen borzasztó. De még néhány napig marad, ó milyen
                  boldogság. De nagyon el lesz foglalva, ó milyen elviselhetetlen. Magdolna fejében
                  megint ott sürgetett és dörömbölt a kérdés: mikor fogja viszontlátni, hogyan
                  lehetne viszontlátni.</p>
               <p>A feketéhez átmentek a hallba, miközben Fini eltünt. Magdolna soha még ilyen
                  őszinte igyekezettel nem engedelmeskedett anyja parancsoló szemvillanásának, hogy
                  házikisasszonykodjék. Maga töltötte a kávét és igyekezett a vendéglátó hölgy
                  természetes hangját közvetlenül használni:</p>
               <p>- Hány cukrot parancsol, - ...</p>
               <p>A mondat végén a hanghordozás még nem formálta meg a kérdés végét. A levegőben
                  érzett egy szó hiánya, még pedig a megszólításé.</p>
               <p>- Csak hívjon egyszerűen Ákosnak, - mondta könnyedén Szilágyi, és mindjárt az
                  anyjához fordult, - remélem, nincs kifogása az ellen, Nóra bárónő, hogy a lánya
                  meg én jóbarátoknak tekintsük egymást. Mert abba, hogy „Ákos bácsi”, én nem megyek
                  bele, azt előre megmondom. Egy cukrot kérek és egy kevés tejet. Szóval, drága
                  Imrém, ismétlem neked, az én számomra a te baráti segítségednél nincs nagyobb
                  megnyugvás...</p>
               <p>Magdolna odatette a kávéscsészét és megint kérdést intézett hozzá, de most már
                  megszólítással.</p>
               <p>- Konyakot parancsol, Ákos, vagy valami más pálinkát?</p>
               <p>- Egy konyak nagyon jó lesz, csókolom a kedves kezeit, Magdolna... Mert ha te azt
                  mondod, hogy számíthatok rád, az nekem szentírás...</p>
               <p>A politika folyt tovább, Magdolna pedig szerette volna gyorsan megnézni magát, ha
                  lett volna a közelben valami tükör. Jól esett volna szemtől-szemben állván
                  rámosolyogni arra a felmagasztalt hölgyre, akivel ilyen dolgok történnek. Aki így
                  szól a hírneves bálványhoz: „Konyakot parancsol, Ákos!” Csak ilyen egyszerűen, a
                  világ legtermészetesebb dolga gyanánt. És a bálvány ezt feleli rá: „Csókolom a
                  kedves kezeit, Magdolna”. Ezt kellene hallania Yolandának, de az még semmi, hogy
                  Yolandának, hanem a nagyvilág számtalan előkelő és izgalmas hölgyének. Ezt kellene
                  hallania az Ákos soha nem látott feleségének, meglepetve, hogy ime, ez a vidéki
                  fruska meg tudja érteni azt, akit ő soha nem tudott megérteni. Halálos kár, hogy
                  Ákos felesége most nem nézhet be valahogyan az ablakon. De hiszen ami késik, nem
                  múlik. Majd elterjed ennek a mély lelki barátságnak a híre hamarosan. Majd fognak
                  találkozni még azok a híres pesti asszonyok a lóversenyen, a Stefánia-korzón, a
                  Pannóniában, vagy ahol éppen találkozni szoktak, és izgatottan fogják tárgyalni az
                  esetet. Mondd, kedvesem, nem tudod, micsoda titok van ennek a Szilágyi Ákosnak az
                  életében? De igen, hallottam, kedvesem, mély lelki barátságot kötött valami vidéki
                  gentry-lánnyal, senki sem tudja hogy ez a leány mit csinál vele, mivel köti
                  magához, de csak ennek a barátságnak él azóta Ákos, minden ügyét azzal a leánnyal
                  beszéli meg, tanácsokat kér tőle, mit tudom én, véghetetlenül ragaszkodik hozzá,
                  mit szólsz ehhez, kedvesem? Hihetetlen, kedvesem...</p>
               <p>Az est további folyamán, mikor a politikából már kifogytak a beszélgetők, még
                  egyszer rátértek a Szilágyi családjára. Hubaynénak csak ez fúrta az oldalát. Ahogy
                  szóhoz juthatott, azonnal nekiszegezte vendégének a kérdést:</p>
               <p>- És mondja csak, Ákos, hát nem volna az lehetséges, hogy maga kibéküljön a
                  feleségével? Hiszen maga mindig azt mondta, hogy ez szerelmi házasság volt. És
                  hát... mit tagadjuk, az sem közömbös, hogy sok ott a pénz nagyon, nem?</p>
               <p>- A pénz engem nem izgat magam miatt, a gyerekeim öröksége pedig biztos. Elég sok
                  az, a karai Krausz-vagyont merném úgy másfélmillióra becsülni, és örökösök ketten
                  vannak hozzá. Daisy, meg az a bolond huga, Oppenheimerné, aki Berlinben él. Hogy
                  nem lehetne-e kibékülni? Most már aligha. Régebben még mindent elkövettem, hogy
                  kigyógyítsam abból a pokoli és tűrhetetlen féltékenységből, de azóta olyan dolgok
                  történtek, amiket egy önérzetes úriember nem nyelhet le. Ennél a háznál igazán
                  bizalmasan beszélek, mintha csak boldogult édesanyámnak mondanám: sajnos, ez most
                  már nem igen mehetne. Én most már csak megyek a magam útján. Éppen ezért volna
                  olyan fontos nekem ez a mandátum. Nem állhatok megalázottan, mint sehonnai
                  koldus, a dúsgazdag anya gyermekei előtt, akik az én gyerekeim...</p>
               <p>- Szereti még azt az asszonyt? Mondja meg őszintén.</p>
               <p>- Nehéz erre felelni, Nóra baronessz. Valaha a fejem búbjáig szerelmes voltam
                  bele. Az ilyen dolgok nyom nélkül soha nem múlhatnak el. De a régi szerelem...
                  haj, haj, hol van az már. Hagyjuk az egészet, kár is róla beszélni. Ez már így
                  marad. Ha szenvedek, csak a gyerekeim miatt szenvedek, hogy ilyen zilált
                  gyerekségök van nekik.</p>
               <p>Szilágyi Ákos megigazította a monokliját és mélyen felsóhajtott. Aztán megint csak
                  áttért a fügediekre. És nemsokára bekövetkezett az a pillanat, mikor hirtelen a
                  házigazdához fordult, hogy fogasson be neki.</p>
               <p>- Ugyan eredj már, ilyen korán? Nem ismerek rád.</p>
               <p>- Muszáj, édes öregem. Még be kell néznem a kaszinóba, megígértem. Az öregek
                  mindenáron tarokkozni akarnak velem. Ma valami bankett van ott...</p>
               <p>- Igen, tudom, én is ott lettem volna, de a gyász miatt mégsem...</p>
               <p>Nem telt bele egy negyedóra, Szilágyi Ákos ott állt, miután a szülőknek már
                  köszönt, Magdolna előtt.</p>
               <p>- Csókolom a kedves kezeit, kis szövetséges. Mondom is, de ha nem tudnám, hogy a
                  mamájának milyen szigorú elvei vannak, még meg is tenném. Remélem, hamarosan
                  megint lesz alkalmunk beszélgetni egy kicsit...</p>
               <p>Melegen megszorította Magdolna remegő kezét. Magdolnában pedig meghült a vér,
                  mikor érezte, hogy az izgalomtól nedves lett a tenyere. Pedig a keze különben nem
                  izzadt soha. Mit fog most mondani ez a Szilágyi? Azaz, hogy ez az Ákos? Az ilyen
                  elkényeztetett emberek olyan finnyásak. Talán visszariad a nyirkos kéztől egy
                  életre. Rettegve pillantott a búcsúzó ember arcába. De azon az arcon nyoma sem
                  volt a visszariadásnak. Inkább csak úgy sugárzott a barátságtól és mosolygó
                  kedvességtől. Mikor később felhangzott a távozó kocsi kerékzörgése, Magdolnának
                  elszorult a szíve. Miért rendezték be olyan rosszul a világot, hogy egy fiatal
                  leánynak nem illik a következő találkozót indítványoznia egy ilyen kedves
                  jóbaráttal? Most ki tudja, mikor látja megint.</p>
               <p>- Mamus, szeretnék még egy kicsit zongorálni.</p>
               <p>- Hát nem bánom, meinetwegen. Még úgyis beszélgetünk egy darabig apáddal.</p>
               <p>Magdolna kérés nélkül hozta a dohányos szitát, a pipát, a gyújtószerszámot, tálcán
                  sillerbort, nagy poharat, szódavizet. Mindezt letette apja kezeügyébe. Az anya
                  kézimunkát hozott, valami céltalan kis terítőt, amelyet szemrontó petit-point
                  öltéssel csinált már hosszú hetek óta. Mindahárman elhelyezkedtek. Magdolna leült
                  a zongorához. Egy Chopin-mazurkát kezdett játszani, amelynek ide-oda hajladozó
                  játékos bánata mindig megcirógatta szívét, ha hangulatra vágyott. A házaspár
                  beszélgetni kezdett.</p>
               <p>- Mondja, Imre, megbolondult ez az ember, hogy frakkban jön ide? Elhívtuk egy
                  közönséges politikai megbeszélésre, sans façon, és ő bálnak veszi a dolgot. Még
                  hozzá gyászban is vagyunk. Ilyet még nem láttam.</p>
               <p>- Á, hiszen ez egyszerű. Nem miattunk vette a frakkot. A fügedi kaszinóban
                  asszonyok is vannak a banketten.</p>
               <p>Magdolna meghökkent a zongoránál. A mazurkát túlhangosnak találta, mert egyetlen
                  szót sem akart elmulasztani szülei beszélgetéséből. Ezért egy lezárt zenei
                  frázisnál óvatosan átment egy nocturne vonalára, azt sokkal halkabban játszhatta.
                  Évek óta benne van már ujjaiban ez a zenedarab, a zongora figyelmét teljesen
                  rábízhatta két kezére, sajátmaga figyelmét teljesen az odahallgatásra fordíthatta.
                  Hogy Ákos a fügedi asszonyok miatt öltött frakkot, az hirtelen valami nyomást
                  keltett közvetlen a gyomra fölött. De ezen nem is ért rá tünődni, a beszélgetést
                  kellett követnie.</p>
               <p>- Nem változik ez meg soha, - mondta anyja, - ha szoknya kerül elébe, rögtön
                  vöröset lát. Mit szól maga ahhoz, amit a feleségéről mondott? Hogy szerelemből
                  vette el.</p>
               <p>- Mit szóljak hozzá? Az volna a csúnya, ha azt mondaná, hogy csak a pénzéért vette
                  el. Aztán meg lehet, hogy csakugyan szerette is egy kicsit.</p>
               <p>- Ugyan menjen, ne legyen maga is ilyen naiv. Szerelemből vette el azt a fekete,
                  vézna kis vakarcsot. C’est ridicule, voyons. Tele volt adóssággal, elvette a
                  Krausz-lányt. Ezt maga tudja a legjobban.</p>
               <p>- Én csak azt tudom, hogy mikor a szándékát az ezrednél bejelentette, ott bajok
                  voltak. Erre kézzel-lábbal magyarázta, milyen szerelmes, és öngyilkossággal
                  fenyegetődzött. Hát ebből egy egészen kicsi igaz is lehetett. Amiért gazdag
                  valaki, attól még bele lehet szeretni. A maga lányát is csak a pénze miatt fogják
                  elvenni?</p>
               <p>Magdolna erősen mímelte, hogy teljesen elmerült a játékba és a beszélgetésből nem
                  hall semmit. Nagy ijedelem is motoszkált benne: hátha anyjának eszébe jut, amiről
                  nyilván megfeledkezett, hogy tudniillik gyászban vannak és nem nagyon helyes most
                  zongoráznia. Elviselhetetlen volna, ha most felállítanák a zongorától és a neki
                  nem való beszélgetés elől elküldenék aludni. De azok nem figyeltek rá.</p>
               <p>- Először is az én leányomat ne hasonlítsa ahhoz a vakarcshoz, - mondta
                  sértődötten az anya, - másodszor olyan eladósodott fickónak, akinek utolsó
                  mentsége a hozomány, úgysem adjuk, azt maga jól tudja. Vagy maga odaadná, ha jönne
                  egy ilyen Szilágyi Ákos?</p>
               <p>A balkéz megremegő ujjai hamisat fogtak. Magdolna bosszúsan ismételte a zenei
                  mondatot.</p>
               <p>- Maga ezt az Ákost sohasem szerette, angyalom. Túlszigorúan ítéli meg. Nem rossz
                  ember ez, csak könnyelmű. Arról nem tehet, hogy a nők úgy szaladnak utána.</p>
               <p>- Az csak olyan beszéd. Ő szalad a nők után. Kéthónapos házas korában már csalta a
                  feleségét agyba-főbe. Az ilyen embert vízbe kellene fojtani. Hogy a lánya
                  megszületett, azt Bécsben tudta meg, mert odautazott egy ballerina után. Hát az a
                  jelenet, mikor együtt vacsoráztunk a Vampeticsnél és az az orosz hercegnő odajött
                  az asztalhoz? Ha az a szerencsétlen feleség ott helyben lelőtte volna a maga
                  barátját, még a főkapitányság is felmentette volna.</p>
               <p>- Azt nem hiszem, édes angyalom, már csak azért sem, mert szándékos emberölési
                  ügyben nem a főkapitányság hoz ítéletet. De kár ezen veszekedni, hiszen én nem
                  lelkesedem az ő életmódjáért, én csak mentségeket találok neki. Nem ezek a főbajok
                  őnála. Tőlem kurizálhatna napestig, csak amellett a komoly dolgait komolyan
                  venné. De abban léha csak igazán. Megmondtam neki, hogy vesse rá magát a
                  főszolgabíróra, az itt a legfontosabb. Ahelyett társadalmazik. Feketére megy,
                  teára megy, bankettre megy. Már pedig, ha ez a választás nem sikerül neki, elmehet
                  a kataszterhez, vagy elmehet póstahivatalnoknak. Nagyon nehéz valakinek segíteni,
                  aki maga nem segít.</p>
               <p>Magdolna kétségbeesett erőfeszítéssel igyekezett minden szót jól az emlékezetébe
                  vésni.</p>
               <p>- Akkor pedig, ha így van, magának is jó lenne visszavonulnia ettől a
                  dologtól.</p>
               <p>A zongora megint kisikló, fülsértő hangot adott.</p>
               <p>- Hogyhogy visszavonulni? Hagyjam cserben?</p>
               <p>- Már engedjen meg, használ magának, ha belehajszolja saját magát egy
                  szégyenteljes bukásba?</p>
               <p>- Nem biztos, hogy bukás. Sőt valószínű, hogy nem az. Mert azért nagyon meg tudja
                  szerettetni magát, ha akarja, akárkivel. Csak itt kell tartózkodnia a kerületben,
                  rövidesen nagyon népszerű lesz. És ha ezenfelül még a tanácsaimat is megfogadja,
                  biztosra vehető, hogy a hivatalos támogatás nem lesz lanyha.</p>
               <p>- Csakhogy ő nem fogadja meg a maga tanácsait. Nekem ez az egész dolog nem
                  tetszik. Nein, ich kann mir die ganze Sache nicht gefallen lassen. Maga csak
                  szépen vonuljon vissza az egésztől, az lesz a legjobb.</p>
               <p>Magdolna egyszerre abbahagyta a zongorázást, felállott. A zongora fedele
                  lecsapódott. Apa is, anya is összerezzenve pillantottak oda a csattanásra. Ő ott
                  állt a zongora mellett, magára kényszerített mosollyal, amelyet vonagló szája
                  valami zavaros arckifejezéssé torzított.</p>
               <p>- Mama, - mondta ezzel a torz arccal, kétségbeesve igyekezvén tréfa látszatát
                  kelteni, - ne bántsd a jóbarátomat...</p>
               <p>Hubayné ránézett a leányára. Nem ment bele a tréfába. Még kézimunkáját is
                  letette.</p>
               <p>- Mi lelt téged?</p>
               <p>- Ákos nekem jó barátom és szövetségesem, - mondta még mindig ragaszkodva a
                  tréfálkozás látszatához, - szeretném nálatok protezsálni.</p>
               <p>- Nem szeretem, - szólt az anya kurtán, - ha belebeszélsz a nagyok dolgába. És
                  micsoda butaság az, hogy „jóbarát” és „szövetséges?” Ez az ember fütyül rád.</p>
               <p>- Bocsáss meg, mama, de ezt nem hiszem. Ez nem fütyül rám.</p>
               <p>Mielőtt az anya még szigorúbban felelt volna, az apa szólt közbe.</p>
               <p>- Neked van igazad, mókus. Ez nem fütyül rád. Kivált mióta észrevette, hiszen
                  világosan mondtam meg magam, hogy mennyire megveszteget engem, aki kedves hozzád.
                  Ha azt mondanám neki, hogy van egy kedvenc kutyám, akkor rávetné magát a kutyára,
                  hogy meghódítsa. Ilyen a természete. Mondom, hogy ha meg kell kedveltetni magát
                  valakivel, abban páratlan. Olyan, mint a hammelni patkányfogó.</p>
               <p>Magdolna állt a zongora mellett. Egy pillanatig hallgatott. S érezte, hogy a
                  zongorára támaszkodó keze idegesen remeg.</p>
               <p>- Apus, - szólt aztán habozva és még mindig erőltetve a könnyed mosolyt, - szabad
                  ellenvetést tennem?</p>
               <p>- Hogyne, kis mókus, halljuk.</p>
               <p>- Ha ez így van, akkor miért nem veti rá magát a főszolgabíróra?</p>
               <p>- Azért, mókus, mert régen egyszer párbaja volt ezzel a mi főszolgabírónkkal, aki
                  csúnyán megvagdalta. Utána kibékültek ugyan, de a Szilágyi hiúsága nem tud
                  megbocsátani. Hogy a győztes ellenfélnek most a kedvét keresse, arra képtelen
                  rászánni magát. Hát csak nyugodjál bele, mókus, nagy léhűtő ez a te szövetségesed.
                  Tudja ő jól, hogy miért szövetkezik veled.</p>
               <p>Magdolna arcán váratlanul két könnycsepp gördült végig. És még most is folytatta
                  azt a céltalan mosolyt.</p>
               <p>- Miért? Velem, magamért, nem lehet barátkozni?</p>
               <p>Az apa elnevette magát. Felkelt, odament a lányhoz, megsimította a haját, s
                  vállánál fogva magához szorította.</p>
               <p>- Ó, de naiv csacsi vagy, te nagylány te. Isten tartsa mennél tovább a
                  naivságodat.</p>
               <p>Máskor Magdolna boldogan fészkelte volna magát apja melléhez. Most inkább
                  kibontakozni igyekezett az ölelő karszorításból. S mikor apja, még mindig nevetve,
                  ott hagyta, hogy felhajtsa a maradék vizesbort, megkönnyebbültnek érezte
                  magát.</p>
               <p>- Elég ezekből a szamárságokból, - szólt az anya, - holnap kezdődik a költözés,
                  gyerünk aludni. Ja igaz, még meg kell beszélni a beosztást. Ki marad itt, ki megy
                  be, hogyan lesz az egész.</p>
               <p>Megbeszélték. Holnap Magdolna még kint marad, az anya Fügeden várja az első
                  szekeret, az apa a gazdaság után néz. Ugyanúgy holnapután. Harmadnap Magdolna lesz
                  bent Fügeden, a szülők pedig itt befejezik a hurcolkodást és lezárják a házat. Ezt
                  elhatározván, feküdni mentek. Magdolna alig várta, hogy gondolataival maga
                  maradhasson. Mikor a sötétben a párnába fúrta a fejét és szokása szerint olyan
                  gombócba zsugorította össze magát a takaró alatt, mint a sündisznó, mindenekelőtt
                  végigjátszotta magában az este történetét. Attól a pillanattól kezdve, hogy
                  megállt előtte a csillogó hajú, barna arcú frakkos férfi. Aztán az ő vakmerő
                  kezdése. Aztán... hogyan is mondta Ákos: „Egy ilyen kedves hölgynek...” Igen,
                  igen, azt mondta: hölgynek. „Egy ilyen kedves hölgynek a barátsága a legszebb
                  ajándék, amit az élet adhat az embernek”. Aztán mit is mondott? Egyszerre a nagy
                  mulasztás döbbenete futott végig rajta: Ákos milyen meleg és mély barátsággal
                  beszélt az ő apjáról, s ő ezt a zongora melletti szóváltásban elfelejtette
                  értékesíteni. Most bezzeg eszébe jutott. Hogyan is oktatta a francia kisasszony
                  valaha? Ez az úgynevezett „esprit de lescalier”. Mikor az embernek távozáskor a
                  lépcsőházban jut eszébe a remek válasz, amellyel a társalgás folyamán győzelmesen
                  visszavághatott volna. Ó, milyen bosszantó. De nem helyrehozhatatlan. Majd még el
                  lehet ejteni társalgás közben: „Apus, tudod, mit mondott rólad Ákos? Hogy élete
                  egyetlen barátjához sem ragaszkodik olyan mély barátsággal, mint hozzád”. Majd
                  akkor apja is másképpen fog beszélni. Majd ő is belátja, hogy ez az Ákos mély
                  barátságra képes ember, akit ellenségei, kétségkívül a megvetéssel visszautasított
                  nők, galádul rágalmaznak, aljas pletykákkal vesznek körül, ő pedig ott áll
                  frakkban, magasan és fenkölten a rágalmak és pletykák fölött.</p>
               <p>Aztán hogyan is volt csak... Kollárnéról is szó esett, Véghnéről is, mert ő
                  merészen megemlítette őket. Milyen felsőbbség volt ebben az emberben, milyen
                  fölényes kicsinyléssel beszélt a két nőről, mint ha csak odaszállott kerti
                  bogarakat sepert volna le a kabátja ujjáról. Ezt az embert vádolják
                  szoknyavadászattal? Aki a lelkileg értéktelen nőket ilyen méltósággal tartja távol
                  magától? Igaz, elment feketére is, teára is, de ez nyilvánvalóan politika. Nézd,
                  apus, ezt igen, ezt elhiszem, hogy ezekhez érdekből ment el. De ezeknek egész
                  biztosan nem mondja, hogy testi-lelki jó barátok, életre-halálra szövetségesek.
                  Apa, apa, miért mondtad azt a kegyetlen dolgot nekem, hogy ő nem vesz engem
                  semmibe? Miért sértettél így meg engem női önérzetemben? Látod, apa, életemben
                  most gondolok rád először vádolóan, most haragszom rád életemben először, most
                  okoztál nekem először nagy fájdalmat életemben...</p>
               <p>Jó darabig sírni kellett bele a párnába, hangtalan-keservesen. Addig nem ért rá
                  tovább gondolkozni. De a nagy sírástól kissé megkönnyebbülvén, édesdeden
                  elmosolyodott, visszatért a mindennel kibékítő, csodálatos sikerhez. „Szóval
                  megkötöttük a tamási szövetségi szerződést”. Így mondta Ákos. És utána ezt:
                  „Kislány, maga kimondhatatlanul kedves”. Milyen csodálatos mondatok, mint a
                  megvalósult tündérmesék, inni kellene őket, vagy meztelenül beléjök ugrani, mint a
                  nyári vízbe, hogy mindenütt érintsenek. Aztán... ahogy a vacsoránál ültek... a
                  hangja... az a zengés, az a puha, mély bársonyosság, egész biztos, hogy ilyen
                  lehet a tenger mormolása, amelyről már annyit olvasott. Vajjon volt már Ákos a
                  tenger mellett? Hogyne lett volna. Egy ilyen nagyvilági életet élő ember, ez már
                  biztosan járt Velencében, meg a Rivierán, meg az északi tengernél. Mennyi sok szép
                  hely van a világon, mennyi minden van hátra az életben és milyen szép lesz mindezt
                  megélni az Ákos barátságával, amely barátságon semmi, de semmi soha nem fog
                  változtatni. Lehet, hogy Ákos még kibékül a feleségével. Ki is kell békülnie, a
                  házasság szentség, és Ákos, mint katolikus... De vajjon katolikus? Éppen úgy lehet
                  református is. Magdolna csodálkozva állapította meg, hogy Ákost inkább
                  reformátusnak szánja, semmint katolikusnak. Ez hihetetlen. Mi lehet ennek az
                  ösztönnek az oka? Ah igen, megvan, persze, hogy ez az oka: apja is református. Ő
                  vegyes házasságból született, s mint leány, az anyja vallását követte, de azt
                  megszokta, hogy aki apai szeretettel áll mellette, az református legyen. Tehát
                  természetes, hogy apai barátjától is ezt várja, ezt az övétől különböző, az ő
                  számára nem elég színes, erőteljes, idegen vallást, amelyből mindig valami
                  apaiságot érzett ki homályosan. Apait. Apát. Apa, apa, apa...</p>
               <p>És ekkor Magdolna egyszerre felült az ágyban attól a hallatlan megkönnyebbüléstől,
                  amely egyszerre árvízként borította el. Fülében megcsendült egy Verlaine-sor,
                  amelyet Claudette kisasszony szokott mindig mondogatni, régi kisasszonya:</p>
               <p>Un vaste et tendre appaisement</p>
               <p> Semble descendre du firmament...</p>
               <p>Ó, micsoda boldogság, micsoda fellélegzés. Mert most már meg merte vallani
                  magának, hogy kimondhatatlanul és gondolatban is csak félig elgondolva valami
                  bizonytalan rettegés élt benne és lelkiismeretének valami lázadozása. Most már ki
                  lehet mondani: félt, hogy szerelmes lesz Szilágyi Ákosba. És hitványul elárulja a
                  Feri újonnan felgyűlt emlékét, a Ferinek adandó bocsánat jóságos és szép vágyát.
                  De most már rendben van. Nyilvánvaló, hogy nem ez a vágya, ő nem a Szilágyi Ákos
                  szerelméért sóvárog, hanem apai barátságáért. Ezerszer hála a jó Istennek és a
                  Szent Szűznek. Most már akár a keblére is borulhatna Ákosnak, nem lehetne abban
                  semmi illetlen és semmi bűnös. És milyen kimondhatatlanul édes érzés lenne. Ettől
                  a tudattól úgyszólván visszaalélt az ágyba ültő helyéből és megint
                  összegombolyodott a takaró alatt. Most már minden jól van, suttogta magának
                  boldogan. Most már könnyű lesz azt a bizonyos férfi-problémát megkérdezni Ákostól,
                  s majd ahhoz képest Ferivel rendbehozni a dolgot.</p>
               <p>De egyelőre nem Feri a fontos. Egyelőre az Ákos barátsága sürgősebb teendőket ró
                  rá. Figyelmeztetni kell Ákost a különféle veszedelmekre. Elsősorban arra, hogy
                  apját egy bizonyos valaki - anyját nem szabad megnevezni, ez természetes - le
                  akarja beszélni az Ákos ügyének támogatásáról.</p>
               <p>Ekkor másodszor ült fel az ágyban, olyan felpattanással, mint a kinyitott
                  skatulyából eléütköző, rúgóra járó bohóc. Mert felvillant emlékében apja vacsora
                  melletti mondata: „Én mindent megteszek érted, azt úgy is tudod, de ha ez a lány
                  is protezsál nálam, akkor a tűzbe megyek”. Magdolna megdöbbenve és hangosan
                  feleselni kezdett apjával, aki bizonyára az igazak álmát aludta már, akárcsak a
                  másik szobában horkoló anyja. Apa, apa, hát még vitatkozhatol, ha ezt kimondtad?
                  Hiszen én protezsáltam nálad, és te nem mégy érte a tűzbe? Te, aki maga vagy a
                  megtestesült férfiszó, a gavalléria, az igazi úrnak tetőtől-talpig mintaképe? No
                  majd megmondom én ezt neked, majd emlékeztetlek rá, hogy mit mondtál, jaj, de
                  nagyon fogsz restelkedni...</p>
               <p>Duzzogva, morcosan feküdt le megint s úgy húzta magára a paplant, mintha apjától
                  sértődötten a fal felé fordulna. Hogy serényen és gondosan összegezze a
                  barátság-kötelezte teendőit. Tehát: meg kell magyaráznia Ákosnak, hogy ne
                  „társadalmazzon”. Hagyja Kollárnét és Véghnét a manóba. És mind a többieket is.
                  Hanem igyekezzék meghódítani a főszolgabíró jóindulatát. Azt a régi párbajt
                  törölje ki emlékezetéből, ne legyen kicsinyes. Bocsásson meg a főszolgabírónak,
                  semmi sincs lélekemelőbb és magasztosabb a megbocsátásnál. Még mit kell tenni?
                  Mindenkit rábeszélni, hogy Ákosra szavazzon. Korteskedni, de csak úgy, ahogy
                  lehet, titokban. Szervezkedni. Lássuk csak, kinek lehetne szólni. Yolanda útján
                  meg lehetne szerezni szavazatnak azt a Kende Bélát, a nevelőt. Talán már van
                  annyira felnőtt, hogy szavaz. Lehetne szólni a gazdasági írnoknak. Az már két
                  szavazat. Ennek is, annak is. Kapacitálni őket, rábeszéléssel, hízelgéssel,
                  kedvességgel... Ha csak tíz szavazatot szerezhetne és Ákost éppen tíz
                  szótöbbséggel választanák meg, akkor az övé lenne a siker. Ő szerezné meg a
                  hogyishívjákot, a mandátumot, az apai barátnak, akkor oda lehetne vetni
                  Yolandának, csak úgy mellékesen: „alaposan belefáradtam, de sikerült
                  megválasztatnom Ákost”. Akkor az eredmény-hirdetés után, vagy beiktatás után,
                  vagy amit már ilyenkor a férfiak csinálnak, találkoznék Ákossal, ragyogó szemmel,
                  boldogan néznének egymásra, az apai barát kitárná a karját, ő odarepülne, arca
                  odaér a monoklis, barna archoz, ketten csodálatosan felemelkedve lebegnek a
                  levegőben, arcuk folyton összeér, egyszerre egy csodálatos szép barlang előtt
                  állanak. Ákos be akar menni, ő nem felel, Ákos karjaiba veszi, arcuk összeér,
                  bemennek a barlangba, ott egyszer csak bámulatos fehér kígyó közeledik,
                  Chopin-zene szól valahonnan és ő kimondhatatlanul boldog egy apai barát
                  karjaiban, aki Ákos ugyan, de valami egyenruhát hord és erősen érezni belőle apja
                  pipa- és kölnivízillatát...</p>
               <p>Magdolna mélyen aludt.</p>
               
            </div>
            <div type="chapter">
               <head>
                  IV.
               </head>
               <p>Mikor az első rakott szekér elment Fügedre, neki szabad ideje maradt, hogy a
                  szülőháztól lassanként búcsúzkodjék. Övé volt az egész kastély, szülei nem voltak
                  otthon. Apja a gazdaságba lovagolt ki, hogy a költözéssel járó rendszerváltozást
                  megszervezze, az aratásra is kellett már készülődni, a hurcolkodás és az örökség
                  átvétele éppen legserényebb időbe esett bele. Anyja viszont már kora reggel
                  bekocsizott a városba, hogy ott a nagy kastélyban tárgyaljon az újonnan felveendő
                  személyzettel és várja az első bútorszállítmányt.</p>
               <p>Magdolna kiment a parkba. Elbúcsúzott a kutyák sírjától. Valaha kedvenc kutyáit,
                  ahogy egymásután kimúltak, külön sírkertbe temették. Fejfa helyett, amit Hubayné a
                  vallás ellen való tiszteletlenségnek vélt, köveket állítottak az eltávozott
                  ebeknek, a köveken rajta állott a nevök: Pajtás, Kócos, Fickó. De nehezen lehetett
                  elolvasni, évek esői lemosták a vésett betűkről a fekete festéket. A kutyasírok
                  fölé szomorúfűzet ültettek egyszer, az most mélán lehajló lombjaival még külön is
                  gyászolta az úrnőt, aki mindent itt fog hagyni.</p>
               <p>De az úrnő csak felületesen gondolt a régi kedvencekre. Itt is, az üvegház
                  ciklámenjeinek fülledt sorfala mentén is, a gazdasági udvar oly jól ismert
                  cselédházai között is nem attól a régi otthontól való búcsúja foglalta el,
                  amelyben egész eddigi életét töltötte. Érezte, hogy meghatottnak illenék lenni, de
                  ehelyett napsugaras életkedv ragyogott benne. Szüntelenül Ákoson járt az esze.
                  Ákos és a hozzá való barátság minden más érzést elnyomott benne. Nemrég még arra
                  gondolt, hogy milyen megindító és regényes lesz elbúcsúznia az orgonabokrok
                  rejtekébe zárt titokligettől, de mikor most oda is elsétált és az ágakat
                  félrehajtva bekandikált a búvóhelyre, egyszerűen csak vállat vont, felületesen
                  csókot intett elmúlt ábrándjai emlékének és még kedve sem volt lefeküdni a lombok
                  titkos sátrába. Ez már nem érdekelte többé. Inkább elsétált messzebbre, az
                  országút irányába, leült az árokparton, belső mosolytól tündöklően tartotta
                  behúnytszemű arcát a nap felé és papsajtot rágicsált. Szedett aztán pitypangot is,
                  az üres csőszárakat letépve gyermekláncot csinált, de arra már nem volt kedve,
                  hogy csuklójára tegye. Eldobta és megint csak mosolygott. És úgy képzelte, hogy
                  mosolygásában most van valami titokzatos.</p>
               <p>Ha nem ezzel a mosollyal járt-kelt parkban, gyümölcsösben, jégverem tájékán,
                  libaúsztatónál, a búcsú ürügyével, de az álmodozás boldog csatangolásában, akkor
                  komoly töprengés ülte meg az arcát: vajjon a vágyva-vágyott véletlenre bízza-e a
                  legközelebbi találkozást, vagy pedig agyafúrt módot eszeljen ki, hogy a baráttal
                  mennél hamarább láthassák egymást. És a választással kapcsolatban is olyan
                  terveket eszelt ki, amilyenek csak éjszaka, az elalvás hiszékeny tünődésében
                  születhetnek: roppant természeteseknek és kivihetőknek látszanak, de azután a
                  józan meggondolás egyszerre úgy szétfújja őket, mint ökörnyálat a szellő. És a
                  nagy-nagy barátság tétlen örömében éppen úgy, mint a lázas tervezgetés merészen
                  színező gondjaiban egyformán csak ebben élt és ez élt benne: ő a meghitt barátja
                  és lelki társa Szilágyi Ákosnak. Tudjátok meg mind, te elnyillaló fecske, te
                  rogyadozó régi góré, te gémeskút hosszú itató-vályúja, te messziről hangzó
                  ostorcsattanás, te fűben igyekvő cincér, ti vadszöllő tövében lustálkodó agarak,
                  te méhzümmögés, te törött cserépfazék a szemeten, te napsütés, te szúnyogfelhő,
                  te hangulat, te táj, élet, emberiség és világegyetem, tudjátok meg ezt a nagy
                  szót, hogy Ákos, és megint csak Ákos.</p>
               <p>Így jött-ment, bandukolt, búcsúzkodás örve alatt a két magányos napon át. Olykor a
                  házban magában is így kószált szobáról-szobára, mintha nappali kísértete akadt
                  volna a tamási kastélynak. Az ebédlőasztalnál leült rendes helyére csak azért,
                  hogy Ákost odaképzelhesse a vacsoránál elfoglalt székre. Majd pedig végigment a
                  folyosón, ahol ő ment ki, és megállt a kijáratnál, mintha kikísérte volna, hogy
                  elbúcsúztassa. Este Finivel vacsorázott és még az öreg megháborodott kisasszony
                  papagáj-fecsegését is megindítóan kedvesnek találta. Aztán, mikor lefeküdt, arcát
                  erősen a párnához szorította.</p>
               <p>A szekerek többször fordultak naponta, a hurcolkodás váltott szekerekkel
                  dolgozott. Az ő dolga volt felügyelni, hogy a lakószobákon kívül eső holmi rendben
                  kerüljön a szekerekre: konyha-berendezés, éléskamra, mosókonyha, padlás,
                  cselédszobák. A belső berendezés már későbbre maradt anyja gondja gyanánt. Neki a
                  magányos két nap alatt csak az volt a teendője, hogy egy-egy rakodást megnézzen és
                  tétlenül szemlélje a béreseket, amint a hatalmas mángorlóval bajlódnak. Így múlt
                  el két nap a szülők nélkül, Ákos szüntelen gondolatával. Harmadnap már ott ült
                  Fügeden a vén kastélyhoz, neki most új kastélyhoz közel, az új parkban és
                  bámulatos terveken tünődött: hogyan lehetne meglátni Ákost. Anyja meghagyta neki
                  igen szigorúan, hogy a házból ki ne mozduljon. Írni nem tudott hova, mert rémlett
                  ugyan neki, hogy Ákos a Magyar Királyban szállt meg, de nem tudta biztosan. És nem
                  is mert írni. Ezt másnak érezte, mint a Ferivel váltott csacsi cédulákat. Ilyesmit
                  restelt volna is elküldeni neki, felnőtt hölgytől kómikusnak tetszik az ilyesmi.
                  Izenni sem lehetett. Nem volt kivel, és nem is merte volna senkire rábízni az
                  izenetet, hogy aztán elfecsegjék. Végül azt sütötte ki, hogy Yolandához fog
                  fordulni. De ez a terv is rengeteg akadályba ütközött. Üzenni már sokkal könnyebb
                  lehetett Yolandának, mint Ákosnak. De ha jön Yolanda, hogyan adja majd tudtára,
                  milyen közvetítésre akarja kérni? Ha visszaemlékezett rá, hogyan fölényeskedett
                  Yolanda előtt Ákossal kapcsolatban, elszégyelte magát és elcsodálkozott, milyen
                  hihetetlen távolinak tetszik az az idő, amikor még nem tarthatta magát az Ákos
                  benső barátjának. Azóta teljesen megváltozott az egész világ, mintha évszázadok
                  teltek volna el. S magát a Barátságot most már valami bűvös titoknak érezte,
                  amelybe egész bizalmasan beavatni a fecsegő kis gömböcöt szentségtörés lett
                  volna.</p>
               <p>Mégis erre fanyalodott. Azt gondolta, hogy csak legyen itt Yolanda és kezdjenek el
                  beszélgetni, valahogy majd adódik a további teendő. Bement tehát a konyhába,
                  fölöslegesen nagyot kerülve a folyosókon, mert még nem ismerte a járást. Mari a
                  szakácsné, már berendezkedett itt, a tamási konyhalány is ott szorgoskodott
                  körülötte, és itt ténfergett Luca is, a Boriska helyére ideiglenesen beállított
                  szobalány, aki valósággal fél egyedül a pompás kastély magányos termeiben, a minap
                  elhalt asszony ijesztő emléke közepette, és lejött a többiekhez a konyhába.</p>
               <p>- Mari, valami itteni lány kellene nekem, aki ismeri Fügeden a járást. El
                  szeretném küldeni valahova.</p>
               <p>- Rögtön, méltóságos kisasszony. Ugorj csak, Luca, a tehénistállót már tudod hol
                  van. Ott az a kancsi kis fügedi lány, szólítsd be. Ámbár a járást itt mink is jól
                  ismerjük. De nekünk dolgunk van.</p>
               <p>Kisvártatva ott állt a kancsi kis fügedi lány Magdolna előtt, zavartan a nagy
                  tisztességtől.</p>
               <p>- Hogy hívnak?</p>
               <p>- Teca. Lukács Teca, szolgálatjára.</p>
               <p>- Hát hallgass ide, Lukács Teca. Tudod-e, hol laknak Friedrich méltóságos úrék,
                  akik nemrég költöztek ide? Tudod. Rendben van. Tiszta kötényt kötsz magad elé,
                  elmégy oda és megmondod a kisasszonynak, hogy tiszteltetem és ha van ráérő
                  ideje, jöjjön át hozzám beszélgetni, mert egyedül vagyok. Hogy fogod mondani?</p>
               <p>- Hogy a méltóságos kisasszony tisztelteti a méltóságos kisasszonyt, és a
                  méltóságos kisasszony jöjjön át a méltóságos kisasszonyhoz, ha ráér, mert a
                  méltóságos kisasszony egyedül van.</p>
               <p>- Jól van, szedd a lábad. Mari, fent ülök a nagy fa alatt, ha kell valami.</p>
               <p>- Igenis, keziccsókolom.</p>
               <p>Magdolna tehát leült a nagy fa alá. Gesztenyefa volt ez, nagyon öreg, törzséből
                  nagy darabon kikorhadt a test, kérge olyan görcsös képet mutatott, mint az
                  öregember inai, és csodálkozni lehetett, hogy az ilyen rokkant vén fa hogyan tud
                  ilyen buja és gazdag nyári lombot hajtani roskatag testéből. Toronyalakú piros
                  virágfürtjei mintha kacagtak volna a napra. A fa alatt nagy fehér kerti asztal
                  állott, egyik oldalán jókora lóca, körülötte kerti székek, fehérre mázolt bútor
                  valamennyi. Ide telepedett le Magdolna és kissé bűnösnek érezte magát, hogy
                  visszaél az ellenőrzés hiányával: nincs előtte sem könyv, sem kézimunka. Pedig
                  anyjának szigorú elve volt, hogy rendes fiatal úrileány sohase legyen tétlen,
                  mindig hasznosan foglalkozzék valamivel. Nála most nem volt semmi. Csak az Ákos
                  gondolata. Az sem előtte, hanem benne, tetőtől-talpig, a feje búbjától a lába
                  hegyéig. S nagyon törte a fejét, hogy mit és hogyan mondjon majd Ákosról, ha
                  Yolanda megérkezik.</p>
               <p>Alig várt néhány percet, egyszerre úgy érezte, hogy a vér egész testében a
                  boldogság folyékony tüzévé válik. A kerti kavicson Ákos közeledett feléje.</p>
               <p>Szeretett volna felugrani és rajongó örömmel eléje sietni, de teljesen megbénult.
                  Nem volt hirtelenében annyi ereje, hogy megmoccanjon.</p>
               <p>Ákos azonnal ráismert. Nyájasan köszönt már messziről.</p>
               <p>- Harmatos jó reggelt kívánok az én kis szövetségesemnek. Kezeit csókolom.</p>
               <p>Magdolna végre fel tudott kelni.</p>
               <p>- Isten hozta, - rebegte boldogan, - éppen most gondolkoztam azon, hogy mi lenne,
                  ha maga betoppanna.</p>
               <p>- Ez kitünő. Úgy látszik, hogy elég, ha rámgondol, már itt is vagyok. Hallom, hogy
                  kedves szülei nincsenek itthon.</p>
               <p>- Roppant fogják sajnálni, de a mama Tamásiban van a költözés miatt, apus pedig
                  kilovagolt a határba. Csak ebédre jön haza, mert még a Takarékpénztárban is dolga
                  van. Meg kell elégednie velem. Nem foglal helyet?</p>
               <p>- Örömmel.</p>
               <p>Kezet fogtak, sőt Ákos kezet csókolt neki. Vigyáznia kellett, hogy szeme feltűnően
                  könnybe ne lábadjon ettől a kifejezhetetlen gyönyörűségtől. De ugyanakkor meg is
                  rémült. Iszonyatos volna, ha Yolanda most megérkeznék. Olyan izgatott lett ettől a
                  gondolattól, hogy belesápadt. Gondolatai villámgyorsan működtek. Utána kellene
                  szalasztani valakit annak a lánynak és visszaparancsolni. De ehhez itt kellene
                  hagyni Ákost és keresni valakit, aki járatos Fügeden.</p>
               <p>- Mi az, kislány, valami baj van? Most olyan hirtelen furcsa lett az arca.</p>
               <p>- Semmi különös... valami apró házi zavar jutott eszembe... mondja, Ákos, nem
                  volna kedve ahelyett, hogy leülünk, fordulni egyet a parkban? Még én is alig
                  ismerem itt a kertet és talán magának is jól esik egy kis járkálás...</p>
               <p>- Kitűnő. Annál kitűnőbb, mert ha leülök, azonnal elalszom. Másfél órát aludtam az
                  éjjel.</p>
               <p>Magdolna végigpillantott az atyai baráton. Azt mintha skatulyából húzták volna ki.
                  Kétszárnyú kék kabátot hordott, pepita nadrágot, gólyaorrú sárga cipőt, melynek
                  széles fűzőcsokra remekül megkötve kandikált az élre vasalt nadrág szára alól,
                  fején keskeny karimájú, finom fonású girardi-kalap. Arcán csillogott a monokli.
                  Frissen borotvált arcát hamvassá tette a napbarnította arcon puhálló rizspor.
                  Senki nem látszhatott kialudtabbnak, egészségesebbnek a napfényes nyári
                  délelőttön.</p>
               <p>- Nem látszik, - szólt Magdolna, találomra megindulva a kerti ösvények egyik
                  irányában, - bámulatos szervezete lehet magának, hogy bírja ezt a sok lumpolást.
                  Erről is le kell ám szoknia. Majd részletesen megbeszéljük. Fogadalmat veszek
                  magától, hogy nem lumpol.</p>
               <p>- Csak választás előtt ne, - felelt nevetve Ákos, - mert ha most nem maradhatok
                  fenn a fügediekkel, biztosan megbukom. Aztán majd meglátjuk. Mindenesetre nagy
                  dolog, hogy gyanútlanul idejöttem Fügedre és egy őrangyal pottyant az
                  életembe.</p>
               <p>- Nem is tudja, milyen igazat beszél, - felelt mohón Magdolna, - ez az őrangyal
                  nagyon sokat tud és akar magának segíteni. Mint ahogy igazi és hűséges
                  szövetségeshez illik. Már három napja azon töröm a fejemet, hogyan beszélhessek
                  magával. Nagyon erősen gondoltam magára. Biztosan azért is toppant be. Hisz maga
                  abban, hogy a lelkek megérzik egymást?</p>
               <p>- Lehet benne valami. Bár erről még nem gondolkoztam.</p>
               <p>- Én hiszek. Például rájöttem, hogyha az ember sokáig erősen néz valakire, akkor
                  az illető bizonyos idő múlva odapillant. Én a lélekvándorlásban is hiszek. Maga
                  nem hisz?</p>
               <p>- Nem tudom. Lehet, hogy igaz. Hogyan is van az pontosan?</p>
               <p>- Az úgy van, hogy mindnyájan éltünk már mostani életünk előtt is. Ezt úgy
                  nevezzük, hogy reinkarnáció. Én soká gondolkoztam azon, hogy mi voltam előző
                  életemben. Azt hiszem, olyan rabszolganő voltam a Fáraónál, amilyet Madách az
                  Ember Tragédiájában leír. Olvasta?</p>
               <p>- Nem, nem olvastam. Mindig el akarom olvasni, de nem jutok hozzá.</p>
               <p>- Hát az én kedvemért el fogja olvasni. Majd a választás után. Addig nem hagyok
                  békét, míg el nem olvassa. Szóval én ilyen rabszolganő lehettem. Csináltam is
                  kendőből egyszer olyan egyiptomi fejdíszt magamnak, hát mondhatom, mikor tükörbe
                  néztem, meghült bennem a vér. Megjegyzem, ezt még soha nem mondtam senkinek, maga
                  az első életemben, akinek elmondom. És az sincs kizárva, hogy éppen Kleopátra
                  voltam, nem pedig rabszolganő. Mit gondol, lehet, hogy én Kleopátra voltam?</p>
               <p>- Mért ne lehetne, - szólt a férfi bizonytalanul, - de mondja, miért akart velem
                  beszélni, mint őrangyal?</p>
               <p>Magdolna nagy lélegzetet vett. Ámbár kétségtelen volt, hogy közelökben senki
                  nincsen, mégis óvatosan körülnézett, mint az összeesküvő, hogy a dolog fontosságát
                  ezzel is aláhúzza.</p>
               <p>- A maga dolgát nagy veszedelem fenyegeti. Van valaki, akit nem nevezhetek meg. Ez
                  a valaki le akarja beszélni apámat, hogy magát támogassa.</p>
               <p>A közlésnek meglett a kellő hatása. Ákos megállt az ösvényen.</p>
               <p>- Micsoda? Ezt komolyan mondja? És ki az, aki ennyire ellenem van?</p>
               <p>- Komolyan mondom. Hogy ki az, nem mondhatom meg. De ezzel ne is törődjék. A
                  dolognak ezt a részét vállalom. Saját fülével hallhatta apám kijelentését, hogy
                  akit én protezsálok nála, annak nyert ügye van. Ezt bízza rám. Vagy jó barátok
                  vagyunk, vagy nem. De van itt sok minden egyéb is. Ha a tanácsaimat akarja
                  követni, akkor jól figyeljen rám. Apámmal sokat beszélgettünk a maga dolgáról.</p>
               <p>A közelben lóca fehérlett a thuja-bokrok sötétzöld gömbsora alatt. A férfi élénk
                  hangon, kissé meglepett kifejezéssel fordult a leányhoz:</p>
               <p>- Hallja, kislány, maga nagyon érdekes dolgokat beszél. Nézze csak, üljünk le arra
                  a lócára, úgy nyugodtabban beszélgethetünk. Ne féljen, nem fogok elaludni.</p>
               <p>Leültek. A vékony férfibokán megcsillant a fehér selyemharisnya.</p>
               <p>- A papája szokott magával ilyen dolgokról beszélni?</p>
               <p>- Természetes. Inkább, mint a mamával, mert a mama az ilyesmiről nem szeret
                  beszélgetni. Apusnak én nemcsak leánya vagyok, hanem a legbizalmasabb barátja is.
                  Maga nem úgy van a leányával?</p>
               <p>- Ó, istenem, az én Juliskám tizenkétéves. Nagyon jóban vagyunk egymással, de hogy
                  politikáról beszélgessek vele, arra nem gondoltam. Maga persze más, maga már
                  felnőttnek számít. És mint látom, meglepően sok esze van.</p>
               <p>- Köszönöm a bókot, jó baráttól különösen jól esik. Ha komolyan gondolja.</p>
               <p>- De mennyire komolyan. Fogalmam sem volt, hogy ilyen elrejtett kincsek is
                  léteznek az Isten háta mögött. És hogy így érdeklik az én dolgaim, az nagyon
                  kedves. Nem is tudom, hogyan lehetek hálás érte.</p>
               <p>Magdolna leszakított egy thuja-gallyat és tépegette. A világért fel nem nézett
                  volna.</p>
               <p>- Ezért nem jár hála. Jó barátok közt ez természetes. Ha nekem valami fontos
                  dolgom lesz, maga is mellettem fog állni, ugye? Ugyanilyen odaadással és
                  ugyanilyen... és minden erejéből, nem?</p>
               <p>Ákos oldalra fordult, hogy jól szemügyre vehesse a beszélgető társat.</p>
               <p>- Komolyan elámulok, hogy micsoda egy elragadó kis jószág maga. Irígylem az
                  édesapjától, bizonyisten. Hát mondja csak, mik azok a tanácsok, amiket nekem akar
                  adni?</p>
               <p>- Azt, hogy elsősorban ne társadalmazzon annyit.</p>
               <p>- Mit ne csináljak?</p>
               <p>- Ne a társaságra fektesse a fősúlyt. Például az este is lumpolt. És egész
                  biztosan asszonyokkal. Nem?</p>
               <p>- Voltak hölgyek is, hogyne. Mit csináljak.</p>
               <p>- Miféle hölgyek? Kollárné volt ott?</p>
               <p>- Micsoda? Ja? Igen, ott volt. Mit csináljak. Ismerem személyesen, tehát ha
                  találkoztam vele, társalognom illik, nem? Ha megsértem, elkezd intrikálni ellenem.
                  Ezek a női intrikák a legveszedelmesebbek ilyenkor. Azt hiszi, nekem olyan nagy
                  mulatság ezekkel a vidéki szépekkel édelegni! Olyan unalmasok, hogy az
                  kimondhatatlan. És mind lelki életet akar élni, az ördög vitte volna el
                  valamennyit. Mikor már elkezdi valamelyik, hogy őt senki sem érti meg ebben a kis
                  fészekben, már káromkodni szeretnék. De nem, jó képet vágok hozzá. Mit csináljak.
                  Ezt a maga papájának is be kellene látnia.</p>
               <p>- De nem fogja belátni, mert én sem tudom meggyőzni. Mert maga sem tud engem
                  meggyőzni. Mert ahhoz, hogy minden hölggyel egyformán kedves legyen, nem muszáj
                  reggelig dorbézolni és pocsékolni az egészségét...</p>
               <p>- Jaj, drága kis Magdolna, mit tudja azt maga. Ha az ember lehajtott egy pohár
                  sampanyert, akkor már elszabadult az ördög a láncról. Ez már így van. És nemcsak
                  most itt Fügeden, hanem egész világéletemben mindenütt. Azt mondják rólam, hogy
                  elvetemedett korhely vagyok. Szavamra mondom magának, hogy nem tehetek róla.
                  Erőszakolnak, széttépnek, nem hagynak élni, nyaggatnak, kínálnak, itatnak, akkor
                  aztán mindig ugyanaz a vége. Másnap fáj a fejem, átkozom az életemet és érzem,
                  hogy öregszem...</p>
               <p>Magdolna gyorsan az Ákos homlokára tette tenyerét, mint az apjának szokta. Rögtön
                  meg is ijedt ettől a mozdulattól, de ha már ott volt a keze, hát ott hagyta.
                  Hasonlíthatatlan, édes érzés volt tenyérrel érinteni azt a homlokot.</p>
               <p>- Fáj a feje? Ó, Istenem, be kellene vennie valami port. Vagy egy findsa feketét
                  néhány csepp rummal, az is nagyon jó...</p>
               <p>- Hagyja, kedves, nem erről az egy fejfájásról van szó, hanem az egész piszok
                  életemről... Ó, be jól esik az a kedves kis keze... el ne vegye, hagyja
                  rajta...</p>
               <p>De Magdolna gyorsan elkapta a kezét. Még pedig azért, mert látta közeledni Teca
                  parasztleányt. És szeretett volna felkiáltani az elkeseredéstől. Most, mikor
                  ilyen elragadóan beszélgetnek és mikor Ákos már ilyen meghitten panaszkodik az
                  életéről, most jönnek jelenteni azt a vastaglábú kis gömböcöt, aki ebben a
                  pillanatban a világ legellenszenvesebb lényévé változott.</p>
               <p>- Méltóságos kisasszony, kérem, odaát voltam, de a méltóságos kisasszony egész
                  napra átrándult Zarándra és a méltóságos kisasszony üzenetét nem tudtam átadni a
                  méltóságos kisasszonynak.</p>
               <p>Magdolna szerette volna a kis kancsalt megcsókolni.</p>
               <p>- Jól van, Teca, - mondta neki túláradó jóindulattal, - ezt jól végezted, majd
                  kapsz tőlem egy szép szalagot a hajadba. Szép hajad van, abba szép szalag dukál.
                  Most elmehetsz.</p>
               <p>A lány zavarában hebegett valami boldogat és eloldalgott. Magdolna mohón fordult
                  barátjához:</p>
               <p>- Mi van az életével? Meséljen, meséljen. Mindent mondjon el. Mindent. Majd én is
                  elmondok mindent. No mondja, no mondja, igazán. Mért van úgy elkeseredve?</p>
               <p>A férfi földhöz vágta cigarettáját és durva hangon felelt, majdnem ellenséges
                  színezettel.</p>
               <p>- Mert nincs pénzem, azért. Mert kínlódom és nyavalygok, mint a beteg kutya.
                  Azért.</p>
               <p>- Nincs pénze, - bólintott Magdolna alázatosan, - azt el tudom képzelni, milyen
                  gond. Nekem van, lássa. És most lelkiismeretfurdalást érzek maga mellett, hogy
                  gazdag vagyok. De nézze, majd meglesz ez a képviselőség, és azért jól fizetnek,
                  ugye? Csak nem kell a fejét elveszteni. Bízni kell, mindig csak bízni. És hinni
                  azokban, akik szeretik magát.</p>
               <p>- Engem? Ugyan ki az ördög szeret engem? Azok a cimborák, akiknek knikebájnt
                  fizetek hajnalban az ötödik kocsmában. És azok a nők, akiknek... akikről jobb nem
                  beszélni, és ezek is csak akkor, ha mennél nagyobb a híre, hogy Szilágyi Ákos
                  kurizál nekik. A gyerekeim idegenek hozzám. Mim van nekem? Megette a fene az én
                  életemet.</p>
               <p>- Hogy kije van, - rebegte Magdolna csendesen, szemrehányással, - hát szabad ezt
                  kérdezni, mikor itt ülök maga mellett? Hát volt már valaha valakinek a világon
                  ilyen barátja, mint én vagyok magának?</p>
               <p>A férfi ránézett a leányra. Most látni lehetett, hogy szeme fehérjét pici piros
                  erek lepték el az álmatlanságtól és a szeme alatt árnyékosabb a bőr, mint
                  másutt.</p>
               <p>- Maga? Nekem? Milyen furcsa kislány maga... igazán megható, amilyen kedves...</p>
               <p>Odanyúlt a leány hajához félkézzel és megsimította a haját. Ez olyan jó volt, hogy
                  Magdolna kénytelen volt a boldogság nyögését elnyomni magában.</p>
               <p>- Nézzen a szemem közé... ó be aranyos valaki...</p>
               <p>De Magdolna lesütötte a szemét. Arca pirosan lángolt. A férfi folytatta:</p>
               <p>- Furcsa... És mondja csak, miért pazarolja rám a barátságot? Mivel érdemlem én
                  ezt meg magától, én, aki öregedő, semmirevaló here vagyok ezen a világon?</p>
               <p>- A barátság nem kérdez. A barátság... az csak megvan és nem törődik semmivel. De
                  most tartsunk rendet. Hadd mondjam még meg, hogy mire vigyázzon a választás
                  dolgában. A legfontosabb, hogy megnyerje a maga számára Mintzért, a
                  főszolgabírót.</p>
               <p>- Eh, tudom. Kellemetlen dolog. Ki nem állhatom azt a pasast. Aféle hetvenkedő,
                  zsíros beszédű, vidéki Mokány Berci. De mit tudja azt maga, hogy mi az a Mokány
                  Berci. Most álljak oda gazsulálni neki, mikor legjobban szeretném megfricskázni az
                  orrát. Utálatos gondolat.</p>
               <p>- De kedves Ákos, Kollárnéval foglalkozni is utálatos gondolat, mégis teszi. Tegye
                  ezt is. Győzze le azt a régi emléket, vegyen erőt magán és legyen kedves hozzá. Ha
                  másért nem, az én kedvemért. Hogy jól menjen minden.</p>
               <p>- Régi emlékemet? Azt a párbajt gondolja? Hát ezt is tudja? Hallja, kis őrangyal,
                  minden percben jobban és jobban meg kell néznem magát. Ha azt mondom, hogy
                  megható, most már az is kevés.</p>
               <p>- Mondja, mi volt az a párbaj?</p>
               <p>- Semmi. Nőhistória. Részeg összeszólalkozás. Nem fontos. Az a fontos, hogy ő is
                  útál engem, nem csak én őt. Csinálhatok én azzal akármit, ellenem fog dolgozni.
                  Maga nem tudja a megyei politikát. A főszolgabírónak ezer módja van arra, hogy
                  ártson nekem, még ha hivatalosan mellettem kell is állania. Nézze csak, már én is
                  politizálok magával, mint a papája. De hát be kell látnom, igaz. Fontos ember,
                  kerülgetnem kellene. Mit csináljak, ha annyira nem bírom?</p>
               <p>- Vegyen erőt magán. Gondoljon arra, hogy én maga mellett állok. Egy igazi barát
                  sok erőt tud adni az embernek. Igérje meg nekem, hogy keresni fogja a Mintzér
                  Lőrinc kedvét. Apus azt mondta, hogy maga mindenkit el tud bűvölni, akit akar,
                  ebben nagy tehetség. Hát most mutassa meg, mit tud. Igéri nekem?</p>
               <p>Szilágyi Ákos csak nézte a leányt egy darabig, aztán kezet nyújtott és elnevette
                  magát.</p>
               <p>- Itt a kezem, megpróbálom. Jaj de furcsa kis valaki maga.</p>
               <p>Majd még megtudja, milyen barát tudok lenni egy életen át. Ezzel végeztünk. Most
                  faggatni fogom. Különféle rágalmakat hallottam magáról, de nem tudtam megcáfolni,
                  mert nem ismerem a részleteket. Hát először is. Mi igaz abból, hogy maga Bécsben
                  tudta meg a leánya születését, mert odament valami nő miatt?</p>
               <p>A férfi meghökkent. Nézte a leányt, csóválta a fejét, nem válaszolt rögtön.</p>
               <p>- Hány éves maga, Magdolna?</p>
               <p>- Most nem arról van szó. Maga mondta, hogy már felnőtt dáma vagyok. Feleljen a
                  kérdésre.</p>
               <p>- De kitől hallja ezeket a dolgokat? Ki az, aki így fenekedik ellenem és aki az
                  apjánál ellenem dolgozik?</p>
               <p>- Azt nem mondom meg. A kínpadon sem. Ne is fáradjon. Feleljen a kérdésre.</p>
               <p>- Nem szívesen. Ilyesmiről nem szívesen beszélek egy fiatal leánnyal. De nem
                  szeretném, hogy rosszabbnak lásson, mint amilyen vagyok. Ez így történt. A
                  feleségem más állapotban volt. Ugyanekkor megtörtént, hogy részeg fejjel egy
                  táncosnő társaságába kerültem. Úgy szerettem én azt a nőt, mint ezt a lócát. De az
                  veszettül belémszeretett. Üldözött, macerált, az életemet tönkretette heteken át.
                  Egy napon el kellett utaznia Bécsbe. Azt követelte, hogy vele menjek. Nem mentem
                  ki az állomásra, szándékosan lekéstem. Erre másnap hosszú expressz-levelet kaptam
                  tőle. A levélben megesküdött az édesanyja sírjára, hogy ha azonnal fel nem megyek
                  Bécsbe, ő mindent elmond a feleségemnek. Ettől megrémültem. Nagyon gyöngéden
                  gondoltam a feleségemre és féltettem a lelkirázkódtatástól, kivált mikor éppen
                  gyereket várt. Igen, felutaztam Bécsbe, a feleségem iránt való kiméletből. A
                  gyermek pedig három héttel előbb érkezett, mint számítottuk. Így történt. De ezt
                  nem tehettem közzé nyilt-térnek a Budapesti Hirlapban. Most aztán én vagyok a
                  lelketlen fráter és szoknyavadász. Mert egyszer becsíptem. Az volt mindennek az
                  oka. Tessék, elmondtam.</p>
               <p>Magdolna diadalmasan felkiáltott:</p>
               <p>- Tudtam! Tudtam! A telkemet tettem volna zálogba érte, hogy maga ilyen komisz nem
                  lehetett. Szívből köszönöm, hogy elmondta. Ez az én diadalom! Az én barátságom és
                  bizalmam diadala. Jaj, de örülök. Most tovább. Hogyan volt az az eset, mikor maga
                  a szüleimmel vacsorázott a Vampeticsnél és az orosz hercegnő odament az
                  asztalhoz?</p>
               <p>- Ezt is hallotta, bámulatos. Hát ez így volt. Még a katonaságom idején hivatalos
                  megbízást kaptam, ki kellett mennem, mint futárnak Szentpétervárra, az
                  osztrák-magyar katonai attaséhoz. Speciális megbizatás volt, hosszasan kellene
                  magyarázni, nem is fontos. Megjegyzem, legényember voltam. Az orosz
                  külügyminiszter meghívott egy estélyre. Ott bemutatott egy hölgynek. Szép volt és
                  érdekes, egy orosz herceg felesége, amerikai származású, elkezdtem neki udvarolni.
                  Amíg ott voltam, foglalkoztam vele. Ámbár a végén már nagyon úntam, mert erősen
                  ivott. A berúgott nő pedig nem nagyon imádni való. Mikor elutaztam, megigértem,
                  hogy levelezni fogunk. Váltottunk is egy-két levelet, de őszintén szólva, nagyon
                  úntam. Ekkor megismerkedtem a későbbi feleségemmel. Mikor elvettem, küldtem
                  hivatalos kártyát annak az orosz nőnek is, hozzá pedig pár soros levelet
                  mellékeltem, hogy gondoljon rám ezentúl is barátsággal, én megtaláltam életem
                  boldogságát, szépen elbúcsúzom, satöbbi, satöbbi, mint ahogy már szokás...</p>
               <p>Magdolna itt közbevágott. Valami fájdalom volt a hangjában:</p>
               <p>- Mint ahogy már szokás?</p>
               <p>- Persze, - felelt a férfi meglepetten, - miért?</p>
               <p>- Semmi, csak úgy kérdeztem. Folytassa.</p>
               <p>- Ó, drága kis jószág, mit tud még maga az életről. Mit tudja még maga, hogy ilyen
                  dolgokban a férfiak és a nők milyen egyformán komiszak. És én itt miket mesélek
                  magának...</p>
               <p>- Kérem, folytassa. Okvetlen folytassa. Ha nem folytatja, akkor taknyos gyereknek
                  néz és akkor megharagszom.</p>
               <p>- Aranyos. Hát szóval két éves házas voltam, mikor ez a nő felbukkant Pesten.
                  Kikutatta az új címemet és írt. Mindenáron találkozni akart velem. Én részint
                  nagyon úntam is, részint pedig nagyon féltem, hogy a feleségem rájön és
                  belebetegszik. Mert olyan féltékeny természetű, hogy ha valami előadódik, akkor
                  valósággal beteg lesz, ágyba kell feküdnie, rohamai vannak, sőt már szanatóriumba
                  is kellett szállítani. Egyszóval írtam a nőnek, hogy szívből sajnálom, de
                  rendkívül el vagyok foglalva és a feleségemmel éppen elutazunk, tehát legnagyobb
                  sajnálatomra nem találkozhatunk. És nyugodtan hajtottam álomra a fejemet.
                  Harmadnap a Vampeticsben vacsoráztunk a maga szüleivel és még másokkal. Már éppen
                  menni akartunk, mikor látom bejönni az orosz nőt egy ismeretlen emberrel.
                  Holtrészegek voltak mind a ketten. A nő, ahogy meglát, elkezd angolul kiabálni:
                  „Nini, maga az, darling, hát mégis csak találkoztunk!” Én rögtön felpattantam,
                  hogy eltávolítsam az asztaltól, erre ő a nyakamba esik és elkezd csókolni, mint
                  egy őrült. A feleségem hátrarúgta a széket és hangosan zokogva rohant kifelé a
                  közönségen keresztül. Én letéptem magamról az orosz nőt és rohantam utána. Az
                  orosz nőt soha többé az életben nem láttam. Tessék. Ezt sem tudom kitenni az
                  ujságba. Komisz fráter vagyok, idegen nőkkel csókolódzom a feleségem
                  jelenlétében.</p>
               <p>- Köszönöm szépen. Tudtam, hogy maga nem hibás. Csak sok az ellensége. Tudja, a
                  történelemben olvastam, hogy Talleyrand herceg iránt senki sem tudott közömbös
                  maradni, vagy nagyon szerették, vagy gyűlölték. Maga is ilyen ember. De igen, de
                  igen, ne legyintsen a kezével. Menjünk tovább. Mondja, maga komolyan szerelmes
                  volt a feleségébe?</p>
               <p>A férfi izgatottan felegyenesedett.</p>
               <p>- Pénzért házasodtam, mi? Kitartott selyemfiú voltam, mi?</p>
               <p>- Selyemfiú? Mi az?</p>
               <p>- Na, tessék. Egy fiatal lány miket hall rólam. De tőlem is: selyemfiú az olyan
                  férfi, aki pénzt kap azért, mert... mert szerelmes. Tudom én jól, hogy a hátam
                  mögött mire célozgatnak: pénzért házasodtam, elvettem a gazdag zsidólányt, hogy
                  kifizessem az adósságaimat. Hát ez így volt. Szabolcsba meghívtak agarászatra. Ott
                  az agarászbálon feltünt nekem egy fiatal leány. Vékony, fekete, első pillantásra
                  jelentéktelen, de mikor jobban megnéztem, valami érdekes, idegen fajtát éreztem
                  meg benne, valami nagyon race-nőt. Megkérdeztem, ki az. Megmondták, hogy bizonyos
                  kazai Krausz-lány, környékbeli nagybirtokos lánya. Nagyon gazdag. Bemutattak neki,
                  táncoltam vele. Beszélgettünk. Rendkívül érdekelt. Addig én zsidólánnyal nem igen
                  foglalkoztam. Ez volt az első. Egészen más volt, mint a mi asszonyaink.
                  Bámulatosan éles esze volt, nem is győztem vele a versenyt, pedig nem vagyok buta
                  ember. Aztán mindent tudott a világon, mindent olvasott, mindenütt utazott már,
                  kábítóan műveltnek találtam, én pedig bizony eléggé műveletlen vagyok. Aztán
                  egészen furcsa eszejárása volt, ha tréfált: villámgyorsan ki tudta csavarni a
                  szavakat, néha háromszoros szaltót ugrott egy mondatban, nekem bizony hosszasan
                  utána kellett gondolnom, míg megértettem a viccet. Különös lény volt, valami
                  egzotikus virágnak láttam, aki engem csak úgy lefitymál. És nem tagadhatom:
                  rendkívül kedves volt. Beleszerettem. De eszem ágában sem volt, hogy elvegyem. És
                  most én is elmondok valamit, amit még én sem mondtam soha senkinek. Ugye, szavát
                  adja, hogy nem mondja el senkinek?</p>
               <p>- Becsületszavamat adom, - felelt Magdolna ünnepélyesen, de az izgalomtól
                  lihegve.</p>
               <p>- Hát én akkoriban éppen agyon akartam magam lőni az adósságaim miatt. Már csak
                  úgy húztam egyik hetet a másik után. A tiszttársaim tudták ezt, vagy legalább is
                  sejtették, mindenesetre beszélgettek erről a valószínű dologról, ha én nem
                  hallottam. A lány télen Pesten lakott. Én gyakran írtam neki. Mondom, szerelmes
                  voltam bele. Egy izben valamiért fel kellett mennem Pestre. A Pannoniában szálltam
                  meg. Még aznap délután, mikor éppen el akartam menni dolgaim után, ez a lány
                  belépett a szobámba. Beszélni sem hagyott. Elmondta, hogy meghallotta: öngyilkos
                  akarok lenni. Hát jó, azt mondja, eddig nem akarta megvallani, de ő is szeret
                  engem. Ha mindenáron meg akarok halni, haljunk meg együtt. Leültettem és
                  igyekeztem megnyugtatni, igyekeztem meggyőzni, hogy nem foglalkozom öngyilkossági
                  gondolatokkal. Ott beszélgettünk ketten, ő nagyon sírt. De komolyan mondom, még
                  csak a kezét sem fogtam meg. S ekkor kopogtattak. Bejött az apja. Tudniillik az
                  apja véletlenül meglátta, - vannak ilyen bámulatos véletlenek, - mikor bejött a
                  szállóba és indult felfelé a lépcsőn. Ő pedig érthetően kíváncsi volt, hogy a
                  lánya miféle hotelszobába indult. Egyszóval ott kapta nálam. Nem sok lármát
                  csapott. Azt mondta, hogy ha el nem veszem feleségül a lányát, akkor én velem nem
                  kezd ki, mert nem bolond párbajozni egy huszártiszttel, hanem a lányát kitagadja
                  és kilöki az utcára, ország-világ szégyenére. Én azt a lányt akkor már szerettem.
                  Egy napi gondolkodási időt kértem, ők elmentek. Egy napig szinte ki sem mozdultam
                  a szobából, csak cigarettáztam és gondolkoztam. S akkor a végén úgy döntöttem,
                  hogy a szeretett leány szégyene és az én halálom helyett inkább azt választom,
                  hogy elveszem, akit szeretek és miután elvettem, akkor már élek a hozomány
                  előnyeivel is. Másnap elmentem hozzájuk és megkértem a lányt. Tessék. Ez a
                  házasságom története. Ha úgy vesszük, csakugyan pénzért házasodtam. De csakugyan
                  szerelemből. Van még tovább?</p>
               <p>- Igen, még akarok kérdezni valamit. Ha szerelemből házasodott, akkor miért csalta
                  meg a feleségét már fiatal házas korában? Nos? Miért tart szünetet? Miért nem akar
                  felelni?</p>
               <p>- Mert nem könnyű. Nem én miattam nehéz, hanem maga miatt. Már eddig is többet
                  mondtam, mint amennyit jól nevelt ember egy ilyen angyali tisztaságú...</p>
               <p>- Mondjuk: őrangyali tisztaságú.</p>
               <p>- Óriási. Ilyeneket is tud! Maga is ilyen gyorsan mond ilyen szellemességeket!
                  Bámulatos kislány. Hát komolyan mondom, igazán örülök az ismeretségének és a
                  barátságának. Tudja, mi az érzésem? Mintha mi már hosszú évek óta nagyon jól
                  ismernők egymást.</p>
               <p>Magdolna szíve megdobbant. A férfinak ez a megjegyzése nagyszerűnek, érdekesnek,
                  csodálatosan újnak tetszett előtte. Ezt férfi még bizonyára soha nem mondta
                  nőnek. Ez csak kettejük között fordulhatott elő. Nincs szebb bizonysága az ő
                  lelki rokonságuknak, mint ez a megjegyzés. Szeme elnedvesedett a meghatott
                  boldogságtól.</p>
               <p>- Maga is ezt érzi! Én is. Ez egészen hihetetlen. Tudja, hogy ez mit bizonyít?
                  Hogy a lelkeink már eddig is nagyon jól ismerték egymást a mindenségben, a mi
                  barátságunk már készen volt, éppen csak találkoznunk kellett hozzá. Mikor
                  megláttam magát, azonnal megéreztem. Maga nem. Nem, nem, ne legyen udvarias. Ez
                  így is van rendben. Már több regényben olvastam, hogy a nőknek az ösztöne sokkal
                  finomabb, mint a férfiaké. Erről maga nem tehet. Most menjünk tovább. Mondja a
                  házasságát.</p>
               <p>- Megpróbálom. Hát eleinte nagyon szépen ment a dolog. Úgy öt-hat hétig a nászút
                  után, mikor Párisból visszajöttünk. Itt készen berendezett lakás várt bennünket.
                  Turbékoltunk. Akkor aztán elkezdődtek a megjegyzések. Először finomabb célzások,
                  aztán egyre nyíltabbak. Hogy ők adják a pénzt, és az én nevem hallgass. Ez valami
                  rettenetesen érintett engem. Hogy a családja példálódzott, azt a szerelem kedvéért
                  még lenyeltem volna. De ő maga is éreztette velem, hogy kifizették az
                  adósságaimat. Elkeseredésemben elkezdtem lumpolni. Cigányoztam, új adósságokat
                  csináltam. Ebből persze még nagyobb baj lett. Most már botrányos veszekedések
                  következtek. Valami keserű kábulatban éltem és mindennap külön megbántam, hogy nem
                  lettem öngyilkos. De közben szerettem a feleségemet. Bizonyisten szerettem.
                  Emlékszem, hogy a Korona-kávéházban, egy hajnalban, kirántottam a kardomat és
                  belekaszaboltam a csillárba s ekkor minden ok nélkül eszembe jutott a feleségem,
                  aki otthon alszik és rögtön sírva fakadtam. Siettem haza, mert úgy éreztem, hogy
                  most mindent jóvá lehet tenni, nagyon szerelmesnek érzem magam, egyetlen jó szó
                  helyes kerékvágásba terelheti az egész életemet, meg tudok javulni, képes vagyok
                  mindenre. Hazamentem, benyitottam hozzá, térdre borultam az ágya szélénél. Erre ő
                  azt mondta: „Na, mi az, pénz kell?” Felkeltem és kikullogtam, mint a rúgott kutya.
                  Egyszóval akadt más, aki azt az egy jó szót kimondta. A szívem vérzett, a
                  feleségemet még mindig nem szüntem meg szeretni, de megcsaltam. És attól, hogy
                  megcsaltam, még jobban beleszerettem. Ezt maga nem értheti, kislány.</p>
               <p>- De igen, értem. A lelkiismeret hozzá hajtotta. Ez természetes. És ne mondja
                  nekem, hogy kislány. Hívjon Magdolnának.</p>
               <p>- Hát bizony nem is nevezhetem kislánynak, úgy látom. Az ember meghökken, hogy a
                  tisztasága mellett milyen felnőtt.</p>
               <p>- Na hálistennek, csakhogy végre nemcsak udvariasságból tart felnőttnek. Mondja
                  tovább, mi volt aztán.</p>
               <p>- Aztán tűrhetetlen volt a dolog. Töprengtem, hogy mit csináljak az életemmel. Egy
                  szép napon az apósom elé állottam és közöltem vele azt a szándékomat, hogy kilépek
                  a hadseregből, adjon nekem valami munkát. Dolgozni akarok. Földbirtokon
                  születtem, valami hasznomat bizonyára veheti a kazai gazdaságban. Ez nagyon
                  tetszett neki, megállapodtunk. De nem a gazdaságban kaptam állást, hanem az ő
                  pesti irodájokban, a Sas-utcában. Felköltöztünk Pestre. Civil ruhákat, civil
                  fehérneműt csináltattam. Elkezdtem hivatalba járni. Eleinte kitűnően ment a
                  dolog, de aztán hamar elkezdődtek a régi bajok. A hivatalban kutyába sem vettek,
                  nálam fiatalabb taknyosok rendelkeztek velem és a hátam mögött kicsúfoltak. Az
                  angol levelezésnél adtak dolgot. És a leveleimbe belepiszkáltak olyanok, akiknek
                  az angolról fogalmuk sincs. Sok mindent nem tudok, de angolul aztán igazán tudok.
                  Ez szegény apám hobbyja volt, az angol nyelv, az angol whisky, a teázás, az angol
                  öltözködés, a whist-játék, a borotvált arc, rókára nem lőni puskával satöbbi. Na
                  de, hogy ne szaporítsam a szót, megint elkezdtem elkeseredésemben lumpolni. Az
                  első gyerek még hozott valami javulást, de az is kurta időre. Egyszer rettenetesen
                  összevesztünk. Négy hónapig nem beszéltünk egymással egy szót sem. Külön
                  étkeztünk. A házassági évfordulón kibékültünk. Nem sokkal utóbb még nagyobb vihar
                  jött, akkor elköltöztem a Pannoniába. Aztán visszaköltöztem. A hivatalba
                  rendszeresen bejártam tovább is. Így ment ez sokáig, állandó marakodásokkal,
                  különköltözéssel, kibéküléssel, újra megtalált szerelemmel, fogadkozásokkal és
                  megint megalázással és összeveszéssel. „Kellett neked szép ember”, - mondta az
                  anyósom a feleségemnek előttem és a gyerek előtt. Közben jött a második gyerek, a
                  fiú. Mikor a fiú egyéves volt, megint különköltöztünk. De most már végleg. A
                  cégnél felmondták az állásomat azonnali hatállyal. Pereltem. Ők is pereltek más
                  címeken. Csinos dolgok voltak, mondhatom. Rágalmazás, becsületsértés, levéltitok
                  megsértése. Aztán nőtartás és gyermektartás. A pereket többnyire mind
                  elvesztették, én azonban elvesztettem az idegeimet. Nem egészen egy évvel ezelőtt
                  kiegyeztünk. Újra alkalmaztak a cégnél, de mindjárt egyévi felmondással. És
                  egyévi szabadsággal. Még két hónapig kapom a fizetésemet. Ha addig ez a mandátum
                  nem sikerül, akkor nem tudom, mi lesz. Lássa, már az, hogy elmondtam, rettenetesen
                  felizgatott. Ember még annyit nem szenvedett, mint én. Nem is tudom, miért mondtam
                  el magának. Ilyen összefüggően még soha senkinek nem mondtam el. Talán nem is
                  magának meséltem most az egészet, hanem önmagamnak.</p>
               <p>- Nem nekem? Miért okoz nekem fájdalmat, Ákos? Kihez legyen bizalma, ha nem
                  hozzám? Hát nem maga mondta, hogy már milyen réges-régen ismerjük egymást? Maga
                  nem érzi a barátságban a lelki közösséget?</p>
               <p>- Ó be elragadó maga ezzel a rajongó lelkével. Mintha borpárás, füstös kocsma után
                  friss ibolyát szagolnék. Hát most mindent elmondtam magának. Most már láthatja,
                  milyen ember a barátja. Lehet, hogy könnyelmű vagyok, de komisz ember nem vagyok.
                  És még mikor a pocsolyában fetrengtem is, mindig úr maradtam. Ezt megmondhatja
                  annak a rejtelmes ellenségnek, aki tudja ördög miért áskálódik ellenem.</p>
               <p>- Nem is engem kellett meggyőzni, Ákos. Én egy pillanatig sem kételkedtem magában.
                  Minden, amit mondott, engem is igazol, nemcsak magát. Ne féljen, ennek a
                  mandátumnak meg kell lenni. De aki maga nem segít, annak nem lehet segíteni...</p>
               <p>- Nini, miket mond. Kis életbölcs. Honnan veszi ezeket?</p>
               <p>Magdolna kissé küzdött magával. De tisztessége felülkerekedett hiúságán.</p>
               <p>- Ezt nem én találtam ki, - felelt szerényen. - egyszer régen apámtól hallottam.
                  Egyszóval...</p>
               <p>Ebben a pillanatban megkondult a fügedi templomban a déli harangszó. Szilágyi Ákos
                  ijedten felpattant.</p>
               <p>- Szent Isten, tizenkét óra és nekem tizenegykor a postán kellett volna
                  lennem.</p>
               <p>- Nagyon fontos, amit elmulasztott? - ugrott fel aggódva Magdolna is.</p>
               <p>- Táviratoznom kellett volna, hogy még idejében megkapják. A belügybe. De ha
                  expressz adom fel, még van idő. Valamivel drágább, az már semmi.</p>
               <p>- Hát akkor siessen. Tudom, hogy nem szabad tartóztatnom. Szeretnék önző lenni, de
                  a maga ügye fontosabb. Jöjjön, útközben még válthatunk egy pár szót.</p>
               <p>Elindultak a kastély felé.</p>
               <p>A férfi gondterhes arccal cigarettára gyújtott.</p>
               <p>- Nézze, Ákos, ne felejtse el, hogy megigérte nekem a főszolgabírót. Egy percig se
                  késlekedjék. A másik, hogy valamit még kérdezni akarok. Hogyan áll most maga a
                  feleségével? Hogy Tamásiban mit mondott erről, arra emlékszem. De nekem bizalmasan
                  talán mást fog mondani.</p>
               <p>- Nem, nem mondok mást. A béke valószínűtlen. Ismerem én őt jól. Most már örökre
                  szakított velem.</p>
               <p>Magdolna arca egyszerre elváltozott. Megállt az ösvényen, mint a sóbálvány.</p>
               <p>- Mi az, mi lelte? - kérdezte a férfi csodálkozva.</p>
               <p>- Várjon csak, várjon csak. Maga ismeri a férfilelket. Adjon nekem valamiben
                  felvilágosítást.</p>
               <p>- Tessék.</p>
               <p>- Tegyük fel, hogy egy férfi szerelmes egy nőbe. De a nő szakít vele. Attól a
                  férfi azért tovább lehet szerelmes?</p>
               <p>- Tudjisten. Még egy jó darabig mindenesetre lehet. Miért kérdi?</p>
               <p>- Csak úgy kérdeztem, - mondta Magdolna, újra megindulva, és hangjában valami
                  csalódással, - valakivel vitatkoztam erről. Azt állitották társaságban, hogy a
                  férfi reménytelenül tovább szeret. Ez lehetséges?</p>
               <p>- Mondom, egy darabig. Aztán szépen elmúlik a dolog. Mulatságos dolog ez, hogy
                  most úgy adok elő magának, mint valami tanár a katedrán. És még hozzá milyen
                  különös tantárgyból. De majd évek mulva maga is meg fogja érteni, amit most
                  mondok: reménytelen szerelem nincs. Legalább én úgy vagyok vele. Az a tudat, hogy
                  az ember nem kell valakinek, roppant kiábrándító. Ha az a sok reménytelen
                  szerelmes, akiről az ujságban olvasni, hogy felakasztotta magát, vagy marólúgot
                  ivott, nem sietné el a dolgot, hanem még várna egy kicsit, egész biztosan
                  kigyógyulna. De mondja, kislány... ó bocsánat, Magdolna, úgy látom, hogy az én
                  válaszom az előbb nem nagyon tetszett magának, mi? Miért lett tőle kedvetlen? Azt
                  szerette volna hallani, hogy akivel szakítottak, az rögtön kiábrándul?</p>
               <p>- Nem, nem, dehogy. Megmondom őszintén, hiszen én is teljes bizalommal tartozom
                  magának. Van valaki... akinek... akinek szeretnék megbocsátani, ha... ha még
                  mindig hogymondjam... érdeklődik irántam...</p>
               <p>Most a férfi hangja lett kedvetlen és kissé idegen egyszerre. Nevetése hamisan
                  hangzott.</p>
               <p>- Ni csak, szóval van „valaki”?</p>
               <p>Magdolna már nem felelhetett. A kastélyhoz értek éppen. Ugyanekkor pillantották
                  meg Hubay Imrét, amint a lovasember gyakorlott mozdulatával leszállott a Musztafa
                  hátáról.</p>
               <p>- Hé! Ki van itt? - kiáltotta a kantárszárat tartva és szokás szerint ráverve a ló
                  nyakára.</p>
               <p>A kastélyból kiszaladt Marci és átvette a kantárt.</p>
               <p>- Szervusz, Ákos. Rég itt vagy? Sajnálom, nagyon sok a mezei munka, meg ez az
                  átvétel, meg a hurcolkodás, azt sem tudom, hol a fejem.</p>
               <p>- Ákos az imént jött, apuskám, de már mennie kell. Kicsit fordultunk a parkban és
                  politizáltunk. Megnyugtattam, hogy te támogatod őt és mellette maradsz. Mert amit
                  te egyszer megmondtál, az olyan, mint a szentírás.</p>
               <p>- Jól van, mókus, jól van, - nevetett az apa. - Fűh, de kimelegedtem. Hát mi
                  újság, Ákos, mikor beszélgetünk egy kicsit a dolgokról? Meddig akarsz még Fügeden
                  maradni?</p>
               <p>- Gondolom, még három-négy napig, akkor felmegyek Pestre, szétnézek a belügyben és
                  ha minden rendben lesz, amit remélek, jövök vissza. És kezdődik a tánc. Ma még
                  igyekszem a főszolgabíróval részletesebben beszélni.</p>
               <p>- Na hálistennek, csakhogy nekiduráltad magad. És azt a pesti utat se nagyon
                  halogasd, mert valaki még elkapja előled a csontot. Nagy kutyák vannak
                  odafenn.</p>
               <p>- Ezért nem aggódom. Az embereim mindenütt vigyáznak és értesítenek. Nem jöhetnél
                  át este a kaszinóba? Én ott barátkozom az urakkal. Ha jössz, majd egy félórára
                  külön ülünk.</p>
               <p>- Nem, lelkem, nem lehet, én még a régi házban alszom a hurcolkodás miatt, itt
                  addig Magdolna a várúrnő.</p>
               <p>Beszélgetve mentek a külső, kerti kapu felé. Magdolnában csak úgy cikáztak az
                  ideges gondolatok: száz meg száz dolog jutott eszébe, amit elmulasztott említeni,
                  pedig a mondatokat mind olyan szépen kidolgozta és előkészítette magában. Aztán
                  meg ismét itt állt szemközt a bizonytalansággal: mikor fogják megint látni egymást
                  ebben a zűrzavarban, mikor még nincs rendes háztartás, légyottot nem lehet adni,
                  mert azt nem illik, érintkezésök nincs, sőt még azt sem tudja, hogy Ákos hol
                  lakik: megszállt-e valami háznál, vagy a toprongyos, fürdőszobátlan Magyar
                  Királyban vett szobát magának. A kapuban tehát hanyagul odavetette:</p>
               <p>- Viszontlátásra, Ákos. Tudja a járást, ugye, a Magyar Király felé? Mert gondolom,
                  ott lakik, nem?</p>
               <p>- Igen, ott lakom. Ó már vaksötétben is oda szoktam találni, mikor hazamegyek.</p>
               <p>Rá sem nézett búcsú közben Magdolnára. Mintha csak neheztelt volna valamiért.
                  Pedig ezt el sem lehetett képzelni, mert miért neheztelt volna éppen most, mikor
                  barátságuk a bizalmas vallomásokkal még szorosabbra fűződött? Apa és leánya
                  hallgatagon mentek vissza a száraz árok hídja felé, amely alatt fiatal libák
                  világos foltjai tündöklöttek a sötétzöld csalán és lapu sűrűjében.</p>
               <p>- Régóta van itt ez az Ákos? - kérdezte az apja, karonfogva leányát.</p>
               <p>- Nem nagyon régen, - hazudta azonnal Magdolna, - de tudod, apus, egyedül vagyok a
                  háznál és semmiesetre sem akartam bevezetni, azért mondtam, hogy üljünk le kint a
                  parkban, tudod, úgy gondoltam, hogy bevezetni, az teljesen lehetetlen, és a mama
                  is mit szólt volna hozzá, hát így volt.</p>
               <p>És mialatt saját fülével önmaga gyors beszédét hallgatta, elcsodálkozott: ez a
                  folyékony fecsegés egy gyerek beszéde volt. S ugyanaz a leány csicsergett ilyen
                  gyerekesen, aki öt perccel azelőtt még a legérettebb felnőtt módján a legnagyobb
                  életproblémákkal foglalkozott. Bámulatos, hogy a beszélgető társ mennyire formálja
                  az embert. Ha Yolandával beszélget, akkor egyenesen hülye az a „bakfis-plaus”,
                  amit folytatnak. Apjával engedelmes, jó kis gyermek hangján beszél. Ákossal pedig
                  hölgy módján társalog, kerek mondatokban, egyenrangú hangon, s olyan okos dolgokat
                  mond, amelyekre még maga sem gondolta volna magát képesnek.</p>
               <p>Bent a házban nagy volt a dübörgés, jövés-menés. Bútorokat raktak, huzogattak,
                  Hubayné előre meghatározott terve szerint. Az itteni holmi egy része itt került a
                  padlásra, az ottani holmié ott. A tamási házról úgy döntöttek véglegesen, hogy
                  felét lezárják, másik felét pedig odaadják állandó lakásul az új
                  jószágigazgatónak. Az onnan jobban tud dolgozni, mert Tamási fekvése középpontibb
                  az új, együttes birtokon, amelynek térképén a Clarisse néni hagyatéka hatalmas
                  félhold-alakban fogta körül az ő eredeti vagyonukat. Most már a második rakomány
                  érkezett Tamásiból, s többek között ezzel jöttek az agarak is, amelyeket egyelőre
                  bezártak egy üres ólba, hogy az új világot megszokják. Az apa minderre nem
                  figyelt, a nagy csarnokban tárgyalt falusi legényekkel. A sokkal nagyobb kastélyba
                  még egy inas kellett, meg egy ház körül való belső legény, ezeket válogatta a
                  jelentkező anyagból. Az anyag legényei a kastély túlsó oldalán várakoztak, lábokat
                  váltogatva, mígnem aztán a méltóságos úr elé kerültek, kalapjaikat zavartan
                  forgatták kezökben és torokreszelve válaszolgattak a tudakoló kérdésekre. Mindenki
                  rakosgatott, lótott-futott, igyekezett, cepekedett. Csak Magdolna maradt tétlen az
                  általános nyüzsgésben. Valami helyet keresett magának, ahol gondolkozhatott. Nem
                  ismerte még a folyosókat, a fordulókat, nem tudta, melyik ajtó hová nyílik,
                  ideiglenesen berendezett saját szobájába is több elindulás és visszafordulás után
                  jutott. Ez nagyon idegessé tette, mert felkavart gondolatai úgy keresték a
                  háborítatlan fészket, mint a lombos fa alját az, akit vihar ér utól. A házból nem
                  akart kimenni, mert nem hagyhatta apját egyedül, ha annak akad tíz perce, hogy
                  szót váltson vele. Hosszas keresés után végre kedvére való helyet talált magának,
                  ahova a „várúrnő” szó vezette. Azon a traktuson, ahol nem olyan régen még Clarisse
                  néni lakott, talált egy dobogós ablakmélyedést, jó mélyet, amelyen meglátszott az
                  ősi kastély falainak ágyúálló vastagsága. Karosszék állott itt a dobogón, fehér
                  porcellángombokkal kivert, dohányszínű és kopott, előtte egylábú
                  biedermeier-asztalka fehér csipketerítővel. Bizonyára itt üldögélt Clarisse néni,
                  hogy sütkérezzék a napfényben, hallgassa a rigók visszhangos tilinkózását és
                  nézegesse a park dús, régi fáit a kitárt zsaluk mögül. S talán visszagondoljon
                  elmult kilencven esztendeje annyi minden emlékére. A kilencven esztendő helyett
                  most beült a karosszékbe a „tizennyolc leszek”. Mélyen, majdnem fekve vackolta
                  bele magát a régi bútorba, annyira, hogy a nyitott ablakon át csak a bárányfelhős
                  mennybolt kék négyszögét látta, amelyen, mint a mértani átlók, olykor fecskék
                  nyilallottak keresztül.</p>
               <p>Feri. Most mindenekelőtt Ferire kellett gondolni. Még pedig olyan érzéssel, hogy
                  nagyon sok a hátralék, ami feldolgozandó. Mert hiszen a kiindulópont az volt, hogy
                  azt a bizonyos lelkiproblémát Ákostól kell megkérdezni s ahhoz szabni a további
                  lelki teendőket, de ő mindig éppen ezt az egyet felejtette el Ákostól megkérdezni.
                  Most is csak véletlenül tévedt rá az eszmecsere éppen erre a kérdésre. Ákos
                  szerint tehát az életben az úgy van, hogy az a férfiember, akivel szakítottak, tud
                  ugyan tovább is szerelmes lenni, de csak egy darabig. Mindenesetre tud. S hogy
                  milyen hosszú darabig, azt bizonyára senki sem mondhatja meg. Hogy Feri
                  szerelmes-e még, az teljesen bizonytalan. De vajjon mi volna jobb? Ha még lehetne
                  remélni a régi gyermekszerelem folytatását, vagy ha már nem lehetne? Magdolna
                  önmagába nézett. Próbálgatta érzéseit, mint mikor valaki a folyó jegét
                  próbálgatja, beszakad-e, vagy nem? Beleképzelte magát mindakét helyzetbe. Először
                  Ferivel kettesben andalogva, kézenfogva, beszélgetve, valami szép őszi ligetben, a
                  hervadás regényes hangulatában. Aztán elképzelte, hogy hosszú idő multán
                  találkoznak és nyájas közömbösséggel üdvözlik egymást. Igen, az utóbbi volna jó.
                  Igen, mi tűrés-tagadás, jobb volna, ha Feri közben másba szeretett volna bele.</p>
               <p>Mindezt majd meg kell beszélni Ákossal részletesen, ha alkalom adódik. El kell
                  neki mondani az egész regényt, a Feri vallomását, a titkos kézszorításokat, Feri
                  fogadkozását, a leveleket, a titkos írást, és végül azt a megrendítő dolgot a
                  szobalánnyal. Ákos ezt meleg érdeklődéssel fogja hallgatni, és...</p>
               <p>Magdolna gyorsan felegyenesedett, mintha kiáltást hallott volna. Azt a kiáltást
                  önmagából hallotta. Ákos egyszerre kedvetlen lett, mikor megtudta, hogy neki „van
                  valakije”. Miért lett kedvetlen? Miért? Miért? Magdolna megremegett egész
                  testében. Kezét szívére szorította, mert mellét tűrhetetlenül verte a dobogás. És
                  mintha valami borzasztóan boldogító fényesség előtt nem merné a szemét kinyitni,
                  úgy húzta-halasztotta, hogy válaszoljon magának. Gondolataiban a szavakat is csak
                  habozó léptekkel, gyáván, egyenként merte odarakni egymás mellé: lehet, hogy...
                  Ákos... féltékeny?</p>
               <p>Visszahullott a karosszékbe, ezt nem bírta idegekkel. Jó darabig gondolattalanul
                  ült ott, kezei görcsösen markolászták a karosszék két támláját. Egyszerűen megállt
                  az esze. Aztán lassan megint elindult benne az öntudat gépének munkája. Nagy
                  erőfeszítéssel visszafogta magát, csak lassan, csak lassan. Csak most nem szabad
                  hanyatthomlok belezuhanni valamibe, ami aztán iszonyú csalódással jár. Lehet, hogy
                  Ákos féltékeny, ez igaz. Igyekezett a képet maga elé idézni, ahogy ketten
                  közeledtek a kastély felé. A szavakat próbálta betű szerint visszahozni. A férfi
                  hanghordozását, szavainak lejtési módját, arckifejezését. Mint a festő rajzolta az
                  arcot, mint a zenész kottázta a szavakat. Igen, Ákos egyszerre elkedvetlenedett.
                  De, ha lehetséges volna az a hallatlanul tündöklő csoda, hogy a féltékenységtől
                  lett kedvetlen, akkor vajjon nem csak annyit jelent-e ez a féltékenység, hogy a
                  nagy-nagy barátságot nem szívesen osztja meg mással? „Istenem, Istenem” - mondta
                  magában riadtan, tanácstalanul, mintegy magát a sorsot sürgetve -, „hát most mit
                  gondoljak, hogyan tájékozódjam, kitől és mit kérdezzek?”</p>
               <p>Nem bírta a lelkében felkavart lángoló és zavaros nyugtalanságot. Egyszerre a
                  járkálás heves szükségét érezte. Felugrott a karosszékből és gyorsan elindult.
                  Irány nélkül. Folyosón sietett végig hajszolta magát, benyitott egy szobába,
                  átfutott rajta, megint ki a folyosóra, le a lépcsőn, két fokot ugorva egyszerre.
                  A lépcső alján megállott, mélyet sóhajtott, bamba kifejezéssel ingatta a fejét.
                  És értelem nélkül hajtogatta magában: mi ez... mi ez... mi ez...</p>
               <p>- Méltóságos kisasszony, kérem, ebből a ládából tessék kiszedni a képeket és
                  berakni a méltóságos asszony fiókos szekrényébe, ami már itt van. A ládát viszem
                  fel.</p>
               <p>A hang a Marci hangja volt. Jókora ládát tartott a kezében és nekiindult vele a
                  lépcsőnek. Magdolna követte, mint a holdkóros. És fent, abban a szobában, amelyben
                  ezentúl anyja szándékozott lakni, megállapodott a ládával. Marci elment. Ő
                  kinyitotta a ládát, belenyúlt. Aztán a keze megállt. „Mit is csinálok most? Ja
                  igen, a képek.” Kezdte kiszedni a képeket. Rengeteg régi fényképet őriztek a
                  háznál, különböző helyeken. Anyja nyilván elhatározta, hogy a képek ezentúl együtt
                  lesznek a jelzett szekrényben.</p>
               <p>Egymásután szedte ki őket. A legtöbbet gyerekkora óta nem látta, lassanként
                  érdekelni kezdték az emlékek. Volt ott kék bársonyba kötött családi album,
                  amelynek dohos szagú tetején ezüstből kiverve díszlett az ötágú korona, belsejében
                  pedig a kemény kartonlapok aranyvágású négyszögeiben olyan családi arcok
                  sorakoztak, amelyeket ő már nem is ismerhetett. A nagyszülőket még megismerte,
                  de már a nagybajszú ulánus tisztről, az egymás mellett üldögélő két krinolinos
                  vénasszonyról, a szoknyácskája alól hosszan kilátszó csipkenadrágjára büszke pisze
                  kislányról fogalma sem volt, kicsoda. Aztán egyes képek jöttek, anyja leánykori
                  felvételei valószínűtlenül befűzött és merev derékkal, báli ruhában,
                  jelmezestélyről származó tiroli viseletben. Megint nagy album, a millenniumi
                  hódoló díszfelvonulás emléke, mikor apja díszmagyarban képviselte a vármegyét.
                  Régi fürdőhelyekről származó képek is jöttek, úgynevezett „jux”-képek is,
                  például szülei az abbaziai cápa kitátott torkában. Tisztek, tisztek, tisztek.
                  Csoportképek. S Magdolna egyszer csak halkan felsikoltott. Az Ákos egy
                  hadnagykori képét tartotta a kezében. Kerevetre ültette Ákost a fényképész, azaz
                  a fényképészek, mert mint a kép alján aranybetűkkel olvasni lehetett, Gondy és
                  Egey debreceni fényképészek vették le. Szóval ott ült Ákos a kereveten, csákója a
                  kezében, szemén már akkor is monokli. Egymásra rakott lábszárain megfeszült a
                  nadrág a talpallótól.</p>
               <p>- Nem, nem, most szebb, - suttogta Magdolna -, mint akkor volt.</p>
               <p>Nézte sokáig, keze reszketett. Aztán oldalt félretette a képet és tovább
                  rakosgatta a többit, de kisvártatva eszébe jutott, hogy bejöhet valaki és
                  megláthatja az oldalt tett egyetlen darabot. Fogta hamar és gyors elhatározással
                  benyomta nyakánál a gyászruha eleje alá. Folytatta a munkát. Megint megállt.
                  Kiráncigálta kebléből a képet, sokáig nézte fürkészve és elkomolyodva, mintha
                  attól a régi huszárhadnagytól akarta volna megtudni, ami most annyira felkavarta.
                  Aztán újra rakosgatott. Jó sokáig tartott, amíg kihúzkodta a fiókokat és tervet
                  csinált, hogy az egyes albumok és képcsomók nagyságát hogyan egyeztesse össze a
                  fiókok külön nagyságával. Végül becsukta az utolsó fiókot is és ment kezet mosni
                  szobájába. Tiszta kézzel aztán, még egyszer elővette a régi, gyermekképű Ákost.
                  Ettől kezdve egész délutánja azzal telt el, hogy jött-ment, a cepekedő személyzet
                  között hasznavehetetlenül lábatlankodott, s olykor elbújt valahová, hogy a képet
                  megnézhesse. S ha nem nézte is, odanyúlt melléhez és a kellemetlenül horzsoló
                  papírt kitapintotta. Mindezek alatt pedig kínozta, hajszolta, sanyargatta az a
                  kérdés, amelyet megfogalmazni sem mert még valójában úgy, ahogy sejtelmei
                  diktálták volna.</p>
               <p>Apja elment anélkül, hogy búcsúzott volna tőle. De kapott estefelé más társaságot.
                  Marci jelentette, hogy itt van Friedrich kisasszonyka, és az ifjúurak is vele
                  jöttek látogatóba és a nevelő urat is elhozták.</p>
               <p>- Te, - futott hozzá Yolanda rendkívül fontos titkolódzással, - megmondtam neki,
                  hogy ő is jöjjön át, akarom, hogy ismerd, aztán mondd meg a véleményedet.</p>
               <p>Aztán jött a két Rosszcsont Ferke az előreszaladt nővér után a nevelővel. Péter és
                  Pál hangosan köszöntek és azonnal piszkálni kezdtek mindent, amihez
                  hozzáérhettek.</p>
               <p>- Engedd meg, hogy bemutassam neked Konda Béla tanár urat.</p>
               <p>Magdolna előtt egy tömzsi, savóarcú, pufók fiatalember hajlott meg. Kurtára
                  nyírott és kefével ridegen felfelé szoktatott fekete hajat hordott az ifjú,
                  ábrázata meglepően emlékeztetett a minapi húsvéti malacéra. Nadrágjából a térdnél
                  két erős púp állott ki és két vállát olyan sűrű korpa lepte el, mintha
                  berizsporozták volna. Ez volt Yolanda fejlődő szerelme. Magdolna szándékos
                  nyájassággal nyújtott neki kezet két okból: először Yolanda miatt, másodszor mert
                  apja elve az volt, hogy kisasszonyokat nevelőket, zongoraoktatókat sokkal
                  udvariasabban és nyájasabban kell kezelni, mint a társasághoz tartozókat.</p>
               <p>- Nagyon örülök, tanár úr, már sok szépet hallottam magáról. Remélem, jól érzi
                  magát Fügeden. Foglaljanak helyet.</p>
               <p>A malaci ábrázatot egyszerre pirosság öntötte el.</p>
               <p>- Őméltóságáék igen jóságosak hozzám. Igazán úgy vagyok itt, mint családtag. Ha
                  nagyobb célok nem hívnának, örökre itt szeretnék maradni.</p>
               <p>Az „örökre” szónál Yolanda gyors oldalpillantást kapott, amitől viszont ő lett
                  fülig piros.</p>
               <p>- Angyalom, - szólt Yolanda, - most jövök haza Zarándról, tudniillik az ottani
                  orvos felesége együtt járt a mamával intézetben, úgy volt, hogy egész nap ott
                  maradunk, de az egyik gyerek beteg, tehát hamarabb hazajöttünk, mondhatom neked,
                  rém kedves emberek, rém-rém kedvesek igazán, ritka szép zenélőóra van és rém jól
                  is plausoltunk, rém guszta volt az egész, annál inkább, mert a fiúk kivételesen
                  semmi kárt nem csináltak, szóval rém jól sikerült, és mikor hazajöttem, átadták az
                  üzenetedet, hát idejöttünk. Jó lesz egy kicsit plausolni és pletykázni.</p>
               <p>Magdolna ámult ezen a beszéden. Nem olyan régen természetesnek találta a Yolanda
                  mondanivalóit, bár a modorától idegenkedett. Most azonban csodálkozott, hogy ezen
                  az éretlen, fülsértő kamaszhangon nem botránkozott meg eddig. Visszagondolt
                  délelőtti beszélgetésére és összehasonlította ezzel a hanggal. Tíz évvel
                  felnőttebbnek érezte magát ennél a kis dudánál, aki már fűzőt hordott, ő pedig még
                  nem. És szégyenkezett önmaga előtt, hogy ilyen taknyos barátnője van, nem pedig
                  valami környékbeli fiatal úriasszony. Mit fog szólni Ákos, ha meglátja, hogy ezzel
                  barátkozik? De türelmes volt és jóságra intette magát. Kivált, mert Yolanda
                  jelentős integetésekkel jelezte, hogy ismerkedjék a nevelővel.</p>
               <p>- Igen, egyedül vagyok és gondoltam, kedved lesz átjönni. Tanár úrnak sok dolga
                  van a tantárgyakkal?</p>
               <p>- Nulla dies sine linea.</p>
               <p>- Igen. Sajnos nem tudok latinul. Ez mit tesz?</p>
               <p>- Egy napot sem vonás nélkül. Tudniillik ezt Nagy Sándor mondta, aki minden
                  tetténél vonalat húzott a rovásra. Mi is úgy vagyunk, nincs nap tanulás nélkül.
                  Ami nagyon szép, de még szebb volna, ha a fiúkat jobban érdekelné. Igaz, fiúk? De
                  őket csak az evés érdekli. Már pedig régi példaszó, hogy plenus venter non studet
                  libenter, vagyis a telt has nem szívesen tanul.</p>
               <p>- Nagyon művelt, - szólt Yolanda.</p>
               <p>A két fiú körében elnyomott vihogás támadt a Yolanda megjegyzésére. A tanár úr
                  szigorúan odapillantott. Mindkét kölyök egyszerre akart felelni, de Péter volt a
                  gyorsabbik.</p>
               <p>- Tanár úr kérem, Pali folyton röhögtet.</p>
               <p>- Bámulatos, - csóválta fejét a tanár úr, - hogy nem tudnak megkomolyodni.
                  Legalább idegen helyen szednék össze magukat. Nobile par fratrum, mondhatom.
                  Magyaráztam nekik eleget, milyen volt a spártai ifjúság, de a felemelő példa rájok
                  nem hat.</p>
               <p>- Hát jó, - felelt Pali szemtelenül, - majd rókát fogok lopni.</p>
               <p>A két fiú arca piros lett a visszafojtott röhögéstől. Egymás lábát rugdosták és
                  csufondárosan integettek Yolandára. Az végre is megelégelte a dolgot.</p>
               <p>- Kérem, - fordult a nevelőhöz, - talán jobb volna, ha a fiúk lent futkosnának a
                  parkban. Nekem úgyis mindenféle beszédem van a barátnőmmel.</p>
               <p>Konda Béla tanárjelölt hátrasimította fején a hajat, ami gyakori mozdulata volt,
                  aztán felállott.</p>
               <p>- Ezt én is helyesebbnek tartom, legalább nem kell itt szégyenkeznem miattok.
                  Kezeiket csókolom, a viszontlátásig.</p>
               <p>És már terelte is kifelé a két sihedert, topogva mellettük gondterhelten, mint a
                  tehetetlen tyúkanyó a vízbe futó kis kacsák mellett. Yolanda „hosszan” utána
                  nézett a korpás vállú fiatalembernek és mélyet sóhajtott. Aztán élénken
                  Magdolnához fordult, mikor eltüntek:</p>
               <p>- Na mondd, na mondd, mit szólsz hozzá? Ugye rém szimpatikus. Igazi tudós. Na
                  mondd, nem rém szimpatikus?</p>
               <p>- De igen, - felelte Magdolna kényszeredetten, - igen komoly fiatalembernek
                  látszik.</p>
               <p>Yolanda drámai módon megragadta a kezét. A heves mozdulattól majd megrepedt a fűző
                  a tömzsi derékon.</p>
               <p>- Te Magdolna, én rém odavagyok. Én meghalok érte. Ha nem lehetek az övé, nem
                  tudom, mit csinálok. Ilyen szerelmes még nem voltam életemben. Most tudom csak,
                  hogy ami eddig volt, az nem számított semmit. Gyerekes önáltatás volt minden. De
                  ez más. Ez életre szól. Ez egy szent és nagy érzés. Mondd, ugye rém
                  szimpatikus?</p>
               <p>- Hogyne, hogyne, - felelte Magdolna remegő lélekkel, nem a kérdésre, hanem
                  önmagára figyelve, - és mi a szándékod? Hozzá akarsz menni?</p>
               <p>- Igen. Ha az övé nem lehetek, akkor nem megyek férjhez soha. Tudom, hogy a
                  szüleim ellenezni fogják, de én minden harcot vállalok. Már megbeszéltük, hogy
                  várni fogunk egymásra. Csak nyolc esztendő van a nagykorúságomig, azt nem nehéz
                  kivárni. Nyolc esztendő a világtörténelemben annyi, mint egy pillanat, így mondta
                  ő is. Na és mit tudsz Feriről?</p>
               <p>- Semmit. Talán majd a nagy vakációban eljön hozzánk. Mi ujság nálatok? Nem
                  hallottál valamit a választásról? Engem most a politika nagyon érdekel. Apussal
                  gyakran beszélünk politikáról.</p>
               <p>- De hallottam. Otthon sokat emlegetik nálunk ezt a Szilágyit. Apám eleinte nem
                  volt mellette, de tegnap délelőtt levizitelt nálunk és mikor elment, apám azt
                  mondta, hogy mégis pártolni fogja. Csak az a baj, hogy apának nincs szavazati
                  joga, mert csak most költöztünk ide.</p>
               <p>Magdolna minden erejét összeszedte, hogy uralkodjék magán.</p>
               <p>- Nálatok volt? Ne mondd. És miket beszélt?</p>
               <p>- Rólatok is. Titeket rém dícsért. Mondtam is neki, hogy te vagy a legjobb
                  barátnőm, mert lelkileg rém összepasszolunk.</p>
               <p>Ez a közlés váratlan dühre indította Magdolnát. Felháborodott arra a gondolatra,
                  hogy Ákos úgy gondoljon rá, mint ennek a nevetségesen fecsegő kecskedudának a
                  legjobb barátnőjére. Felnőtt hölgy számára nincs ennél kompromittálóbb látszat a
                  világon. Szerette volna hirtelen haragjában nyakon ütni vendégét. De
                  összeszorította a fogát és várt egy kicsit, amíg izgalma lecsillapodik.</p>
               <p>- Igazán kedves tőled. És mit mondott rólunk Szilágyi?</p>
               <p>- Rém jókat. Mikor téged említettelek, képzeld, azt mondta, hogy aranyos jószág
                  vagy. Így mondta: aranyos jószág. És még azt is mondta, hogy nagyon szép nő
                  leszel.</p>
               <p>- Leszek? Azt mondta, hogy leszek?</p>
               <p>- Igen. Azt mondta, hogy az a típus vagy, aki egyszerre, átmenet nélkül lesz
                  gyerekből nővé és akkor feltűnő szépség lesz belőle. És akkor észrevette, hogy meg
                  vagyok sértve, mert megmondom őszintén, rém irígyeltelek, és akkor hozzám fordult,
                  és azt mondta, hogy én korábban fejlődöm és én már kész nő vagyok. Te, ez rém
                  kedves ember, ez a Szilágyi, és tévedtem, hogy buta. Ha most nem volnék benne
                  éppen véletlenül ebben a szent, nagy érzésben, még engem is érdekelne.</p>
               <p>- Várjál csak. Mit mondott? Hogy átmenet nélkül leszek feltűnő szép nővé? Azt
                  mondta, hogy „leszek”? Gondolj vissza és ismételd a szavakat.</p>
               <p>- Már nem emlékszem szóról-szóra, de ez volt az értelme.</p>
               <p>- Biztosan emlékszel, hogy ezt a szót használta? Gondolj vissza. Mondta azt, hogy
                  „leszek”, vagy esetleg rosszul emlékszel?</p>
               <p>Yolanda megzavarodott. Szinte hátrált volna a heves faggatás elől, ha nem ült
                  volna a széken.</p>
               <p>- Nem tudom... igazán... de azt hiszem, úgy mondta, hogy „leszel”.</p>
               <p>Majd, hogy kievickéljen a kényelmetlen faggatásból, ő kezdett beszélni:</p>
               <p>- Te, erről rengeteget pletykáznak, erről a Szilágyiról. Például azt hallottam,
                  hogy Véghné a jövő héten utazik Pestre. Hogy évekig nem jutott eszébe Pestre
                  menni, minden nyáron Hévízre ment, de most egyszerre eszébe jutott, hogy ő Pestre
                  megy. Jelzem, Szilágyi is a napokban utazik Pestre.</p>
               <p>- Ez szamárság, - szólt kedvesen Magdolna, - őt Véghné nem érdekli. Csak most a
                  választás előtt mindenkihez kedvesnek kell lennie. Ezt megmondhatod akárkinek.</p>
               <p>- Gondolod, hogy nem érdekli? Én nem tudom, csak mondják. De az tény, hogy minden
                  délelőtt benéz a cukrászdába és iszik egy konyakot, és véletlenül Kollárné mindig
                  ott van és hasét rendel. És beszélgetnek.</p>
               <p>- Micsoda egy piszok pletykafészek ez a Füged, - fakadt ki Magdolna, - már igazán
                  bánom, hogy itt örököltem és ide kellett költözni. A fene egye meg...</p>
               <p>De mialatt megtapintotta a ruhája alá rejtett képet, észrevette, hogy nagyon
                  elragadtatta magát.</p>
               <p>- Biztosan majd énrólam is így fognak pletykázni, - tette hozzá kimagyarázóan, -
                  pedig én a pletykát utálom. Hallani sem szeretem. Mondd, és még miket mondanak
                  róla?</p>
               <p>- Rém érdekeseket. Apa azt mondta, hogy ez a legjobb kártyás, akit valaha ismert.
                  Azt mondta, hogy ha ferbliben lehet zseni, akkor Szilágyi zseni.</p>
               <p>- Igen, esze van. És még mit hallottál?</p>
               <p>- Sokat, csak így hirtelen most nem jut eszembe. Ja igen, mondták, hogy három éve
                  egy színésznő megmérgezte magát, de mindenki tudja, hogy őmiatta. A nevét is
                  mondták annak a színésznőnek, de elfelejtettem. Ja igen, képzeld, írt nekem az a
                  Singer Bella, tudod, aki színinövendék lett, most már Solti Bellának hívják, de a
                  mama bontotta fel a levelet és megtiltotta, hogy válaszoljak, erre titokban
                  válaszoltam, hogy ne írjon egyelőre, de majd gondoskodok valami címről, ahová
                  írhat. Ja igen, te, az a titkos írás, az rém hasznos. Szokunk Bélával írni
                  egymásnak, rém guszta dolog, igazán köszönöm. És mondd, hát mi van Ferivel?
                  Legalább te írhatnál neki titokban. Tudod mit, ha valami megbízható címet tudok,
                  neked is odaadom, és akkor kaphatunk leveleket. Már gondoltam a posztresztantra,
                  de az nem jó, mert a postáskisasszony ismer bennünket és elmondja.</p>
               <p>- Jó, majd add ide a címet. Mit mondtál, hogy hány órakor szokott Szilágyi a
                  cukrászdába menni?</p>
               <p>- Tizenegy és tizenkettő között. Miért?</p>
               <p>- Nem fontos, csak úgy kérdeztem.</p>
               <p>- Nekem így mondták. Ja igen, és még azt is mondták, hogy van egy törvénytelen
                  lánya Lovrinban, aki most tizenhét éves.</p>
               <p>- Micsoda? Hány éves?</p>
               <p>- Tizenhét. Ő ott volt katona. Lovrinban.</p>
               <p>- Tudom, tudom, hiszen apussal együtt szolgáltak ott. Én is Lovrinban születtem.
                  Furcsa. Éppen abban az időben, mikor az ő lánya. Ha ez igaz. De talán ez is olyan
                  piszok pletyka, mint a többi. Többet nem hallottál erről a lányról?</p>
               <p>- Nem, semmit, ezt is csak úgy mellékesen említették. Te, mondd, és a
                  ludovikásoknak mikor van nagyvakációjuk? Azért kérdezem, mert nyáron mi Bélának
                  adunk egy hónap szabadságot, akkor hazamegy az édesanyjához. És én szeretném, ha
                  nem akkor utazna el, mikor Feri idejön, mert rém guszta volna, ha találkoznának és
                  összebarátkoznának. És ha kikerülnek az életbe, akkor is jóban volnának, a nagy
                  tudós és a nagy hadvezér, és sokat lennénk együtt négyen, mondd, ez rém édes
                  volna, nem?</p>
               <p>- Hogyne, hogyne. És azt nem hallottad, ki az anyja annak a törvénytelen
                  leánynak?</p>
               <p>Nem. Yolanda ezt nem tudta. Több pletykát nem lehetett kisajtolni belőle egyetlen
                  cseppet sem. Ott ült még sokáig, de amit karicsált, mint a kapargálás közben soha
                  el nem hallgató jérce, annak nem volt magva semmi. Vacsoraidő táján felsikoltott
                  és lóhalálában sietett ki a fiúkat és szerelmét megkeresni. Sebtiben búcsúztak. A
                  nevelő kezet is akart csókolni, de Magdolna az Ákos ajkának emlékére gondolt a
                  keze fején, és nem engedte.</p>
               <p>Amit anyja rábízott a hurcolkodással kapcsolatban, az rendben ment nélküle is.
                  Neki most nem maradt más dolga, mint végigmenni a szobákon, az elvégzett munkát
                  tudomásul venni, aztán megint átadni magát gondolatainak. Vacsoráját alig
                  érintette, az állandó izgalom elvette étvágyát. Fél kilenckor már ágyában volt.
                  Miután a képet soká nézegette még, becsúsztatta a párnája alá. Aztán leoltotta a
                  világot.</p>
               <p>Egész tömeg probléma várta az ágy töprengő csendjében, amelyet az óraketyegés még
                  külön hangsúlyozott, mint a pihenő mindenség érlökése. Kint olykor elugatta magát
                  valami távoli kutya, a többi jelentkezett rá, de hamar abbahagyták. Ő egyesegyedül
                  volt a házban, ahonnan nemrég még halottat vittek el. Kiskorában rettegve rohant
                  volna erre a gondolatra anyjához, most éppen csak megborzongott tőle. És
                  képzeletének sok egyéb dolga is akadt most. A legerősebben az a cukrászda-ügy
                  tolakodott az eszébe. Visszaidézte, milyen ijedten pattant fel Ákos a park
                  lócájáról a déli harangszó hallatára. Hogy elmulasztotta a póstát. Vajjon
                  hazudott? Vajjon igazat mondott? Kollárné, Véghné... hogyan lehet ezek ellen
                  küzdeni? Asszonyok, elszántak, tapasztaltak. Hosszú sóhajtás szakadt fel a
                  sötétben kuporgó leány melléből. Haj, haj, de nehéz is a fiatal leány dolga...
                  Aztán az foglalkoztatta mélyen és sokáig, hogy Ákos képzeletében ő úgy él, mint
                  aki feltűnő szép nő lesz. Feltűnő szép, ami kimondhatatlan öröm. De csak lesz, ami
                  kimondhatatlan bánat. Ákos őt már többször felnőtt dámának nevezte. Ez ellene szól
                  a Yolanda pletykájának. De viszont Yolandát is érett hölgynek nevezte, ha ugyan
                  Yolanda nem hazudik. De viszont ez csak kötelező nyájasság volt, választás előtt
                  mindenkihez kedvesnek kell lenni, még egy ilyen pukkancshoz is, hogy a mamája
                  örüljön. Ó igen, bizonyára így is történt: őszintén és barátsági melegséggel
                  mondhatta ott Friedrichéknél, hogy Hubay Magdolna feltűnő szép lány, vagy mondjuk:
                  feltűnő szép lesz, de látván a család érzékenységét az idegen leány dícsérete
                  folytán, gyorsan és ügyesen helyrehozta a kellemetlen hangulatot egy semmit sem
                  jelentő bókkal. Ebben megnyugodott. Aztán elkezdett gondolkozni a törvénytelen
                  leányról. Ákosnak tehát van egy leánygyermeke, aki körülbelül akkora, mint ő.
                  Milyen különös érzés ez. Vajjon az a leány hasonlít rá? Ha igen, nagyon szép
                  lehet. De talán az anyjára hasonlít. Sajnos, bizonyosan akkor is szép. Mert ha
                  annakidején szép nem lett volna, akkor miért lenne Ákostól gyereke? „Vajjon Ákos
                  jobban szereti azt a lányt, mint engem?” Éles idegenkedést érzett, ha az
                  ismeretlen leányra gondolt. Viszont megsajnálta, hogy törvénytelen. Mi is az,
                  hogy törvénytelen? Az a törvénytelen gyerek, akinek a szülei nem házasodtak össze.
                  De ha nem házasok és nem laknak együtt, hogyan származnak a gyerekek? S ekkor
                  megint ott állt, annál a pontnál, ahonnan engedelmes jósága, testi dolgoktól való
                  idegenkedése, tisztasága mindig visszariasztotta gondolatait. De most még sokkal
                  hevesebben, mint bármikor eddig. Egy pillanatra megvillant előtte a bűnös látvány:
                  Ákos ölelő karral, sóváran közeledik egy női alak felé. Nem, nem, - mondta
                  félhangon felnyögve a sötétben, kétségbeesve rázta a fejét, mintha ezt a látványt
                  ki akarná rázni belőle, de meg különben is rájött már, hogyha az ember dühösen
                  rázza a fejét, nem lehet gondolkozni. Kezével is heves elhárító mozdulatokat
                  csinált, kergette magától a látványt, a szemérmetlenséget, a tudás fájának
                  félelmes kísértő gyümölcsét. Erőszakkal kényszerítette magát, hogy visszatérjen
                  arra a cukrászdai dologra, s ez sikerült is, mert valójában ez gondolkoztatta a
                  leginkább. Hogyan lehetne holnap délelőtt elmenni abba a cukrászdába? Egyedül
                  lehetetlen, senkije sincs, aki gardirozhatná. És még hozzá gyászban is van, nem
                  sokkal egy közeli rokon temetése után talán egyáltalában képtelenség is
                  cukrászdába menni. Tehetetlenül, de lázadás nélkül szomorkodott ezen, eszmélő kora
                  óta úgy nevelték, hogy a „nem szabad” és „nem illik” egyrangot foglalt el lelkében
                  a vallás parancsaival.</p>
               <p>De másnap mi történt. Apja kora délelőtt átjött a tamási pusztáról. Idegen urat is
                  hozott magával, aki az éjjel érkezett Pestről. Ezt be is mutatta a lányának, az
                  OMGE egy embere volt, szakértőnek kérette le, tanácskozni akart vele a hatalmasan
                  megnövekedett birtok célszerű kezeléséről. Eddigre már jókora határt bejártak a
                  homokfutón. Másfélórát tanácskoztak félrevonulva, akkor a szakértő úr, egyébként
                  komor, szemüveges, pantallós ember és egyáltalán nem birtokos külsejű, elment
                  valami fügedi rokonát meglátogatni azzal, hogy fél egykor kimennek a
                  Szilfa-majorba, ott tanácskoznak tovább s majd a juhásznéval főzetnek valami
                  ebédet.</p>
               <p>- Kitünő ember ez, mókus, - mondta Hubay, - aranyat ér. Öröm hallgatni, amit mond.
                  Én most elnézek a Bábliba.</p>
               <p>Úgy hívták a cukrászdát Fügeden, hogy Bábli, holott ilyen nevű tulajdonosa már tíz
                  éve meghalt. De hiába vezette a cukrászdát özvegy Kernácsné, a helyiség most is
                  Bábli maradt. S a Bábli szóra Magdolna szíve élénken elkezdett dobolni. „Most,
                  most, nagyon ügyesnek kell lenni”, - gondolta magában.</p>
               <p>- Apus, szeretnék kérni valamit.</p>
               <p>- Mondjad csak, angyalom.</p>
               <p>- A mama ugyan megtiltotta, hogy kimenjek a házból, de ha te megengednéd, veled
                  talán elmehetnék. Tudniillik úgy áll a dolog, hogy elfogyott a szájvizem. Hiába
                  küldöm a patikába akár Marcit, akár ezeket a lányokat, egészen mást hoznak. Még ha
                  cédulára értelmesen felírom, akkor is mindent összezavarnak. Ha veled mehetnék,
                  akkor a patikában megvenném a szájvizet.</p>
               <p>- Az rendben van, mókus, de mit csinálsz, míg én bemegyek a cukrászdába?</p>
               <p>- Hát... azt majd meglátjuk... vagy haza kisértetsz valakivel, vagy valami lesz.
                  Csak hadd menjek ki egy kicsit az utcára, igazán, már megpenészedem itthon az
                  unalomtól és az egyedülléttől.</p>
               <p>- Jól van, nem olyan nagy dolog, csak gyere. De tegyél kalapot, mert nagyon
                  kikapunk anyádtól.</p>
               <p>Izgatottan szaladt kalapot venni. S alig tudott elválni a tükörtől. Nézte magát a
                  kalap-illesztgetés közben és mosolyogva mondta a visszamosolygó gyászruhás
                  leánynak: feltűnő szép vagy, feltűnő szép vagy. S megtapintotta a keblébe rejtett
                  képet. Aztán szaladt le apjához. Kisvártatva már ott mentek a kisvárosi utcán,
                  amelyet két oldalról a különféle földszintes házak nyomott, egykedvű sora mentén
                  aszfalt-gyalogjáró szegélyezett, szélén sárga keramit-kockákkal. Egyik ház új
                  volt, palával fedett, ablakait jómódú gőgjében magasabban hordta, mint a többiek,
                  vasrácsos kapuján fagyalbokrokra lehetett látni. Mellette a másik ház majdnem
                  belesüppedt a földbe, korhadt zsindelytetejét zöldesfekete moha fedte el, apró
                  ablakai szinte a gyalogjárók lábáig hajoltak az alázattól. Az aszfalt keramitos
                  oldalán akácfák sorakoztak, lombjukra vastag szürkeséget rakott az országút pora.
                  Itt lépdeltek egymás mellett a csizmás, vászonruhás, jobbkarján fekete szalagot
                  viselő apa és a gyászruhás lány.</p>
               <p>- Jól megnőttél, mókus, semmivel sem vagy már alacsonyabb, mint én.</p>
               <p>Magdolna boldogan mosolygott rá apjára és válaszul a karjába kapaszkodott. Agyában
                  csak ez a két szó lüktetett: feltűnő szép. Már szinte nem is rá vonatkozott ez a
                  két szó, önmagáért szerette örömében ezt a két szót, és gondolataiban
                  Chopin-melódiát keresett, amelyre ez a két szó szövegként illik, hogy
                  dúdolhassa.</p>
               <p>A Csokonai-utcáról a Takarékpénztár emeletes saroképületénél befordultak a
                  Kossuth-térre. Itt még állt a hetivásár, a falusiak szekerei előtt egykedvű
                  bölcseséggel álldogáltak a lovak, a tarka viganók, pruszlikok és színes fejkendők,
                  a kirakott zöldség, paradicsom és egyéb holmi számtalan árnyalatú piros, kék,
                  rózsaszín, lila, zöld, sárga, barna és fehér foltja kavargó tarkasággá olvadt, a
                  nyüzsgésbe belehasított egy árva szamár rekedt ordítása, visítóan nyikorgott egy
                  arra haladó taliga, s a kövezeten kopogtak a csizmák patkós sarkai. Magdolna a
                  zürzavaron keresztül átnézett a másik oldalra, ott sárgállott a Magyar
                  Király-szálló sivár épülete, földszintjén a babérlombos, zöld bádogos, most
                  néptelen kávéházi terrasz, emeletén az unalmas ablakok sora. Vajjon melyikben
                  lakik Ákos? Az volna szép, ha a pillantás, amellyel bekutat az ablakon, éppen az ő
                  szobájában virággá változnék és lehullana a földre.</p>
               <p>- Itt a patika, - szólt az apa, - legalább én is veszek bikarbónát.</p>
               <p>Bementek. A gyógyszerész kivételesen ott állt a pultnál és kiszolgált, mert
                  máskülönben mindig üresen lehetett találni a patikát, a gyógyszerész bent hegedült
                  a laboratóriumban, még pedig mindig a Wieniawski legendáját. De most a hetivásár
                  nem engedte hegedülni.</p>
               <p>- Alázatos szolgája, méltóságos uram. No de ilyet, hogy ennyire megnőtt, Magdolna
                  kisasszony. Ha egyedül látnám, talán még meg sem ismerném. Mivel
                  szolgálhatok?</p>
               <p>Magdolna vásárolt szájvizet, holott volt otthon egy alig megkezdett üvege. És
                  mosolygott, és izgatott volt, és várta, hogy mi lesz, ha kimennek a patikából.
                  Kimentek. Az apa megállt tanácstalanul.</p>
               <p>- Hát most mit csináljak veled, mókus? Csak úgy nekivágtam bolondjában ennek a
                  kirándulásnak.</p>
               <p>- Te a Bábliba mégy, apus?</p>
               <p>- Odamegyek, mert Jakobovits ügyvéd ilyenkor mindig ott van, ha nincs tárgyalása.
                  De ha van is, később odajön.</p>
               <p>- Apus, miért ne mehetnék be veled?</p>
               <p>- Jaj, fiam, tudod, hogy anyád milyen kényes az ilyesmire. Gyászban is vagy. Igaz
                  elvégre, hogy nem este vagyunk, hanem délelőtt... és elvégre egy cukrászdába... és
                  én is itt vagyok... most igazán nem tudom...</p>
               <p>- Magdolna félrehajtotta a fejét és könyörgő arcot vágott. Ezt a fegyvert mindig
                  sikerrel alkalmazta.</p>
               <p>- Apus, itt van egy bizonyos sütemény, csokoládéstejszínhabbal van töltve, én úgy
                  szeretnék bemenni...</p>
               <p>Hubay nézte a lányát, aztán megveregette az arcát.</p>
               <p>- Eh, egye fene, akinek nem tetszik, majd szól. Gyere be.</p>
               <p>A szomszéd ház tartalmazta a Bábli-cukrászdát. Üvegablakos bejáratán aranybetűk
                  hirdették, hogy fagylalt kapható, de az aranybetűk közül az első is, az utolsó is
                  rég lehullott már, és valami értelmetlen, ember akár el is tünődhetett volna
                  rajta, hogy mi az az AGYLAL. Benyitottak. Hubay udvariasan előre engedte
                  leányát.</p>
               <p>Ott volt. Igen, csakugyan ott ült Kollárnéval a sarokasztalnál. Tehát csakugyan
                  minden délelőtt ugyanúgy üldögélnek itten, mint most. Tehát nem a póstára kellett
                  mennie, hanem ide sietett. Pepita ruhát hordott tetőtől-talpig, fekete lakkcipő
                  volt a lábán, bokáján sötétkék harisnya, megint selyem. Szemén csillogott a
                  monokli. Mindezt egyetlen pillantással megállapította Magdolna. Kollárné éppen
                  édesdeden és turbékolva nevetett valami megjegyzés fölött. Harmadiknak Kolozsváry,
                  a járásbíró, ült még velök együtt.</p>
               <p>- Ide ülünk, mókus, az ablakhoz.</p>
               <p>- Igenis, - rebegte hangtalanul, és elfogódottságában két széklábba is
                  belebotlott. Jakobovits ügyvéd már ott állt mellettök, hajbókolva köszönt és a
                  kínálásra helyet is foglalt. Magdolnánál jóval kisebb ember volt, erősen púpos.
                  Gnómszerű, kecskeszakállas fejét mintha valami végzetes nyomás szorította volna
                  bele felülről a testébe, s háta ettől a nyomástól görbült volna meg örökre. Mint a
                  púposok, nagy gonddal öltözködött, formátlan tetemén pompásan szabott ruhát
                  hordott, erős illatszer áradt belőle. Magdolna átpillantott amahhoz az asztalhoz
                  és ezt gondolta: „Mi ketten szálasak vagyunk, szépek és egyenesek.” Aztán rögtön
                  bocsánatot kért magában a púpostól ezért a kegyetlen örömért.</p>
               <p>És már ott állt mellettök maga Kernácsné is, aki olyan volt maga is, mint
                  boltjának valami rózsaszínű habos tortája. Rikító szőkeségű paróka ékeskedett
                  agyonrizsporozott, rózsaszín ábrázata fölött, teste csak úgy hömpölygött a
                  teltségtől, és túlságosan fehér kezére azt lehetett volna mondani, mint egy arcra,
                  hogy pufók.</p>
               <p>- Konyakot, méltóságos uram?</p>
               <p>- Igen. Kérek két konyakot, de a háromcsillagosból. A lányom majd választ valami
                  tortát. Hát hogyan állunk, ügyvéd úr, azzal a szolgalmi joggal? Jogom van az
                  átjáró úthoz, vagy nincs?</p>
               <p>Magdolna odament a pulthoz. Egy pillanatra átfutott a fején a gondolat, hogy ennek
                  a gonosz és kacér asszonynak méltóan lehetne fizetni most, ha jó hangosan
                  odakiáltana neki: „kezét csókolom, Margit néni”. Asszonyok, akik még tartanak
                  szépségökre, semmitől sem pukkadnak meg annyira, mint attól, ha nagy lányok
                  nénizik őket. De ezt nem tette. Egyrészt büszkeségből, másrészt azért, mert Ákos
                  füle hallatára nem akarta magát olyan gyereklánnyá lefokozni, aki Kollárnét, a még
                  nem öreget, nénizi. Vakmerő és egyéb terveket forgatott a fejében. Ezért csak
                  odabólintott az asszonynak, aki ugyanakkor bólintott vissza mérsékelt
                  nyájassággal, mikor Ákos felugrott mellőle és odament a pulthoz.</p>
               <p>- Kezét csókolom, drága kis őrangyal. Ezt nem is reméltem, hogy ma itt látom
                  magát.</p>
               <p>Magdolna kivett két darabot tányérjára a csokoládé-habosból. Négyet szeretett
                  volna kivenni, de restelte leleplezni Ákos előtt ezt a gyermeki
                  pákosztosságot.</p>
               <p>- Jó napot, Ákos. Gondoltam, hogy itt látni fogom. Hallom, minden délelőtt itt
                  van, és akárhol tartózkodik is, okvetlen idesiet.</p>
               <p>Ezt már hallania kellett Kollárnénak. És kétségtelenül hallotta is, mert azonnal
                  közelebb hajolt a járásbíróhoz és súgott neki valamit. Ákos meglepődött a
                  megjegyzéstől és jelentőségét azonnal elértette.</p>
               <p>- Igen, itt szoktam lenni ilyenkor. Ismerem azt a kisvárosi szokást, hogy a város
                  krémje ilyenkor találkozik. Cukrászdában hölgyek is, patikában inkább csak
                  urak.</p>
               <p>- Véghné nincs itt? - folytatta kitünően sikerült nyugalommal, miután letette a
                  villát, hogy az ne reszkessen a kezében.</p>
               <p>- Kicsoda? Ja igen. Nem láttam. Miért? Keresi?</p>
               <p>- Nem. Köszönöm, csak eszembe jutott. Hát Isten áldja meg, Ákos, örülök, hogy
                  láttam.</p>
               <p>Ment vissza az asztalhoz, amelynek olyan piciny volt a márványlapja, hogy a két
                  konyak és a két pohár ivóvíz mellé alig tudta odatenni süteményes tányérját.</p>
               <p>- Apus, nem cserélnél helyet velem? Itt nagyon erős a nap. Te szereted, én pedig
                  szeplős leszek.</p>
               <p>Helyet cseréltek. Úgy ült most, hogy éppen odalátott az asztalhoz. Azok
                  összebújtak és sokkal halkabban beszéltek. Most már nem nevetett egyik sem.
                  Kollárné komoran magyarázott valamit. Ákos élénken és türelmetlenül tiltakozott.
                  Aztán egyszerre mindaketten idepillantottak. Magdolna alig ért rá villámgyorsan
                  elkapni a pillantását. Figyelmét a süteményeknek szentelte, és pedig különös
                  gonddal a villa helyes tartására s a kés mellőzésére, ahogy tanították. Most már
                  vigyázott pillantásaival. Úgy fordult néha, hogy szeme sarkából láthatta,
                  idenéznek-e azok. S ha nem, akkor megkockáztatott egy villámgyors odanézést.
                  Kollárnét vette szemügyre, aki úgy rakta egymásra a lábát, hogy szépformájú,
                  hosszú combjain megfeszült a szoknya, alja alól pedig bőven kilátszott még a
                  bokáján felül is egy ujjnyi. Tehette: ő volt a kacér Kollárné, az ő hírének ez már
                  nem ártott. Konyakot ivott ő is, fel-felemelte szájához a kis poharat negédes
                  tartással, kis ujja messze elállott a többitől. A halkított vita tovább folyt.
                  Ákos láthatóan únta. Néha hátrahajolt a széken és fújta a füstöt. Azért hajolt
                  hátra, hogy mikor Kollárné megint súgott valamit, körülményesebb legyen előre
                  hajolnia. Ott, Magdolna két könyöke mellett behatóan folyt a tanácskozás a
                  szolgalmi jogról. De aztán befejezték, a kis púpos ember felállott és olyan
                  kecsesen hajtotta meg magát, mint a legdelibb táncos.</p>
               <p>A következő pillanatban Ákos már ott állt az asztalnál.</p>
               <p>- Nem zavarom a bizalmas családi kettest? Talán ha az ügyvédnek szabad, nekem is
                  szabad.</p>
               <p>- Ülj le, csak sajnos, mi is megyünk már. Sok a dolgom otthon. Mi újság, hogyan
                  haladsz?</p>
               <p>- Beszéltem Mintzérrel, ez a nagy eset. Mert folyton hajtogattad, hogy ő a
                  főszolgabíró és hogy fontos ember.</p>
               <p>- Na ne beszélj, igazán? Összemelegedtetek legalább?</p>
               <p>- Ez rendben lett volna, de egyéb baj sült ki belőle. A nagy békesség őrömére
                  megbeszéltük, hogy vacsora után találkozunk egy kvaterkára a kaszinóban. A
                  kvaterkából ferbli lett. Hát bizony szegény fejét rettentően levágtam. Igaz, hogy
                  fogalma sincs a játékról és veszett rosszul is járt a lapja.</p>
               <p>- Mennyit nyertél?</p>
               <p>- Valami nyolcszáz koronát. És legnagyobb részt tőle. Ismered, milyen istenverte
                  fukar ember. Meghal a pénzért. Most még nagyobb a baj, mint ezelőtt. Megfojtana
                  egy kanál vízben. Mondd meg ezek után, mi a manót csinálhatok.</p>
               <p>- Megmondom, pajtás. Adjál neki revánsot és veszíts neki vissza hatszázötvenet.
                  Azt te már meg tudod csinálni, ha akarod, úgy, hogy nem sértő. Akkor aztán
                  egyenesen imádni fog.</p>
               <p>Ebben a pillanatban nagy suhogással ellebbent mellettök Kollárné. A
                  szoknyatartásnak ez a divatja már magában véve is szemérmetlennek tetszett
                  Magdolna előtt, ahogy azonban Kollárné csinálta, az több volt a divatos
                  szemérmetlenségnél, az maga volt a feszes leplekbe öltöztetett és minden idomot
                  kiállító meztelenség.</p>
               <p>- Köszönjön, - szólt Magdolna.</p>
               <p>Ákos odakapta a fejét és gyorsan köszönni igyekezett, de Kollárné már elhaladt az
                  asztal mellett, erre olyan mozdulatot tett, mint aki fel akar állni. De
                  meggondolta magát. Kollárné mögött becsukódott az aranybetűs üvegajtó.</p>
               <p>- Hanem öregem, - szólt Hubay, - mondok én neked valamit. Nem jól csinálod te ezt,
                  ne vedd rossz néven. Az ilyen korteskedés természetesen azzal jár, hogy az ember
                  keresi a fontosak társaságát és igyekszik őket megnyerni. De mindennek van
                  mértéke. Elég szertelenül csinálod. Mindennap reggelig, arra semmi szükség. És az
                  ilyen magas ferblinek sincs értelme. Látod, most a főszolgabíróval is úgy jártál,
                  mint a lóra szálló huszár, aki akkorát lendít magán, hogy a másik oldalon
                  lefordul. Hadd a vágtát, öregem, elég lesz a trapp is. Na mi megyünk. Készülj,
                  mókus.</p>
               <p>Kernácsné megjelent az asztalnál, Hubay fizetett. Egy fényes hatost félretolt a
                  visszajáró pénzből.</p>
               <p>- Ez az Irénkéé.</p>
               <p>A szipogó orrú kiszolgáló kisasszony, félrenyakú penészvirág, felfigyelt a
                  borravaló-csörgésre, mint huszárló a trombitára.</p>
               <p>- Jaj, méltóságos úr, ne tessék elkényeztetni, hiszen itt nem ő szolgált ki.</p>
               <p>- Az mindegy. Hogy maga a nagyságos asszony szolgált ki bennünket, azon én nem
                  akarok még keresni is.</p>
               <p>Ákos is fizetett és túlnagy borravalót adott. Kimentek együtt az utcára.</p>
               <p>- Hazakísérlek benneteket, ha megengeded.</p>
               <p>- Tartom szerencsémnek.</p>
               <p>Mendegéltek együtt hárman. Politikáról beszélgettek, Magdolna hallgatagon ment
                  közöttük. Megint megtapintotta az elrejtett képet és titkosan elmosolyodott, mint
                  a csinytevő. „Ha te tudnád, mit hordok én magamnál.” És hallgatta a társalgást.
                  Hubay folyton azon lovagolt, hogy a főszolgabíróval rendbe kell jönni, aztán
                  mennél hamarabb sietni fel Pestre a hivatalos jelöltség miatt. Aztán egyszer csak
                  így szólt:</p>
               <p>- Ne vedd rossz néven, ha szóvá teszem: megkérdezem tőled minden teketória nélkül,
                  hogy mi lesz az alkotmányos költséggel! Zászló kell, meg kokárda, meg tollbokréta
                  a kalap mellé, meg fuvar, meg szivar, meg napidíj a korteseknek. Az nem kis pénz.
                  Gondoskodtál pénzről?</p>
               <p>- Hogyne, hogyne. Ez a része rendben van. Az apósommal megállapodtam, hogy
                  amennyiben a hivatalos jelöltséget megkapom, folyósítja a költséget. De segít ő
                  másképpen is: szeszgyár, meg cukorrépa révén szava van neki a kereskedelmiben, meg
                  a pénzügyben. Szóval tudja mozgatni a dolgomat a pártban is. Ha meggondolom,
                  kitűnően áll a dolgom. Kivált ha a te segítségedre is számíthatok.</p>
               <p>- Megmondtam neked: háromszáz voksot jelentek. A többi aztán a te dolgod.</p>
               <p>A bejárathoz értek.</p>
               <p>- Tehetem tiszteletemet egy-két percre nálatok, kedves Imrém?</p>
               <p>- Hát öregem, ha megelégszel a lányom társaságával és fordulsz vele egyet a
                  parkban, annak nagyon fogok örülni, de nekem bizony, megbocsáss, pesti vendégem
                  van, és pedig nagyon fontos.</p>
               <p>Igy kerültek Magdolna és Ákos ugyanarra a fehér lócára, amelyen előző nap
                  ültek.</p>
               <p>- Hát kezdjük, - szólt Magdolna, - és pedig szemrehányással. Maga nem őszinte a
                  jóbarátjához, Ákos. Tegnap azt mondta, hogy a póstára kell sietnie. Pedig nem
                  igaz: Kollárnéhoz kellett sietnie. Nekem ebbe nincs beleszólásom, Isten őrizz,
                  hogy belebeszéljek, de higyje el, ez itt nem használ magának.</p>
               <p>Most merészet gondolt. Anyjától gyakran hallott egy kifejezést, amelyet nem értett
                  ugyan egészen, de az volt a sejtése, hogy azt most jó helyen lehet alkalmazni. És
                  nagyon felnőttes, nagyon társaságbeli kifejezés. Tehát hanyagul még
                  hozzáfűzte:</p>
               <p>- Kár magát éppen Kollárnéval affichirozni.</p>
               <p>A férfi hirtelen rápillantott. Látszott rajta a meglepetés. De megjegyzést nem
                  tett róla.</p>
               <p>- Lehet, hogy igaza van, őrangyalka, de ez tiszta véletlen. Nem tehetek róla, ha
                  éppen a cukrászdában találom a fontos embereimet, de ő is mindig ott lóg.</p>
               <p>- Nézze, Ákos, ha szereti azt a nőt, nem baj. De hozzám legyen bizalmas, ennyit
                  megérdemlek. Szereti?</p>
               <p>- Ugyan ne nevettessen. Én? Ezt? Nevetséges.</p>
               <p>- Jól van. Ha komolyan mondja, az nekem elég. Komolyan mondja?</p>
               <p>- Akár becsületszavamat adom.</p>
               <p>- És Véghnét sem szereti?</p>
               <p>- Arra is becsületszavamat adom. Pedig nem szeretek hajigálódzni vele.</p>
               <p>- És nincs semmi összefüggés a maga pesti útja és a Véghné pesti útja közt?</p>
               <p>- Micsoda? Véghné készül Pestre? Ezt nekem nem is mondta.</p>
               <p>- Helyes. Figyelmeztetem, Ákos, hogy amit maga nekem mond, azt én vakon elhiszem.
                  Tehát ha nem mond igazat, az nem gavalléros dolog. Most beszéljen valakiről, aki
                  engem nagyon érdekel. Milyen a maga törvénytelen lánya, aki Lovrinban lakik?</p>
               <p>A férfi meghökkenve fordult feléje.</p>
               <p>- Ez hihetetlen. Hát így tudnak itt mindent? És hogyan jut ez el magához? Mert
                  hogy nem a szüleitől hallotta, az valószínű. Micsoda fészek ez a Füged, az
                  embernek megáll az esze.</p>
               <p>- Igen, itt sokat pletykáznak. De az most mindegy. Beszéljen róla. Nagyon
                  érdekel.</p>
               <p>- Keveset tudok róla. Hét éves volt, mikor utoljára láttam. Az anyja akkor elhozta
                  hozzám. Nagyon helyes kislány. Hozzám semmitsem hasonlít, teljesen az anyja.</p>
               <p>- Ki az anyja?</p>
               <p>- Ezt nem mondták? Mintzér Anna, a volt lovrini tanítónő.</p>
               <p>- Mintzér? Rokona a főszolgabírónak?</p>
               <p>- Hogyne. Unokahúga. Hiszen innen származott a főszolgabíróval az egész baj.
                  Emiatt párbajoztunk is. A fene egye meg, csak ne nyertem volna tegnap
                  annyit.</p>
               <p>- És hogy volt ez? Azóta nem látta? Nem is kívánja látni?</p>
               <p>- Jobb neki, ha nem látom. Sok gyerek nő fel úgy, hogy meghalt az apja. Neki is
                  jobb így.</p>
               <p>- És az anyja? Milyen? Szép volt? Szerette? Mindent mondjon el róla.</p>
               <p>- Nincs sok elmondani való. Fiatal kis tanítónő volt. Fiatalok voltunk és
                  könnyelműek. Mikor a gyerek megszületett, a vagyonom utolsó garasaiból vettem neki
                  egy kertes házat. A felét kiadja, abból él. De nem Lovrinban, ott szegény nem
                  maradhatott. Lugoson vettem a házat. A kislányt én tartom. Kap havi százhúsz
                  koronát, abból az anyja fizeti az életbiztosítást, hogy legyen valami kis
                  hozománya, ha férjhez megy.</p>
               <p>- Az a nő biztosan még most is szereti magát.</p>
               <p>- Nem lehetetlen. Nagyot vétettem ellene, igaz. De aztán az élet megbüntetett.
                  Sokat szenvedtem, megfizettem érte. De ezt hagyjuk. Nem magának való dolgok
                  ezek. Beszéljünk magáról inkább. Nini, most jut eszembe, hogy maga valami
                  problémát emlegetett. És hogy van valaki, az a bizonyos „ő.” Beszéljünk erről. Ki
                  az a boldog halandó?</p>
               <p>- Nem... én ezt most nem szeretném...</p>
               <p>- Hohó, - szólt a férfi élénken és igen jókedvűen, - nem úgy verik a cigányt. Maga
                  kiszedi belőlem a legbensőbb titkaimat a bizalom örve alatt, de mikor magára kerül
                  a sor, a bizalom nincs sehol? Na egy-kettő, ki vele. Gyónni. Ki az illető?</p>
               <p>- Semmi. Már szakítottam is vele. Rokonom. Még gyerek. Ludovikás.</p>
               <p>- Unokatestvér? Ez természetes. Ez a világ rendje. Minden teremtett lény a világon
                  az unokatestvérrel kezdi. Én nem is tudom, mit csinál az első szerelemmel az
                  olyan, akinek nincs unokatestvére. És miért szakítottak?</p>
               <p>- Nem szeretek róla beszélni, olyan csúf és kínos história. Rájöttem, hogy
                  kikezdett a szobalánnyal.</p>
               <p>Ákos összecsapta a kezét és kacagni kezdett. Magdolna, aki a földet nézve,
                  szégyenkezve beszélt eddig, sértődötten felkapta a fejét.</p>
               <p>- Mondja csak, - szólt Ákos vidáman, - nem Boriskának hívták azt a szobalányt?</p>
               <p>- De igen, - felelt Magdolna elhülve, - honnan tudja?</p>
               <p>- Óriási, hogy milyen kicsi a világ és milyen mulatságosak a véletlenek. A Magyar
                  Királyban szolgál egy szobalány, Boriska nevezetű, olyan ringó rokolyás, riszálós,
                  ropogós parasztlány. Azelőtt maguknál szolgált a tamási kastélyban. Megtisztelt
                  bizalmával. Elmondta, hogy van neki egy nagyúri gavallérja Budapesten, aki
                  leveleket is irocskál neki. Katonaiskolás, tisztúr lesz belőle. A fényképét is
                  elküldte. Sőt láttam is a fényképet. Olyan zsemlyeképű, jóindulatú kamasz. Sőt a
                  legutóbbi levelet is láttam. Isteni dolgok voltak benne. Azt mondja: „Köztünk egy
                  társadalmi örvény tátong, de ne csüggedj, engem az életben mindig magad mellett
                  fogsz találni.” Várjon csak, hogy is volt még: „Eljön az idő, mikor a könyörtelen
                  sors teljesen elválaszt bennünket a kardbojtom miatt, de te, a nép egyszerű
                  gyermeke, ezt meg fogod érteni.” Ó bocsánat, énnekem csak jár a szám, és talán
                  fájdalmat okozok magának. Alázatosan bocsánatot kérek, mert talán gyöngédtelen
                  voltam.</p>
               <p>- Várjon, - rebegte Magdolna alig hallhatóan, - most egy kicsit ne beszéljen.</p>
               <p>Hátradőlt a lócán és próbálgatta magában, hogy fáj-e. Maga elé képzelte Ferit.
                  Visszagondolt arra a furcsa és izgalmas jelenetre a holdfényes folyosón. A titkos
                  írásra. A kézszorításokra. Amelyeket, most már meg lehet mondani, nagyon
                  feszélyezett az, hogy mindakettőjüknek izzadt a keze. Feri tehát levelez a
                  szobalánnyal. Holdvilág és lelkek távoli egyesülése helyett. Ó, milyen mosolyogni
                  való gyerekség volt az egész. Hirtelen felröppenni érezte magát ebből a
                  gyerekségből, és Feri, a zsemlyeképű, jóindulatú kamasz messze elmaradt odalent a
                  gyerekkor csacsi és zagyva világában. Fáj? Dehogy, egy csöppet sem. Inkább valami
                  nagy megkönnyebbülést hozott, valami áldásos felszabadulást a gyerekkor
                  kényelmetlen kötelékeiből, amelyek eddig mindig húzták lefelé, mint az ingoványban
                  evickélőt a vízalatti indák. Isten veled, Feri, kedves, buta zsemlyeképű kamasz.
                  Felnézett, bele a férfi szemébe, boldogan és mosolyogva. De a szeme nedves
                  volt.</p>
               <p>- Nem fáj. Éppen ebben a pillanatban felejtettem el örökre. Csodálom, hogy ez
                  ilyen könnyen megy.</p>
               <p>Elővette a zsebkendőjét és rányomta két szemére, mint az itatóspapírost. Közben
                  nevetett. Aztán a zsebkendőt le akarta tenni maga mellé a lócára. De a zsebkendő
                  leesett a földre. Utána kapott, mélyen lehajolva.</p>
               <p>- Nézd csak, micsoda furcsa dolgot hordoz itt maga.</p>
               <p>A férfi, aki megpillantotta a lehajlástól elélógó fénykép sarkát, egyetlen
                  mozdulattal, ügyesen kirántotta sarkánál fogva a képet. Magdolna kétségbeesve
                  kapott utána. De Ákos már felugrott és háta mögé tett kezekkel tartotta a
                  zsákmányt. A leány első ösztönével neki akart ugrani. De neveltsége visszatartotta
                  ettől a testi támadástól. Ott állott a férfival szemközt, aki csúfondáros
                  nevetéssel, úgyszólván nyelvöltögető ingerkedéssel nézett rá. Szemmelláthatóan nem
                  az érdekelte, hogy kit ábrázol a kép, hanem a mulatság érdekelte, a móka, a
                  játékos bosszantás. De mosolygása egyszerre elapadt Magdolna önmagából kikelt vad
                  arckifejezésétől, mint ahogy a nyári veranda váratlanul elsötétül, mert felhő
                  úszott a nap elé. A lány remegő szájjal, hebegve szólalt meg:</p>
               <p>- Ha nem adja ide rögtön, soha az életben nem beszélek többet magával. Most
                  válasszon. Vagy ideadja behúnyott szemmel, vagy megnézi, és akkor örökre
                  végeztünk.</p>
               <p>A férfi is elkomolyodott. A képet még mindig a háta mögött tartotta. Nem szólt.
                  Figyelmesen nézte a lányt.</p>
               <p>- Miért nem szabad nekem ezt a képet látni, ha olyan bizalmas barátok vagyunk?</p>
               <p>- Nem, nem, - dadogta Magdolna a zokogás határán, - ezt az egyet nem.</p>
               <p>Hosszú szünet következett. Farkasszemet néztek. Akkor a férfi megszólalt:</p>
               <p>- Ez a kép csak az enyém lehet.</p>
               <p>Magdolna tovább állta a farkasszemet. De szeméből most már bőven omlottak a kövér
                  könnycseppek. Hagyta őket lefelé gördülni arcán érzéketlenül, akár csak az
                  ablaktábla a záport. Meg sem moccant. Szilágyi Ákos lassan előre vette a képet és
                  egyetlen pillantást vetett rá.</p>
               <p>- Tudtam mindjárt. De honnan szerezte ezt? Hadnagykori képem.</p>
               <p>Magdolna nem felelt. Mintha hipnotizálta volna valami felsőbb erő, csak állott
                  ottan mozdulatlanul és mereven nézte a férfit. Arcán csorgott a könnyek két
                  forró vonala.</p>
               <p>- Kislány, - mondta Szilágyi csendesen és nagyon puha hangon, - maga szerelmes
                  belém.</p>
               <p>Ő egyszerre elvesztette tartását. Leomlott a lócára, oldalt fordult és ráborult a
                  lóca hátára. Kitört belőle a rég benne bujkáló zokogás. A férfi azonnal leült
                  melléje. Magdolna azt érezte, hogy válla köré gyöngéd kar fonódik, amely szelíd
                  erőszakkal vonja valami ismeretlen és borzasztó boldogság irányába. Aztán arcán
                  ott érezte a férfi arcát. Az elbűvölően lágy bariton közvetlenül a füle mellett
                  duruzsolt, olyan közel, hogy talán hang nélkül még a szájmozgást is megértette
                  volna.</p>
               <p>- Édes kis csacsi, hát ne sírjon, na. Nyugodjék meg. Ó de aranyos. Miért csinál
                  ilyen bolondokat? Nagyon boldognak kellene lennem, hogy egy ilyen bűbájos kis
                  tisztaság szeretni tud engem, de nem vagyok boldog. Ne szeressen. Öreg vagyok,
                  könnyelmű fráter vagyok, nem érdemlem én ezt.</p>
               <p>Keze a leány álla alá nyult. Magdolna rövid vívódás után hagyta a fejét
                  felegyenesíteni, de a szemét erősen lehúnyta. S akkor a meleg és kellemes
                  lehelleten megérezte, hogy a férfifej közeledik feléje. Ahogy az engedelmes
                  halálraítélt átadja magát a hóhérnak, olyan kezes és akaratlan maradt ő is. Tudta,
                  hogy mi következik. S ott érezte száján a férfi száját, mintegy anyagtalan álmot,
                  leheletszerűen, egyetlen pillanatig, a kinyilatkoztatás áhítatos egyszerűségével.
                  Mintha valami tiszta, fenkölt vallás teljesedett volna be rajta, amely előtt
                  alázatosan le kell borulnia a léleknek. A két száj éppen csak hogy érintette
                  egymást, víztükör felett elsuhanó fecske módjára, vagy úgy, mint a zongorán
                  halkan leütött hang, melynek billentése rögtön elmult, de boldog hullámai még soká
                  remegnek. Megérezte, hogy a férfi mondani akar valamit.</p>
               <p>- Most ne mondjon semmit, - suttogta, - menjen el.</p>
               <p>Vállán elmult a férfi karjának érintése. Psyché érezte, hogy Ámor távozik. Fülét
                  sértette a távolodó lépések könnyed csikorgása a kavicson, jobban esett volna
                  neki, ha a férfi levegőből való látomásként hangtalanul eloszlik. A lépések aztán
                  elhaltak. Ő soká úgy maradt, élete első csókjával, mint akit boldoggá gyilkoltak,
                  mozdulatlan, révülten. Nagysokára feleszmélt, egyenesre ült, körülnézett, de
                  azonnal megint behúnyta a szemét.</p>
               <p>- Meghalok, - mondta magában elbűvölt örömmel, - ó bárcsak most meghalnék.</p>
               <p>Megint soká úgy maradt, ujjaival csodálkozva megtapintotta aztán ajkait és megint
                  sírásra fakadt. A lócára borult és kisírta a kimondhatatlan boldogság első el nem
                  viselhető izgalmát. Végre lábra tudott állani. Megnézte maga körül a világot és
                  egyszerre felháborodott, mert a világ semmi tudomást nem vett arról a
                  mindenség-megrendítő dologról, ami történt. A gyep zöld maradt és tűrhetetlenül
                  közömbös, az égbolt tudomást sem vett arról, hogy a naprendszer teljesen más, mint
                  öt perccel ezelőtt. Megvetően fordította el figyelmét égtől és földtől. Soha sem
                  érzett gőg feszítette belülről, amely mintha súlytalanná akarta volna tenni, hogy
                  a való világ fölé emelkedjék.</p>
               <p>A kép ott volt mellette a lócán, elvette, megnézte, könnyekre fakadt, mosolygott.
                  Aztán visszaadta a csókot a képnek vallásos rajongással, lehelletszerű áhítattal.
                  Visszacsúsztatta keblébe és elindult a kastély felé azzal a tudattal, hogy élete
                  két részre oszlik. Az első felét eddig élte át, a másik most kezdődik. És vitte
                  ajkán a csók emlékét befelé, még felfelé is szegte az állát ünnepélyes
                  vonulásában, mintha attól félt volna, hogy a csodálatos emlék lehull szájáról, ha
                  nem vigyáz eléggé.</p>
               <p>Atyja már nem volt a kastélyban. A hurcolkodás munkája vert fel odabent mindent.
                  De ő nem gondolt semmivel. Csak ődöngött légies és átszellemült állapotában egész
                  nap, mint valami álomkóros. Estefelé kissé megjózanodott és használni tudta
                  gondolatait, de csak részeg ember módjára. Szivárványos tervek futottak keresztül
                  a fején, választás, korteskedés, Ákos, mandátum, Ákos térdre borulva köszöni meg a
                  döntő segítséget, erre ő is térdre borul melléje, átkarolják és ugyanilyen
                  álomszerű gyengédséggel megcsókolják egymást, a világegyetem egyszerre megáll, a
                  szekerek megmerevednek az országúton, a városok lakossága mozdulatlan
                  porcellánfigurák tömegévé válik, csak az a mozdulat marad a föld kerekségén,
                  amellyel elengedik egymást és egymás szemébe néznek.</p>
               <p>Másnap délben már rendesen terítettek a kastélyban. Hubayné reggel tíz órakor
                  megérkezett az utolsó szállítmány gyanánt. Első dolga volt lármát csapni a
                  cukrászda miatt.</p>
               <p>- Legalább neked lehetett volna annyi eszed, hogy rögtön temetés után,
                  gyászruhában cukrászdába menni a legnagyobb neveletlenség. Apád ugyanolyan
                  tökéletlen, mint te vagy. Nem tudom, hova jutnátok, um Gottes willen, ha én itt
                  nem volnék. Na de itt vagyok, és most rend is lesz ennél a háznál, arra
                  megesküszöm. Csak a mellhártyámban ne érezném annyira ezt a szúrást.</p>
               <p>Magdolna szerény alázatossággal hallgatta, mint az egyház révült boldogjai. Az
                  apát háromnegyed óráig kellett várni a kész ebéddel, a borjúhús teljesen szétfőtt
                  a becsinált levesben.</p>
               <p>- Ja igaz, nagy újság van, - mondta Hubay, mialatt a becsináltat kanalazta, -
                  ennek a szerencsétlen Ákosnak megbukott a dolga.</p>
               <p>Magdolna kérdezni sem tudott, a hírt nem volt képes felfogni, mint akit bunkóval
                  fejbe ütöttek. De Hubaynét nem hozta ki sodrából a dolog.</p>
               <p>- Hogy-hogy megbukott? Hiszen nem volt választás.</p>
               <p>- Az nem volt, de történt egyéb. Sejtettem én, hogy így lesz. Míg ő itt
                  Kollárnéval cicázott, Pesten egy ügyesebb ember megelőzte. A kormány hivatalos
                  jelöltje Szada Géza, pesti ügyvéd. Tud maga erről angyalom, a keleméri tanító fia
                  ez, a kerületből való. Egyszer még maga adott neki használt ruhát, mikor az
                  egyetemre kellett mennie.</p>
               <p>- Jó, jó, ruhát adtam, je ne comprends rien. Mi az, hogy hivatalos jelölt?</p>
               <p>- Ezt hosszú dolog magyarázni, éppen magának, angyalom, aki ezt már tízszer
                  végighallgatta, de nem tudja. Elég annyi, hogy Ákosnak itt nincs több keresni
                  valója. Délelőtt tudta meg a főszolgabírótól, aki táviratot kapott. Mindjárt
                  összecsomagolt, a déli vasúttal ment vissza Pestre, hátha még tud csinálni
                  valamit. De hát ez persze képtelenség. Beszéltem vele, találkoztunk az utcán,
                  mikor éppen ment haza a főbírói hivatalból. Borzasztóan le van törve. Ja igaz,
                  mókus, a lelkemre kötötte, hogy téged nagyon melegen üdvözöl és kezedet csókolja.
                  Természetesen magának is, angyalom.</p>
               <p>Hubayné nem is felelt az üdvözletre. Magdolna halotthalványan ezt felelte:</p>
               <p>- Igen. Köszönöm, apus. Szóval Ákost most nem látjuk többet?</p>
               <p>- Egyhamar aligha. Ha önző kutya volnék, most azt mondanám: így a legjobb. Nagyon
                  terhes lett volna nekem a választás most, a legnagyobb felfordulásban, és még az
                  aratás is rövidesen itt van a nyakamon. De őszintén szólva sajnálom ezt a
                  boldogtalan fiút.</p>
               <p>- Én is sajnálom, aber ich muss sagen: minden bajának ő maga az oka.</p>
               <p>Magdolna ebéd után bement a szobájába azzal, hogy fáj a feje. Végig feküdt a
                  kanapén. El volt készülve arra, hogy egész délután sírni fog. De nem jött könny a
                  szemére. Feküdt, mint a holttest, és gondolat nélkül bámult a semmibe.</p>
               
            </div>
            <div type="chapter">
               <head>
                 V.
               </head>
               <p>A képviselőválasztás lezajlott. Szada Géza pesti ügyvéd megkapta a hivatalos
                  jelöltséget, lejött a kerületbe, végiglátogatta Fügeden a fontos embereket.
                  Kolláréknál egyetlen egyszer volt, de például Véghnét meg sem látogatta. Véghné
                  egyébként is csak egy-két nappal a választás előtt jött haza, az Ákos távozását
                  követő napon ő is felutazott Pestre. Asszonyismerősei alamuszi módon
                  megkérdezték, hogy nem találkozott-e véletlenül Szilágyi Ákossal, de ő nem vette
                  tudomásul a mérges kérdések élét és azt válaszolta, hogy egyetlenegyszer sem
                  látta, csak telefonon beszélt vele. Ákosnak kedve lett volna színházba menni, de ő
                  aznapra már elfoglalta magát.</p>
               <p>Azonban ez alig érdekelte a kedélyeket. Mindent lefoglalt a választás. A
                  főszolgabíró kitett magáért: teljes gőzzel munkának eresztette a hivatalos
                  gépezetet. Mikor Szada Géza megtette látogatását Hubayéknál, ő maga is ott volt.
                  Magdolna itt látta az asztal mellett a két embert: a főszolgabírót, akinek
                  bibircsókos, ráncos, árkos, hatalmas arca olyan volt, mint a turkesztán-dinnye, s
                  a jelöltet, a vidékies tájszólással beszélő zsíros, csúnya embert. Nézte és
                  gyűlölte őket a tehetetlen fájdalom haragjával. A jelölt elsöprő győzelmet
                  aratott, a szociáldemokrata párt jelöltje, aki egyetlen ellenfele volt, alig
                  tudott összesöpörni néhány száz szavazatot.</p>
               <p>Hubayéknál nem sokat gondoltak a választással. Mire a hurcolkodás dolga nagysokára
                  rendbejött, már itt volt az aratás. Betakarítás után az aratóünnepet, mint minden
                  esztendőben, most is a tamási kastélyban tartották, nem Fügeden. A kastély udvarán
                  hosszú kecskelábú asztalokat állítottak fel, s melléje gyalulatlan deszkából
                  vertek lócát. A legöregebb arató, akit bandavezér címmel tiszteltek a többiek,
                  elmondta a szokásos dikciót, amelyet apa, anya és leánya a verandán állva
                  hallgattak. Két ünneplőbe öltözött aratólány átadta az ajándékot, a búzaszárból
                  font és semmi más célt nem szolgáló különös tárgyat, amely óriás, négyszegletű
                  lampionhoz hasonlított, ékítő szalmaláncocskák függöttek sarkairól és tarka
                  pántlikák élénkítették. Hubay elmondta a szokásos pár szót, hazaszeretetre
                  intette parasztjait, aztán mindenki nekitelepedett a hosszú asztalnak. Távolabb, a
                  jégverem felé, hatalmas kondérokban rotyogott a gulyás, nehéz szaga és a nyilt tűz
                  füstje elkeveredett a július-eleji rekkenő hőséggel. A boros hordót, amelyet
                  oldalt vertek csapra, Marci huszár kezelte. A hosszú asztal élén Hubayné ült,
                  jobbján Begovcsevics prelátus, balján Friedrich Lóránt, aztán rang szerint lefelé
                  főszolgabíró, körorvos, járásbíró, az új jószágigazgató, gyógyszerész, mindenki.
                  Világos nappal kezdtek enni és a tánc is még napvilágnál megkezdődött. A
                  legdélcegebb aratólegényt kiküldték ugyan a többiek, hogy a méltóságos kisasszonyt
                  illendőség szerint megforgassa, de Hubayné ezt megtiltotta, mert a mély gyász
                  negyedéve még nem telt le.</p>
               <p>Magdolnának nem is volt kedve táncolni. Az utóbbi hetekben egészen megváltozott.
                  Ezt szülei is nem egy ízben megjegyezték, de annak a rovására írták, hogy végre
                  „fejlődik”. Ideje, más lány az ő korában már fejlett nagylány. Régen sem volt
                  nagyon közlékeny, de most naphosszat szavát sem lehetett venni. Legszívesebben
                  elüldögélt a fügedi nagy park egy lócáján, könyvvel a kezében, de nem olvasott,
                  csak órák hosszat bámulta a virággal pettyezett gyep fölött lebbenő pillangókat,
                  vagy hallgatta Yolanda és a nevelő lelki problémáit, s mihelyt szülei szóltak
                  hozzá, udvariasan és nagyon készségesen felelt, de maga nem kezdett beszélgetést
                  soha. A nagy kastélyból nem is ment ki, a városban napokon át nem fordult meg,
                  Friedrichékhez is csak akkor látogatott el, mikor ezt a neveletlenség veszedelme
                  nélkül már nem lehetett halasztani. És ott is csak a kötelező időt töltötte ki,
                  türelmesen meghallgatta Yolanda és a nevelő lelki problémáit, s mihelyt lehetett,
                  máris sietett haza. A szobalány kíséretében haladt végig az akácok alatt a
                  gyászruhás leány, nem nézett sem jobbra, sem balra. A túlsó oldalon, vagy háta
                  mögött összesúgtak a járókelők: ott megy a Hubay-lány, a vármegye egyik
                  leggazdagabb eladólánya. Ő pedig ment előre, egyenesen kihúzva magát, mint valami
                  dicsőséges titok hordozója, s ha a fügedi utca járókelői pontosan ki tudták volna
                  fejezni, amit a szálas, feketeruhás leány láttára éreztek, azt mondták volna, hogy
                  valami belső fény árad belőle. A szobalányhoz sem beszélt semmit, legfeljebb
                  annyit, hogy mikor meglátta a kastély kerítésére mázolt betűket, hogy: „Éljen dr.
                  Szada Géza szeretett képviselőjelöltünk”, akkor meghagyta neki, hogy azt holnap
                  reggel azonnal vakarják le.</p>
               <p>Csak egy dolog tudta érdeklődésre indítani, ahogy szülei ezt megfigyelték: a
                  kisgyerek. Eddig is szerette a gyerekeket, gyakran megállott a tamási
                  cselédudvaron, hogy a porban játszó pendelyes gyerekek maszatos pofácskáját
                  megveregesse, de ez annyi volt, mint mikor kicsi korában francia babájával
                  játszott, babusgatta, vetkeztette, lefektette. Most azonban a gyerekszenvedély
                  ugrásszerűen úrrá lett rajta. Ha a fügedi udvaron elkaphatott egy kisgyereket,
                  rögtön kézenfogta, sétálni vitte, faggatta, fésülte, játszott vele, csiklandozta,
                  nevettette. Az eleinte riadozó kis mamlaszok hamar hozzászoktak, lelkendező
                  sóvárgással szaladtak feléje a mindig kijáró cukorért, s ha elvitte őket az itató
                  vályúhoz, türelmesen hagyták kezöket megmosni.</p>
               <p>Most is, hogy az aratóünnep napjára meglátogatta a régi tamási otthont,
                  kisgyereket keresett magának. A hosszú asztal mellett únta az üldögélést, akárki
                  akárkiről társalgott, az terhére esett. Csak a kisgyerek pisze csacsogása nem
                  esett terhére.</p>
               <p>- Már megint a kölykökkel bajlódol, - szólt rá anyja, - még valami ragályos
                  betegséget szedsz fel nekem. Und Flöhe bringst du bestimmt nach Haus. És az a
                  gyerek már mehetne aludni.</p>
               <p>- Hagyja csak, angyalom, - szólt viszont az apa, - csak szeresse a gyereket, az a
                  világ rendje.</p>
               <p>Magdolna maga sem vetett számot azzal, hogy micsoda benne ez az egyszerre
                  eláradott gyerekimádat. Nem is nagyon törte a fejét rajta, jól esett neki, követte
                  kedve telését. Máson járt az esze reggeltől estig, sőt estétől reggelig is, mert
                  egyetlen gondolata álmaiban is folyton felbukkant: Ákos töltötte ki egész belső
                  világát. Most már tudta, hogy szerelmes. Gyakran tágra nyitotta önmagába tekintő
                  szemét és elcsodálkozva mondta magában: hát ez a szerelem, hát ilyen, ó be
                  különös. Mintha valami idegen természeti tüneményt szemlélt volna. Ezen
                  töprengett most is, amíg kézenfogva ment a kisgyerekkel, távolodva a
                  táncvigalomtól, amelynek négy szál vályogvetőből álló zenéje ilyen messzire már
                  csak a nagybőgő mély lüktetését küldötte el. Ez a távoli zene édes fájdalommal
                  símult a szívére. Az a szó jutott eszébe, hogy „édesbús”. Fogta a gyerek kezét, de
                  magát a gyereket is elfelejtette. Vajjon hol van ebben a pillanatban Ákos és mit
                  csinál? Borzasztó elgondolni, hogy gondjai vannak. Hiszen ahogyan elmondotta, ez a
                  képviselőség lett volna lehetetlen helyzetének utolsó megoldása. Bizonyosan most
                  készülődik elmenni valahová estére. Öltözködik a szállodai szobában. Borotválkozik
                  talán. Ilyenkor alighanem leteszi a monoklit. Arca fele már síma, másik fele még
                  szappanos. Fehér szappanhab azon a finom, férfias barna bőrön, milyen szép az
                  együtt.</p>
               <p>Felocsúdott arra, hogy már semmit sem hall a muzsikából, tehát túlmesszire
                  elkóválygott. A gyerek is már alig botorkált mellette meztelen, földréteges
                  lábacskáival, látszott rajta, hogy jártában el fog aludni. Megfordult, aztán mivel
                  a gyerek minden bevezetés nélkül elkezdett pityeregni, felkapta a karjába. Erős
                  szaga volt a kisgyereknek, a cselédlakás doha csak úgy áradt belőle, nyilván ebben
                  a pendelyben hált is, soha ezt egész nyáron le nem vették róla. De bár a szagok
                  iránt különös érzékenység lakott benne, most ez sem zavarta. Hogy a kis poronty
                  meleg testét magához símulni érezte, hirtelen vággyal nagyot ölelt rajta. A gyerek
                  még nyávogva felnyögött az ölelésből, aztán feje a Magdolna vállára csuklott és
                  azonnal elaludt.</p>
               <p>Ez az ölelés állandóan benne élt és készen állott a Magdolna két karjában. Akárhol
                  járt, akármit csinált, két karja hol tudva, hol tudatlanul érezte az ölelés
                  ösztönét: magához szorítani valamit, vagy valakit, és szorítani nagyon-nagyon. A
                  gyerek anyját megkereste a táncban. A cselédasszony javában illegette a derekát
                  arra a nótára, hogy „Lányok, lányok a faluba”, kiszólította az aratólegény
                  fogásából és átadta neki az alvó gyereket, miután még egy utolsót, de gyengédebbet
                  szorított rajta. S hiába adta át, az ölelés ott maradt tovább. Érezte egész este,
                  érezte éjfél után fél egykor, mikor tündéri holdvilágos időben visszakocsiztak
                  Fügedre. A hold felhőfoszlányok tengeri tájképében tündökölt, és mesévé ezüstözte
                  az egész tájat. Magdolna felnézett a rejtelmes égitestre és arra a fogadalomra
                  gondolt, amelyet a Ferivel tettek egymásnak. Hajdanában, nagyon régen, egy másik
                  életben; pedig ha összeszámítja, alig néhány hete történt az egész. És mégis olyan
                  messzinek tetszik az a hajdani gyereklány, aki ilyen mosolyogni való dolgokon
                  törte a fejét a titokligetben, hogy ez a mostani szerelmes nő úgy néz rá vissza,
                  mint valami rég elhagyott idegenre.</p>
               <p>- Nagyon álmos vagy, mókus?</p>
               <p>- Nem nagyon, apus. Miért?</p>
               <p>- Mert nagy újságot mondok. Utazunk.</p>
               <p>- Igazán? Jaj de jó. Hova utazunk? És mikor? Mindjárt?</p>
               <p>- Nem mindjárt, drágám. Anyáddal úgy beszéltük meg, hogy a félgyász leteltét nem
                  várjuk meg, hanem mikor már kész leszünk a csépléssel, miegymással, és egyéb
                  dolgainkat is sikerült rendbe tennem, akkor elmegyünk vagy három hétre Abbaziába.
                  Anyád oda kívánkozik. Én is szívesen megyek. Biztosan te is örülsz neki.</p>
               <p>- Hogyne örülnék. De máshova nem megyünk? Hiszen most nagyon gazdagok lettünk.</p>
               <p>Hubayné felneszelt erre félszendergéséből.</p>
               <p>- A pénz nem arra való, hogy elfecsérelje az ember.</p>
               <p>Ezt megmondta rendreutasító hangon, aztán ismét átadta magát a szendergésnek.
                  Hubay titokban mosolygott és legyintett egyet. Aztán folytatta:</p>
               <p>- Arra még telik, hogy leszaladjunk Velencébe. Meg fogod tapasztalni Velencét,
                  mókus. Azt akartam, hogy világot láss. Na? Nem is lelkesedel olyan nagyon.
                  Elrontod az én örömömet is. Azt hittem, hogy ugrálni fogsz a boldogságtól.</p>
               <p>- De igazán nagyon örülök, apus, - sietett Magdolna élénkebb lenni, - hiszen olyan
                  régen vágyom Velencét látni. És Abbaziának is nagyon örülök. Teljesen új lesz
                  nekem. Négy éves voltam, mikor ott voltunk, alig emlékszem rá, csak egyes dolgokra
                  homályosan. Tudod, most majd úgy fogok tenni, hogy kikeresek a könyvtárban
                  mindent, ami Velencére vonatkozik és előre megtanulom. Kimondhatatlanul örülök.
                  Köszönöm, apus, ennél szebb ajándékot nem is kaphatok.</p>
               <p>- Na, hát mégis örülsz. Jól van. Aztán hazajövünk és mire a félgyász letelik,
                  bálozni fogsz. Lehet, hogy a farsang idején hosszabb időt Pesten fogunk tölteni.
                  Hanem azt előre megmondom, hogy nekem az első szezónban még ne menj férjhez. Még
                  nem adlak. Még akarok hencegni a nagy lányommal. Aztán később, ha muszáj, Isten
                  neki.</p>
               <p>Magdolna szó nélkül megsímogatta apja kezét. Aztán elhallgattak. Dehogy is örült ő
                  kimondhatatlanul. Ha ezt a hírt néhány hónappal ezelőtt kapja, száguldozott és
                  bukfencet hányt volna örömében. Most a lelkében nem volt hely semmi más
                  érdeklődésre, csak arra az egyetlenegyre. És most elhatározta, hogy megjutalmazza
                  magát. A jutalmat eredetileg a lefekvés perceire szánta, de egyebet gondolt: most
                  fogja átélni az Emléket. Nagyon takarékosan bánt vele, naphosszat dugdosta és óvta
                  lelkében, valami babonás gonddal vigyázott rá, hogy ne költekezzék belőle, ne
                  koptassa. Olykor aztán megajándékozta magát az engedelemmel.</p>
               <p>Most is. Hogyan is történt az egész? Mikor lehajolt a zsebkendőért, hirtelen
                  rántást érzett. S akkor ott álltak egymással szemközt felpattanva. Ő könyörgött a
                  képért, de Ákos a háta mögé tartotta. S aztán bekövetkezett: Ákos megnézte a
                  képet. „Tudtam mindjárt. Hadnagykori képem. De honnan szerezte?” Ő leomlott a
                  lócára. Zokogott. S akkor jött a köréje fonódó kar. Csodálatos, hogy égési sebek
                  nem maradtak az érintéstől vállán és hátán. Ó igen, mennyire meg lehet érteni az
                  egyház szentjeinek életében a stigmákat. Nem is csoda az, hanem egyszerűen nem
                  lehet másként. Aztán arcához odaért az ő arca. Megrendítő érzés, emlékétől még
                  most is egész testében megrázkódik a holdvilágos országúton döcögő kocsin. A hang
                  duruzsolt. „Ne szeressen, öreg vagyok, könnyelmű fráter vagyok, nem érdemlem én
                  ezt”. S aztán az állán érezte a férfi kezét. Szelíd erőszak vonta a fejét. S
                  akkor... akkor... jött az a kimondhatatlan és iszonyatos boldogság... állj meg.
                  Emlék, állj meg, merevedjél meg tündéri szépségedben, mintha az egész világ
                  megállna, ez a két ajk, amely alig-alig is érinti egymást, ne váljék el soha,
                  maradjanak úgy egymás mellett mindörökkön örökké...</p>
               <p>- Alszol, mókus?</p>
               <p>Nem válaszolt, szemét úgyis lehunyva tartotta. Alvást színlelt. De a külső hangtól
                  elröppent az Emlék. A valóságban sem rebbenhetett volna széjjel hirtelenebbül és
                  erőszakosabban a két ajak, amelyet a tilos boldogságon rajtakaptak, mint így
                  képzeletben. Színlelt alvásában felsóhajtott, mint a párjától elüldözött kedves.
                  És azon nyomban elkezdett magával alkudozni: ez a „végiggondolás” nem érvényes,
                  mert megzavarták. Csak azért is megismétli, mikor lefekvés után háborítatlanul fog
                  feküdni a takaró alatt, még fülére is húzza, hogy anyját ne hallja. Mert az új
                  otthonban sok minden megváltozott, csak egy nem: itt is szomszédos volt szobája az
                  anyjáéval s az anyai horkolás itt is átfűrészelte a kettőjük közötti ajtót.</p>
               <p>Ez volt Magdolna életének mostani tartalma. Mintha tündérkirálynő adott volna
                  kezébe egy elvarázsolt aranyat, amely nem fogyott el soha, bár naponta elköltötte.
                  Talán akkor sem fogyott volna el, ha naponta százszor elkölti, de ezt nem merte
                  megpróbálni. Egyrészt vérében is, nevelésében is benne volt a pazarlástól való
                  idegenkedés, másrészt túlságosan tisztelte az Emléket ahhoz, hogy tékozlóan mert
                  volna hozzányúlni. Áhítatosan óvta is, de azért gyönyörködött is benne az olyan
                  hercegnő módján, akik búsás vagyona közepette jó gazdasszony. Az Emlék volt az,
                  amely egész énjét befelé fordította. Nemcsak Tamási-pusztáról költözött át
                  Fügedre, hanem a külső világból is átköltözött a belső világba, amelyben az volt a
                  csodálatos, hogy a mindenség helyett nem foglalt el több területet egy kerti lóca
                  környékénél s időben a világtörténelem helyett nem terjedt többre két-három
                  percnél, mégis végtelenül nagyobb és örökkévalóbb volt, mint az az élet, amelyben
                  a való hétköznapok multak egymásután. Fejlődött ez a belső világ is, noha minden
                  szemernyi részecskéje változhatatlan volt az Emlékben, de napról-napra
                  légiesedett, távolodott a valóságtól, akárcsak a földgömb, amely másodpercenként
                  rettentő távolságokat suhan előre a világűrben, mialatt az élet változatlan
                  azonosságban folyik tovább rajta. Eleinte még el-elgondolkodott, hogy Ákos a nap
                  e pillanatában vajjon mit csinál, sétál-e, társaságban van-e, milyen környezet
                  veheti körül, hogyan öltözködött. De ez a találgatás meddőnek és tehetetlennek
                  bizonyult. Nem volt tűnődéseinek semmi támasztópontja. Nem ismerte Pestet, mert
                  ott a millennium óta nem járt s annak zászlópompája, utcai tömege, a
                  világkiállítás poros és fárasztó hősége csak kusza nyomokat hagyott emlékében. Nem
                  emlékezett előkelő vendéglőre, amelynek környezetébe Ákost beleképzelhette volna.
                  Nem ismerte Ákos napirendjét, pesti szokásait, ismerőseit, társaságát. Ezért egyre
                  kevesebbet kezdett rá gondolni, mint való emberre, a sötétben való tapogatódzás
                  helyett az Emléknek abba a világába vonult inkább, amelynek minden rezzenését
                  pontosan ismerte. Végül már nem is gondolt az élő Szilágyi Ákosra, hanem csak arra
                  a fejre, amely közeledik az övé felé, a karra, melynek mámorral zsibbasztó
                  érintése válla köré fűződik, s az ajakra, amelynek boldogsága olyan, mint a halál
                  megsemmisülése lehet.</p>
               <p>De egy délben erről az útról ismét visszarendült a külső világba. Apja így szólt
                  étkezés közben:</p>
               <p>- Ja, igaz, angyalom, Szilágyi Ákos írt. Ott van a levél az asztalomon, majd
                  odaadom.</p>
               <p>- Mit ír a boldogtalan? - kérdezte Hubayné teljes közönnyel.</p>
               <p>- Új lehetőséget talált ki kínjában. Fürdőigazgató akar lenni.</p>
               <p>- Micsoda?</p>
               <p>- Fürdőigazgató. Emlékezhetik maga, angyalom, arra a Kövecses nevű kis fürdőre,
                  itt van nem messze, egyszer keresztülkocsiztunk rajta és ki is szálltunk. Magdolna
                  hároméves lehetett, ő is velünk volt...</p>
               <p>- Tudom, tudom, mikor a Szapáry-ezüstlakodalomra mentünk. Ein schmutziger
                  Krähwinkel. Na és?</p>
               <p>- Hát ezt a fürdőt meg akarja venni valami pesti bank. Kifőzték, hogy ő legyen az
                  igazgató. Persze, az adminisztrációhoz kapna külön embert, mert ahhoz nem ért. De
                  reprezentálni tud, az biztos. Jól játszik tarokkot, jól táncol, mindenkihez nagyon
                  kedves tud lenni, rengeteg ismerőse is van. Azt írja, hogy mivel itt a járásban
                  sok összeköttetésre tett szert, egész biztosan fel tudná lendíteni a forgalmat. A
                  bank leküld valami embert, hogy szétnézzen, azzal ő is lejönne. Még nem tudja
                  pontosan, hogy mikor, de majd értesít. Természetesen meg kell hívnunk, most már
                  nem engedhetem, hogy szállóban lakjék. Egyik vendégszobában rendbe is kell hozatni
                  a vízvezetéket.</p>
               <p>Hubayné közömbösön bólogatott, a kilátásba helyezett vendég az ő számára semmit
                  sem jelentett. De Magdolnával szédült a világ. Nem tudott nyelni, keze reszketett
                  s a szék mintha megindult volna vele, mint a részeg emberrel. Szeretett volna
                  kérdezni vagy megjegyezni valamit, akármit, de félt hogy hangja el fogja árulni
                  rettentő izgalmát.</p>
               <p>- Ja, igaz, mókus, neked is izen. Hogy kezedet csókoltatja és hogy a szövetség
                  továbbra is fennáll.</p>
               <p>- Köszönöm, - mondta Magdolna, de a szó közepén elcsuklott a hangja, úgyhogy
                  torokreszelés után meg kellett a szót ismételnie.</p>
               <p>Ebéd után alig várta, hogy elbujhasson valahová gondolkozni. Viharosan dobogott
                  benne a hír: jön, jön! És Ákos a légiessé vált fantomból egyszerre megint húsvér,
                  élő emberré változott. Aki majd belép az ajtón, akinek meg lehet szorítani a
                  kezét, aki ez alatt a fedél alatt fog aludni. Vajjon nem lehet-e majd a forró
                  nyári éjszakán leszökni a parkba és felnézni az ablakra, amely mögött alszik! És
                  fognak-e sétálni a kavicsos úton zavartalanul, mély beszélgetésbe merülve? És
                  együtt fognak étkezni. Talán az asztal feletti beszélgetésben olyan célzásokat
                  ejtenek el ketten, amelyeket rajtuk kívül nem érthet senki. A félgyász letelőben
                  van, talán anyja megengedi, hogy a fehércsíkos kék nyári ruhát felvehesse, abban a
                  legfelnőttebbnek érzi magát. És vajjon milyen hangon fog megindulni a beszélgetés
                  köztük az Emlék után? A multból mondatfoszlányok bukkantak fel Magdolna elméjében.
                  Feltünő szép nő lesz. Nini, miket tud maga, kislány. Az élet legszebb ajándéka az
                  ilyen barátság. Seregestül, zsivajosan rohanták meg az emlékek, amelyektől eddig
                  az Emlék miatt eltávolodott. Eltünődött rajtok dédelgető mosollyal és sajnálkozva
                  mondogatta magában: milyen kár volt ezeket elhanyagolni. Majd a multból megint a
                  jövőbe röppent és festegette az Ákos itt tartózkodásának boldogsággal biztató,
                  apró részleteit. Egyszer csak hirtelen arcához kapta két tenyerét szűzi
                  pironkodással és boldogságtól egyaránt megrendülve: az emlékek s a jövő reményei
                  összeértek az Emlékkel. Ákost megint meg fogja csókolni. Még gondolni is olyan
                  földrengésszerű boldogság erre, hogy szinte elviselhetetlen.</p>
               <p>Mikor remélhette, hogy apja szobájába rajtakapás nélkül beosonhat kutatni,
                  megkockáztatta. Látni akarta azt a levelet. Könnyen megtalálta; a válaszra váró
                  levelek mindig ugyanazon a helyén állottak a zöldposztós íróasztalnak, csomójukon
                  a versenylovat ábrázoló nehéz bronz-nyomtató. Ott volt a levél a nyomtató alatt
                  legfelül. Kék levélpapír, ibolyaszínű tinta, furcsa írás; kapkodó betűk, nem
                  egyforma sorok, olykor egy-egy hanyag helyesírási vétség. Magdolna rögtön
                  védelmébe vette az imádottat saját megjegyzése ellen: katonaembernek nem kell
                  helyesírás. A francia kisasszony azt mondta, hogy Napoleon nem tudott helyesen
                  írni. „Magdolnának add át kézcsókjaimat, - írták a levél végén a lila betűk - és
                  mondd meg neki, hogy a szövetséghez ragaszkodom, az továbbra is elszakíthatatlanul
                  fennáll”. Ó, ezt a szót, ezt az elszakíthatatlant, nem mondta apja. Mennyivel
                  másképpen hangzik így. Egészen úgy hangzik, mint az örök szerelem. Megcsókolta a
                  papiron azt a szót, hogy „elszakíthatatlanul”, olyan gyengéden, mintha egy illatot
                  csókolna meg. Aztán megcsókolta a levélpapír élén az ötágú korona alatt ékeskedő
                  két betűt, amely Ákost jelentette. S még a bronz-nyomtatót is megsimogatta, mikor
                  rátette a levélre.</p>
               <p>És most elkezdte Ákost várni. Senkinek semmit el nem árult, de ezzel a gondolattal
                  kelt, ezzel feküdt. Naponta többször beosont abba a vendégszobába, amelyet Ákos
                  szállásául kijelöltek. Körülnézett és szeme az örömtől megtelt könnyel. Gyengéd
                  kézzel megsímogatta a szék támláját, amelyet az ő keze érinteni fog, ha odébb
                  állítja a széket. Kipillantott az ablakon és tekintete ugyanúgy megsímogatta azt
                  az égerfát, amelyet az ő pillantása ér majd. Mikor kiosont, lassan, kiszámítottan
                  tette kezét a kilincsre; Ákos most már nem a kilincset, hanem az ő kezenyomát
                  fogja érinteni. És visszafordulva kezével intett búcsút a vendégszobának, amelybe
                  most szintén beleszeretett.</p>
               <p>Hogy mikor jön Ákos, azt határozottan a levél nem árulta el. Magdolna ezt a
                  határidőnélküli várakozást csakhamar nem győzte idegekkel. Aztán meg a neki szóló
                  izenetet majdnem levélnek fogta fel, amelyre válaszolni kellett. Negyednap anyja
                  befogatott, hogy átmenjen Kajdácsra. Ebben a közeli faluban éldegéltek a
                  tönkrement Bogyáék, akik folyton eladogattak ezt-azt a régi holmijaik közül. Most
                  például azt üzenték, hogy hajlandók volnának kéz alatt eladni öt méter brüsszeli
                  csipkét, mennyasszonyi fátyolra valót.</p>
               <p>- Megnézem azt a csipkét, - mondta Hubayné harcoló alkura készen, - mikor majd
                  kell Magdolnának, nem lesz gond rá. Ritka alkalom, nem szabad elmulasztani.</p>
               <p>- Nem olyan sürgős az, - szólt az apa kedvetlenül.</p>
               <p>- Már a toalettbe is beleszól, um Gotteswillen?</p>
               <p>És Hubayné átkocsizott Kajdácsra. Az apa kint járt a földeken valami tagosítás
                  miatt. Magdolnának elég ideje maradt. Biztonság okáért egy eldugott szobácskába
                  zárkózott, abba a lomos kamrába, ahol vasalódeszkák, kiselejtezett kerékpár és
                  eféle holmi hányódott. Zsámolyra kuporodott itten és egy leszegezett, gyalulatlan
                  ládát használt íróasztalnak, hogy megírja a levelet.</p>
               <p>„Kedves Ákos! Úgy érzem, hogy válaszolnom kell a nekem küldött üzenetre, de ezt
                  titokban teszem, mert jól tudom, hogy nem illik magának levelet írnom, hiszen már
                  nem számítok gyereknek...”</p>
               <p>Megállt írás közben, elolvasta, megcsóválta a fejét és összegyűrte a papirost.
                  Elkezdte még egyszer.</p>
               <p>„Kedves barátom és szövetségesem! Meg akarom köszönni azt a nagyon kedves
                  üzenetet, amelyet apus nekem átadott, és amelynek nagyon megörvendtem, hiszen az
                  életben oly ritka a maradandó barátság, hogy azt nagyon meg kell becsülnünk, nem
                  hagyva figyelmen kívül, hogy...”</p>
               <p>Ezt még türelmetlenebbül gyűrte össze. Töprengve nézte sokáig az üres papirost.
                  Aztán mélyet sóhajtott és elkezdte írni a harmadikat.</p>
               <p>„Írok és nem tudom, mit írjak, csak érzem, hogy írnom kell, nem is bánom, hogy mit
                  írok, egyszerűen hagyom szaladni a tollat a papiron, mondja, mi ez, ami velem
                  történt, ez valami kimondhatatlan dolog, én csak azt érzem, hogy le kellene
                  borulnom maga előtt a legmélyebb hálával, tudja, volt nekem tízéves koromban,
                  mikor még gyerek voltam, de ó Istenem, hol van már az én hajdani gyerekkorom, csak
                  úgy homályosan emlékszem vissza, hogy sokáig aludtam, de egyszerre csak jött maga,
                  és én felébredtem, azóta vagyok csak a világon, addig nem is éltem, szóval
                  gyermekkoromban volt egy kutyám, az valami kimondhatatlan hálával tudott rámnézni,
                  de olyan különösen, hogy azt nem tudom leírni, hát én is úgy szeretnék felnézni
                  magára, hogy ezt adta nekem, hogy így érezhetek, ezt nem is lehet megköszönni
                  szavakkal, csak nézéssel lehet megköszönni, és elképzelem, hogy most magára nézek
                  és amint így elképzelem, rájövök, hogy a szemünknek egyforma kifejezése van,
                  nagyon nagyon nagyon boldog volnék, ha maga is így találná, általában szeretnék
                  sok mindenben magához hasonlítani, vagy inkább azt a vágyat érzem, hogy valami
                  alkimista összekeverjen bennünket és az egészből csak egy lény legyen, vagyis én
                  magává legyek, maga pedig Magdolnává váljon, tudom, hogy milyen butaságokat írok,
                  de magának le merem írni ezeket, mert tudom, hogy maga megérti ezeket, hiszen
                  annyira éreztem, hogy lelkeink találkoztak, hogy ebben az érzésben csalódni nem
                  lehet, de maga azt mondta, hogy ne szeressem magát, mert öreg és ezt nem érdemli
                  meg, mert könnyelmű, lássa, mikor ilyeneket mond nekem, akkor én vagyok a
                  megbocsátó felnőtt és maga a gyerek, hogy is mondhatja, hogy öreg, hiszen ez
                  kortól nem függ, és azzal én nem törődöm, hogy nem érdemli meg, mert felőlem maga
                  lehetne a leggonoszabb ember a világon, akkor legalább tudnám, hogy a jó Isten
                  miért küldött engem a földi életbe, csakis azért, hogy magát megjavítsam, de maga
                  jóságos és kedves ember, erre mindig meghatottan gondolok, és közben tudom, hogy
                  én a maga számára születtem, ó csak már itt volna, hogy hallanám a hangját,
                  mondja, mondja, mit csinált velem, az Isten szerelmére, a szívem csordultig tele
                  van, már nem is lehet kibírni, ezt a levelet is azért írom, egészen biztos, hogy
                  olyan, mintha egy elmebajos írta volna, de talán az is vagyok, például ma éjjel
                  azt álmodtam, hogy maga megölt engem, és csupa vér volt minden, de én mégis
                  ujjongtam az örömtől, szóval tisztára megbolondultam, de azért maga felelős, nem,
                  nem, maga nem oka semminek, vállalok mindent, mert még megijed a felelősségtől
                  és elhagy engem, könyörgöm, hogy ezt ne tegye, hiszen én nem kérek semmit
                  magától, még azt sem, hogy szeressen egy kicsit, csak legyen a meghitt barátom és
                  ne is törődjön vele, hogy mi tombol bennem, mint a tavasz, mint a zene, mint az
                  egész élet, én ezt nem tudom kifejezni, de ne is törődjön vele, ha haragszik érte,
                  soha többet nem is beszélek róla, de magamban mindig csak azt mondom, mintha
                  imádkoznék, hogy véghetetlenül és mindhalálig és mindörökké és halálosan, maga
                  pedig most gondolatban símogassa meg a hajamat és mondja magában azt az egy szót,
                  de egy kicsit kedvesen és melegen, csak annyit, hogy: Magdolna.”</p>
               <p>Pontot tett utána, gyorsan leitatta és sajátmaga elől beledugta a levelet a
                  borítékba, hogy el ne olvashassa. Hamar-hamar le is ragasztotta. S csak akkor
                  pihent meg lihegő lélegzettel, mikor a leragasztott levél ott feküdt előtte.
                  Nagyon fáradtnak és boldognak érezte magát. Arcát rátette a levélre, két karját
                  végignyújtotta a láda tetején. Így maradt jó darabig mozdulatlanul. Aztán
                  nekifohászkodott, hogy megcímezze. „Nagyságos Szilágyi Ákos úrnak, Budapest,
                  Pannonia-szálló.”</p>
               <p>Két napig kellett a levelet rejtegetnie, amíg titokban feladhatta. S aztán
                  folytatta a várakozást. Ha este lefeküdt, azzal a gondolattal aludt el, hogy talán
                  holnap jön a távirat. Reggel azzal ébredt. A távirat nem jött, s ő este mégsem
                  érzett csalódást. Maga a várakozás állapota is boldoggá tette, boldog türelme
                  évszázadokat is elviselt volna. Daloló, dúdoló kedvben élte át a napokat,
                  titokzatos mosollyal, mint az álruhás trónkövetelő, aki csak maga tudja, hogy
                  nemsokára meg fogják koronázni. Megint kedvet kapott a zongorához. Amíg az
                  Emléknek élt, nem nyúlt hozzá. Most ösztöne azt kívánta, hogy kimuzsikáljon
                  magából valamit, ami már mindenáron kiömlik szíve peremén.</p>
               <p>Új darabokat keresett, nem a megszokottakat. A költözéskor napvilágra kerültek
                  anyja leánykori kottái. Kotorászott köztük, egyikbe-másikba belekapott, néhány
                  taktust lejátszott egy találomra felnyitott oldalról, aztán abbahagyta, a
                  tetszetőset végigjátszotta. Egy Planquette-operett utolsó felvonásában nagyon
                  kedvére való keringőt talált, annak tüzetesebben megnézte a szövegét. Valami
                  levélről szólott az ária: „Kinyitni nem merem, elfog a félelem.” Ez megkapta
                  figyelmét. Maga elé képzelte azt a lehetőséget, hogy neki kell az Ákostól érkezett
                  táviratot felbontania, de ő habozik, hátha lemondás van benne. S a további szöveg
                  valami goromba boldogsággal ragadta meg a lelkét.</p>
               <p>Te hű barát</p>
               <p> A messzi tájon,</p>
               <p> Mit csinálsz,</p>
               <p> Gondolsz-e rám?</p>
               <p>Megint könnyes lett a szeme a túlcsorduló érzelmességtől, mint mostanában
                  lépten-nyomon. Ezt az édes melódiát mintha neki csinálták volna éppen ezzel a
                  verssel. Majdnem misztikusnak képzelte ezt a találkozást, a hajdani művészekbe a
                  lélekvándorlás rejtelmén át az Ákos lelkét gondolta bele. És játszotta, csak
                  játszotta szüntelenül, tizenötször is elejétől végig: „Te hű barát a messzi
                  tájon”, csendesen énekelt hozzá és szeretett volna leborulni a zongorára. Ezzel az
                  egy számmal nem elégedett meg, most már szorgosan kereste a helyzetére illő
                  áriákat a régi operettek és operák tömegében. A Hoffmann meséi zongorakivonatában
                  is talált egyet:</p>
               <p>O Dieu, de quelle ivresse</p>
               <p> Je sens rempli mon âme...</p>
               <p>Ezt hatásosan is lehetett játszani, az elején regényes, zengő odaadással, aztán
                  fokozott dinamikával, egyre hajszoltabb tempóban, hogy csak úgy zengett bele az
                  egész kastély: ó Istenem, milyen részegséggel érzem teli a lelkemet... Aztán a
                  Lili című operettben is lelt egy édes kis melódiát.</p>
               <p>Akit imádok, egy tüzér,</p>
               <p> Csak egy tüzér az, kit imádok.</p>
               <p> Ha kinevetnek is ezér,</p>
               <p> Akit imádok, egy tüzér.</p>
               <p>Magdolna a tüzért kijavította huszárra. Az első két sor még tűrte az önkényes
                  változtatást, de a két másik sor ríme tiltakozott ellene. Ő tehát átköltötte a
                  szöveget.</p>
               <p>Akit imádok, egy huszár,</p>
               <p> Csak egy huszár az, kit imádok.</p>
               <p> Ha kinevetnek is most már,</p>
               <p> Akit imádok, egy huszár.</p>
               <p>Érezte, hogy sántikál a dolog és nagyon is esetlen. De neki így volt jó, ő így
                  szerette, lelkében magához ölelte, mint anya a nyomorék, de nagyon kedves
                  gyermeket. Lassanként kis gyűjteményt szedett össze magának ilyen számokból és
                  naponta holtfáradttá zongorázta magát. A műsornak megvolt a maga sorrendje.
                  Schuberttal kezdődött: „Leise flehen meine Lieder in der Nacht zu dir”, benne volt
                  a Carmen rózsaáriája, végén a nagy szóval: „Je t’aime”, és Grieggel végződött
                  hatalmasan, teljes és odaadó felolvadással, harsogva, a pedált brutálisan
                  lenyomva: „Ich liebe dich für Zeit und Ewigkeit”. Ezt különösen szerette. Még zene
                  nélkül is. Olykor elsuttogta magában a gondolatot, amelyet csodálatosnak talált:
                  „Du mein Sein und Werden.” Napokig törte a fejét, hogy lefordítsa, és majdnem
                  felsikoltott az örömtől, mikor véletlenül eszébe ötlött a megoldás: te, akiben
                  vagyok és akiben leszek. Örült neki, büszke volt rá, nem mondta senkinek. Rémlett
                  neki valami régi regény, vagy elbeszélés a földhözragadt délafrikai leányról, aki
                  a világ legnagyobb gyémántját őrzi rongyai között.</p>
               <p>A rímes sorok egyszerre elkezdték érdekelni. Addig teljes életében únta a
                  verseket, amelyek nem mondtak neki semmit. Most elkezdett kutatni apja
                  könyvespolcain. Lapozgatott a régi költők műveiben. S mint a feltaláló, aki
                  egy-egy tündöklő ötletnél megvadul saját izgalmától, lelkendezve olvasott el
                  egy-egy csodálatos leletet számtalanszor egymás után. Petőfi versei közt ezt
                  találta:</p>
               <p>Reszket a bokor, mert</p>
               <p> Madárka szállott rá.</p>
               <p> Reszket a lelkem, mert</p>
               <p> Eszembe jutottál...</p>
               <p>Ezt megdöbbentőnek érezte. Milyen csodálatosak a nagy költők, hogy ilyen
                  hihetetlen titkokat tudnak az emberi lélekről. Honnan tudta Petőfi ilyen ijesztő
                  pontossággal, hogy mit érez ő, mikor Ákos eszébe jut? Mély tisztelettel telt el a
                  költészet iránt és édesnek érezte, hogy ilyen tiszteletteljes, jó és alázatos tud
                  lenni. Beszélgetni szeretett volna Petőfivel Ákosról és önmagáról, milyen kár,
                  hogy ez lehetetlen. Vagy Csokonaival szeretett volna beszélgetni a szerelemről
                  általában. A tihanyi visszhanghoz szóló versben volt egy verssorocska, egyetlen
                  kifejezés, amely lelke mélyéig meg tudta indítani. Ennyi volt az egész:</p>
               <p>Egy magányos árva szív.</p>
               <p>Hogyan juthat valakinek eszébe ilyen gyönyörű mondás? „Egy magányos, árva szív.”
                  Lehet ennél meghatóan fájdalmasabbat és szerelmesebbet mondani? Ismételte magában
                  ezt is sokszor, mint aki nem tud betelni a piros rózsa bódító szagával és újra meg
                  újra elcsodálkozik. Egy magányos, árva szív. Egy magányos, árva szív.</p>
               <p>Várt, várt. Hogy Ákos válaszol a levélre, az eszébe sem jutott. Ezt kizártnak
                  lehetett tartani. Házas ember nem írhat levelet úrilánynak, akit még be sem
                  mutattak a társaságban, még képes levelezőlapot is nehezen. Az a veszedelem, hogy
                  Ákostól levél érkezik és anyja felbontja, nem fenyegetett. De bizonyos fajtájú
                  választ mégis csak várt, és pedig izenetet apján keresztül. Sokszor el is gondolta
                  magában, hogy Ákos vajjon tud-e valami olyan üzenetet kieszelni, amelyből csak ő
                  értheti meg a választ arra a bolond, zagyva, rajongó levélre. Ha ebédnél, vagy
                  vacsoránál együtt ült szüleivel és a már csak tárgynak, nem élőlénynek számító
                  Finivel, folyton ott viszketett nyelvén a kérdés: nem írt Ákos, hogy mikor jön? De
                  sohasem merte megkérdezni. Leste, hogy azok nem kezdenek-e magoktól beszélni róla.
                  De sohasem kezdtek. Vagy arról beszélgettek, hogy Pestmegyében hadgyakorlat van,
                  vagy arról, hogy Pesten leégett a Párisi Nagy Áruház, borzasztó nagy tűz volt,
                  emberek az emeletről ponyvába ugráltak. Vagy felelevenítették a tavaszi szerb
                  királygyilkosság emlékét, Sasa és Draga Masin borzasztó történetét. Ákosról nem
                  esett szó. Multak a napok egymás után. Semmi hír, semmi hír. Egy magányos, árva
                  szív. Mit csinálsz, gondolsz-e rám?</p>
               <p>A hír váratlanul jött, mint a nyári villámlás. És pedig egyenesen az ő keze közé.
                  Távirat érkezett, s mikor a csámpás kihordó legény hozta, Magdolna maga volt a
                  házban. Apja a gazdaságban, anyja a gyümölcsösben. Ilyen esetben nem számított
                  neveletlenségnek felbontani a táviratot. De csak halogatta. Kinyitni nem merem,
                  elfog a félelem. Végre feltépte. „Hubay Füged esti gyorssal érkezünk Ákos.”
                  Magdolna hanyatthomlok szaladt aprópénzért, hogy borravalót adjon, majd hogy ki
                  nem tuszkolta a póstást, mennél hamarabb egyedül akart maradni örömével. Rohant a
                  szobájába, rávetette magát az ágyra és valami különös nyöszörgő, vinnyogó hangot
                  adott boldogságában, amelyen maga csodálkozott legjobban. Akkor elolvasta a
                  táviratot még egyszer és még egyszer. Majd előszedte az Ákos eldugott és most már
                  össze-vissza töredezett fényképét, amelyet a kebelben való hordás alaposan
                  megviselt.</p>
               <p>- Hát jössz, - mondta neki gyönyörködve -, hát mégis jössz. Most mit csináljak
                  örömömben, most mit csináljak.</p>
               <p>A tükör elé szaladt, belekacagott és ráöltötte nyelvét jókedvében önmagára.
                  Táncolt a szobában, a táviratot két kézzel távol tartotta magától, mint valami
                  képzelt táncost. Akkor hirtelen megállott a tánc közben és észbe kapott:
                  intézkedni kell. Anya nincs itt, ez most az ő dolga. Egyszerre felvetette a fejét
                  és méltóságos tartást öltött. Eldugta hamar a képet, aztán sietett rendelkezni.
                  Friss törülközőket a vendégszobába, este ne felejtsenek el az éjjeli szekrényre
                  friss gyümölcsöt bekészíteni, a dobozt meg kell tölteni cigarettával. Javában
                  osztogatta a parancsokat, mikor anyja megjelent. Átadta neki a táviratot és
                  beszámolt eddigi intézkedéseiről.</p>
               <p>- Enfin, - mondta az anya -, végre törődöl a házzal. Elég ritka látvány.</p>
               <p>- Most még teszek virágot a vázába.</p>
               <p>- Felvihetsz a melegházból valami szép cserepet.</p>
               <p>- Nem, inkább megyek a parkba és szedek mezei virágot, - felelte és ravaszul
                  hozzátette: - kár a melegházi virágért.</p>
               <p>Szaladt a parkba, dúdolva szedte a virágot. Félrehajtott fejjel rakosgatta,
                  tervezgette a kéket, pirosat, sárgát hatásos bokrétába. Aztán kiszámította fejből,
                  hogy vonatérkezésig még négyszázhúsz perc. Felment a kastélyba, a vázát odatette
                  az asztal közepére, friss vizet töltött a virágok alá és megint kiszámította: most
                  már csak négyszáznyolc perc. Ebédnél is kiszámította. Délután is. Aztán már nem
                  győzte. Elkezdett számolni magában lassan százhúszig, megnézte az órát: csakugyan
                  kevesebb volt két perccel hátra. Később megint számolt háromszázig. Öt percet
                  legyőzött. Birkózott, küzdött az idővel, szinte tolta és bizgatta volna, mint
                  valami lomha óriás állatot, amely nem akar ügetésnek indulni semmi döfködésre.</p>
               <p>Aztán már csak harminc perc volt hátra, aztán tíz, aztán négy. Aztán a nyitott
                  ablakon behallatszott a befutó vonat éles füttyszava. Behúnyta a szemét és
                  elképzelte: most még lecihelődik Ákos, most számbaveszi a poggyászát, a sánta
                  Balabán felnyalábolja a táskákat, jönnek kifelé, nem, nem, lassabban, ilyen
                  gyorsan nem jöhetnek, most apja tessékeli Ákost, meg azt a pesti urat a kocsira.
                  Most elindulnak. Várni kell egy kicsit, amíg a Magyar Királynál lerakják a pesti
                  úr holmiját. Ez soká tart. Aztán megindulnak. Most ott jönnek a saroknál, most
                  fordulnak be, még legalább három-négy perc kell... Mi ez? Már kocsirobogás?</p>
               <p>- Tessék lemenni, méltóságos kisasszony, itt vannak a vendégek. A méltóságos
                  asszony már haragszik.</p>
               <p>Önkívületben töltött másodpercek, rohanás a lépcsőn, fulladó lihegés. És ott állt
                  a csoport a hallban. Személyzet bőröndökkel jött-ment. Köszöngetés, nyájaskodás,
                  hogyan utaztál, csakhogy már itt vagyunk. A pillanat földöntúlinak és álmodottnak
                  tetszett, az egészben volt valami látomás-szerű, a környező bútorok, a magas
                  mennyezet, a beszűrődő alkonyati világosság, a szülők, mind az egész felröppent
                  messzire a valóság fölé, csak egy volt benne való, igaz és boldogságosan
                  megdöbbentő: Ákos puha baritonja, ahogy hellyel-közzel megszólalt.</p>
               <p>Odalépett ő is álomjáróként a csoporthoz.</p>
               <p>- Isten hozta, Ákos.</p>
               <p>Ákos gyorsan odafordult, már előre nyájasságot öltvén arcára. Egymásra néztek.
                  Kezök megszorította egymást, Magdolna egész testén villó tűz szaladt végig ettől
                  az érintéstől. Szeme az Ákos szemét kereste. S a férfi arcán átmenet nélkül való
                  változást látott végigfutni.</p>
               <p>- Hihetetlen, - mondta Ákos, - hiszen csak a multkoriban váltunk el, s maga azóta
                  éveket fejlődött.</p>
               <p>- Nono, - szólt az apa szerénykedve, de elnyomhatalan hiúsággal.</p>
               <p>- Komolyan mondom, - folytatta Ákos egészen elkomolyodott arccal és tekintetével
                  folyton Magdolnát fürkészve tetőtől-talpig, - ti nem tudjátok megítélni, mert
                  mindennap látjátok. Bámulatos. Megjövendöltem, hogy Magdolna feltűnően szép nő
                  lesz, de hogy ilyen hamar, azt nem képzeltem volna.</p>
               <p>- Most fejlődik, - mondta az anya, hangjában valami ideges árnyalattal, - elég
                  későn.</p>
               <p>- Engedje meg kedves szövetséges, hogy bemutassam magának Neuwelt igazgató
                  urat.</p>
               <p>- Nevem Neuwelt, - mondta egy igen testes, félszeg, vékonyhangú férfi, és
                  meghajtotta magát.</p>
               <p>Magdolna magasra tartotta a fejét és kezet nyújtott. A dámák tartásával,
                  leereszkedő-méltóságosan. Ez a kéznyújtás Ákos előtt olyan jól sikerült, hogy
                  Magdolna el volt ragadtatva önmagától. De gondolata itt csak egy pillanatra
                  időzött. Az Ákos arcának hirtelen elváltozása viharzott benne. Mintha csodatükörbe
                  nézett volna, amely máról-holnapra százszor szebbnek mutatta.</p>
               <p>- Na gyere, - szólt Hubay, - megmutatom a szobádat. Az igazgató urat majd a
                  hölgyek szórakoztatják addig. Átöltözni eszedbe ne jusson, így maradunk, előre
                  megmondom. Erre parancsolj.</p>
               <p>Mikor ott ült hármasban anyjával és a vadidegen pesti úrral, gondolatban Ákost
                  kísérte. Most fordul be a nagy álló óra mellett. Most mennek a folyosón. Most
                  benyitnak. Most meglátja a virágot. Kinéz az ablakon. Dícséri a kedves szobát,
                  ahogy szokás.</p>
               <p>- Igen, itt is vihar volt három napja, - mondta ezalatt gépiesen a szája valamire,
                  amit csak a füle hallott. A pesti úr kényszeredett társalgása mintha végtelen
                  messziről hallatszott volna hozzá. Illendően próbált odahallgatni, de itt tartani
                  figyelmének csak egy kis csücskét tudta, esze ott járt az emeleti vendégszobában.
                  Csak jönne már, csak jönne már.</p>
               <p>Nagysokára jött. Mégis csak átöltözött, friss volt, elegáns, síma és vasalt,
                  mintha skatulyából húzták volna ki. És míg a vacsora várásának percei teltek, a
                  közömbös társalgás alatt Magdolna mindúntalan megérezte magán a csodálkozó,
                  fürkésző tekintetet. Mintha valami különös vegyi összefüggés lett volna köztük:
                  ettől a tekintettől a vér azonnal arcába tódult és gyorsabb lüktetésre indította
                  szívét is, ugyanakkor keze-lába zsibbatagon elhalt.</p>
               <p>- Tetszem neki, - kalimpált benne a boldogan döbbenő gondolat, - tetszem neki,
                  szent Isten, lehetséges az, hogy tetszem neki?</p>
               <p>Beszélni alig beszélt egy-két szót is. Ahogy tanították: csak a hozzá intézett
                  szavakra válaszolt. Az általános beszélgetés az ő számára nem jelentett semmit.
                  Olyan szavakat mondtak, mint „hozadék”, „helyi forgalom”, „látogatottság”, mindezt
                  értette is, nem is. De tudta, hogy amit most beszélnek, azon életre szóló dolgok
                  fordulnak meg. Ha ez létrejön, akkor Ákos ideköltözik a közelbe, Kövecsesre. Talán
                  ők is átmennek olykor a kis fürdőhelyre, és Ákos is átnéz, őket meglátogatni. A
                  pesti úr igen belemélyedt a kérdésbe, százféle érdeklődnivalója volt vacsora alatt
                  is, viszont Ákos csodálatosképpen elég lagymatagon kezelte a beszédtárgyat. Öt
                  ízben is azt mondta az asztalnál, hogy „de hiszen holnap majd megnézzük közelről”,
                  és áttért egészen más témára, a Párisi Nagy Áruház égésére, Tisza Istvánra, egy
                  Humbertné nevű párisi szélhámos asszony dolgára, a Dreyfus-ügy állitólagos
                  perújítására. Azonban Neuwelt igazgató mindannyiszor csökönyösen visszatért a
                  kövecsesi fürdő dolgához.</p>
               <p>Alig itták meg a feketét, a bankigazgató zavart habozása azt mutatta, hogy fel
                  akar kelni, csak nem tudja, hogy hogyan kezdje gyámoltalan félszegségében.
                  Neki-neki durálta magát, félig felemelkedett, de aztán visszaereszkedett, mert
                  restelte a társalgás valamely mondatát kettévágni. Végül mégis nekihuzakodott, de
                  elég szerencsétlenül, mert mozdulatával felrúgta a karosszék tövében álló kis
                  asztalzsámolyt, amelyen feketés csésze, hamutálca, fröccsös pohár állott. Hosszú
                  mentegetődzés, törölgető és cserépszedő munka, Marci hajlongása, kínos hangulat.
                  Végre Neuwelt igazgató eltávozott a házigazda kíséretében, mint a rossz helyre
                  tévedt ember, akit szégyenszemre kivezetnek.</p>
               <p>- Lámpaláza van a jámbornak, - mondta Ákos a felszabadulás élénk hangján, - nem
                  nagy dicsőséget vallok a rokonommal.</p>
               <p>- Rokona? - kérdezték meglepetve anya és leánya egyazon pillanatban.</p>
               <p>- Persze, hogy rokonom, - mondta Ákos cinikus, vagy akasztófahumoros hangon, - a
                  feleségemnek van egy másodízű unokatestvére, azt vette feleségül.</p>
               <p>Magdolna szíve elszorult. Nézte lelke bálványát, ezt a legszebbet, legjobbat,
                  legkedvesebbet, és szélesen ömlő részvétet érzett sorsa iránt. Miért kárhoztatta a
                  sors ilyen boldogtalan házasságra? Miért nem jutott ennek az életben csak öröm,
                  gondtalanság, tavasz, derű, és minden ami jó és szép? Ha lehetne, gondolta
                  magában, neki adnám az egész világot, nesze, ez mind a tied, és még ez is, és még
                  a csillagok is az égről, és most símogasd meg a hajamat, azzal ezerszeresen
                  megjutalmaztál.</p>
               <p>A házigazda visszajött.</p>
               <p>- Imre, - mondta az anya, - maga gaffe-ot csinált. Ezt az urat tegeznie kellett
                  volna, mert Ákosnak rokona.</p>
               <p>- Szó sincs róla, - szólt Ákos vállat vonva, - hiszen én sem tegezem. A feleségem
                  sem vesz tudomást róluk, csak kuriózumképpen mondtam az egészet. Beszéljünk
                  másról.</p>
               <p>- Mondja, Ákos, - folytatta konokul Hubayné, - mi van a feleségével? Most milyen
                  viszonyban vannak?</p>
               <p>- Úgy van az, drága bárónő, - szólt Ákos kis habozás után, - hogy az ember sohasem
                  tudhatja, milyen viszonyban van egy asszonnyal. Hanem te Imre, az előbb Ugronról
                  beszéltél. Én egész mást hallottam...</p>
               <p>Már benne voltak a politikában. Nem szereti, nem szereti, - ujjongott Magdolnában
                  a gondolat, - nem szereti a feleségét egy cseppet sem, mert ha szeretné, akkor
                  szívesen beszélne róla. S mialatt szemében boldog fény villant meg a gondolatra,
                  megint magán érezte az Ákos lopva vizsgálódó pillantását. A pillantás gyorsan
                  végigszaladt termete körvonalain, útját tisztán lehetett követni. Magdolna
                  ösztönszerűen végigsimította szoknyáját, mintha valami ráhullott pelyhet, vagy
                  hangyát akarna leverni róla. A férfi folytonos nézése boldoggá tette, de most már
                  idegenszerűen zavarba is hozta.</p>
               <p>Kövecsesig háromórai útra volt szüksége a kocsinak, az indulást másnap reggel hét
                  órára tűzték ki, s ezért elhatározták a korai lefekvést. Mikor mindahárman
                  felállottak, Magdolna süllyedni érezte a szívét. Hát többet nem kap az élettől?
                  Csak egy negyedórát négyszemközt, csak öt percet legalább, vagy egyetlen percet
                  csupán, hogy megkérdezhesse: megkapta-e a levelet, hogy sírig tartó barátságot
                  fogadjanak gyors szavakkal, vagy hogy ne is szóljanak semmit, csak álljanak némán
                  és foghassák egymás kezét és ő üdvözüljön annak a vékony, barna kéznek az
                  érintésétől.</p>
               <p>- Remélem, nem szaladsz azonnal vissza Pestre?</p>
               <p>- Sajnos, kedves Imrém, nagyon kell sietnem. Holnap este visszajövök Kövecsesről;
                  ha szívesen láttok, még itt alszom, aztán holnapután reggel már okvetlen vissza
                  kell mennem.</p>
               <p>- Az csak olyan beszéd. Nóra sem fog engedni. Majd erről beszélünk még. Hát, ha
                  úgy tetszik, most elkísérlek a szobádba.</p>
               <p>Ákos búcsúzott. Neki kezet csókolt.</p>
               <p>- Jó éjszakát, kis szövetséges. Holnap este látom.</p>
               <p>De ez a kézcsók már nem olyan féltréfás, túlzottan ceremóniás kézcsók volt, hanem
                  társadalmi kézcsók, férfi, és nő között, s mint a Hubayné arcán elsuhanó felhő
                  mutatta, nem is egészen szabályos. Idősebb házasember ne csókoljon kezet olyan
                  úrilánynak, aki még csak nem is bálozott.</p>
               <p>- Hagyja, nem szabad, - mondta tehát az ilyen esetekre előírt igéket.</p>
               <p>Mikor a szobájában egyedül maradt, első dolga volt, hogy megnézze jobbkeze fejét.
                  Szinte csodálkozott, hogy titokzatos fényesség nem jelöli azt a pontot, amelyet a
                  csók ért. Keze rideg és hétköznapi módon éppen olyan volt, mint máskor. Nézte
                  sokáig szeretettel, még meg is símogatta. Aztán behúnyta a szemét és ajkához
                  emelte azt a bizonyos helyet a kézfejen. Hozzáértette száját olyan gyengéden és
                  olyan légiesen, hogy a finom érintéstől csiklandó viszketés remegtette meg a
                  bőrét. Aztán leült tétlenül tünődni, ahelyett, hogy vetkőzött volna. A szomszéd
                  szobából áthallatszott az a pattogó zaj, amelyet évek óta úgy megszokott már ebben
                  az órában: anyja most tette le a fűzőt, annak kapcsai pattantak széjjel
                  egymásután. Szinte látta maga előtt a vetkőző anyát, amint derekán kéjesen
                  megdörzsöli a fűző-okozta és most felszabadult ráncokat. Ez lett volna az ő vágya
                  is, már három éve: a fűző. Más lányok az ő korában már rég fűzőt hordtak. S őt
                  anyja folyton visszanyomja a gyermekkorba.</p>
               <p>- Magdolna, - hallatszott át az elválasztó ajtón, - was machst du? Miért nem
                  vetkőzöl?</p>
               <p>- Igenis, mama.</p>
               <p>Vetkőzött. Cipőit szándékosan ejtette a földre, hogy a két koppanás áthallassék.
                  Aztán végre az ágyban adta át magát gondolatainak. Ákos, Ákos, Ákos. Vajjon holnap
                  is így lesz? Egyetlen bizalmas mondatot nem válthatnak? Így az a tudat, hogy egy
                  fedél alatt alszanak, még kínzóbb, mintha Ákos le sem jött volna Fügedre. Talán
                  fordítva van az egész: az álom a valóság, és a valóság az álom. Talán ez az
                  egymástól való kegyetlen elszigeteltség a rossz álom, a valóság pedig az Emlék.
                  Ahhoz menekült, azt élte végig, abban gyönyörködött hosszan, hosszan, mialatt a
                  szomszéd folyosón alvó férfi tudata teljesen eltünt lelkéből. A csók erős
                  végigélése máskor kimerítette és jól tudott aludni utána aléltságában. De most még
                  éberebb és idegesebb lett tőle. Óvatos halksággal kikelt az ágyból és lábujjhegyen
                  odaosont a nyitott ablakhoz. Kint a meleg nyári éjszaka végtelensége terült el. A
                  park fái fekete tömeggé folytak egybe, csak felső körvonalaik rajza vált el
                  szabatosan a mennybolt csillagosan sziporkázó sötétkék alapjától. Teljes erővel
                  folyt a békák titokzatos karéneke. Mennyi béka lehet az? Százezer. Vagy millió.
                  Nappal csak véletlenül látni egyet-kettőt. Ilyenkor éjjel előbújnak, mintha valami
                  rejtelmes ájtatosságra gyűlnének össze, birtokba veszik az éjszaka nyugalmát és
                  zengik azt a karéneket, amely megfejthetetlen, könnyekig ellágyuló hangulattal
                  símul a szívre. A szív édesen fáj. Egy magányos, árva szív. Magdolna erősen
                  kihajolt, a párkány érzékenyen nyomta kebleit. De ő kihajolt még jobban, hogy
                  oldalt pillanthasson. Az épület kiszögellő szárnyának ugyanazon emeletén csakugyan
                  világos volt még egy ablak, az ő ablaka. Hirtelen megrohanta a gondolat, hogy ő is
                  világot gyújtson; ha Ákos kinéz véletlenül, talán tudni fogja, hogy az az ő
                  ablaka. De eszébe jutott, hogy a világosság árulóan át fog kúszni az ajtóréseken
                  és beárulja őt anyjánál. Köhögni, vagy torkát köszörülni sem lehet, hogy Ákos
                  meghallja, kihajoljon és észrevegye az ő kezeinek titkosan üdvözlő integetését,
                  mert anyja felébredhet és átnézhet, hogy nincs-e valami baja. Reménytelen, minden
                  reménytelen. Kiskorában érezte így magát, mikor befőttes üveget lopott, a
                  szobájában rejtegette, de a hártyapapírt még nem merte felbontani. Most itt van
                  Ákos, néhány kéznyújtásnyi messzeségben, mégis olyan távol, hogy akár Pesten is
                  lehetne. Csak ablaka világít ide, gonosz kárörömmel.</p>
               <p>Nézte még a világos négyszöget jó darabig, aztán lemondóan sóhajtott és
                  visszafeküdt. Néhány pillanatig úgy érezte, hogy most elalszik, de csípőjét valami
                  ránc nyomta, át kellett fordulnia a másik oldalára, s ettől a mozdulattól végleg
                  fölébredt. Elviselhetetlen nyugtalanság gyötörte. Tépelődve kutatta magában, hogy
                  mit lehetne most csinálnia. Eszébe jutott, hogy jó lenne odamenni a zongorához és
                  halkan megkeresni az óriás békakórus hangnemét. Vajjon moll, vagy dur? Aztán
                  eszébe jutott, hogy jó volna belopózni a kisszalónba, behozni a kártyát és kirakni
                  valamelyik passzianszot. Aztán arra gondolt, hogy az egyik földszinti szobában van
                  egy horgolt terítő, az szögbe akadt takarításkor és kilyukadt. Fel lehetne hozni
                  és kijavítani, teljék vele az álmatlan idő. Vagy valami könyvet lehetne behozni és
                  olvasni, de csak úgy gyertyaszál mellett. Akármi jutott eszébe, mind azzal járt,
                  hogy kikeljen az ágyból és elhagyja szobáját. Küzdött sokféle tervével, de hiába,
                  az álmatlan izgalmat egyre tűrhetetlenebbnek érezte. Végül eszébe jutott, hogy
                  délelőtt abban a kis szobában, amelyet varrószobának használtak, letette és
                  otthagyta Tompa Virágregéit. Azt nem lesz olyan nehéz belopnia ide a szobájába.
                  Gyáva habozásán győzött a kegyetlenül ösztökélő idegesség. Kikelt az ágyból,
                  tapogatódzva gyertyát és gyújtót keresett. A gyújtót sarokba bújva lobbantotta
                  lángra, hogy a nesz kisebb legyen. Az égő gyertyát a sarokban a földre állította.
                  Akkor rendkívül lassan és óvatosan kinyitotta egyik szekrényét. Az ajtó alig
                  reccsent. Kivett egy könnyű felöltőt, azt magára kapta, lábára sarkatlan nyári
                  cipőt húzott. Aztán elindult az éjszakai útra. Az ajtót roppant lassan nyitotta ki
                  ugyan, de az váratlanul éleset csikordult, valóságos testi fájdalmat okozva
                  idegeinek. A vér is meghült benne. Odaát anyja horkolása hirtelen megszünt. Vak és
                  mélységes csend következett, visszafojtott lélegzettel várta, hogy mi lesz. Pár
                  pillanat telt el. A horkolás halkan megint megindult és csakhamar visszatért az
                  előbbi szabályos kerékvágásba. Még várt kissé, aztán kilépett a folyosóra.
                  Elindult a varrószoba felé. A saroknál be kellett fordulnia a vendégszobák
                  irányába. S ugyanabban a pillanatban, mikor a varrószoba ajtajához ért,
                  megrendülve állt meg a küszöbön. Mert megnyílt az Ákos szobájának ajtaja
                  csendesen, s a nyílás világos hátteréből kilépett maga Ákos. Magdolna halkan
                  felsikoltott.</p>
               <p>- Ki az? - kérdezte Ákos.</p>
               <p>Magdolna nem felelt. Állt az ajtóban, görcsösen fogta az ajtófélfát és egész
                  testében reszketett. Látta, ahogy Ákos erősen mereszti világossághoz szokott
                  szemét a sötétbe. Mozdulatlanul telt el így néhány pillanat, vagy perc: az idő
                  mértéke megszűnt. Ákos előre lépett. Hálóköntös volt rajta, lábán papucs.
                  Nesztelenül jött oda, ahonnan a halk sikolyt hallotta.</p>
               <p>- Ki van itt? - kérdezte súgva.</p>
               <p>- Én vagyok, - súgta vissza reszkető hangon, hűdött nyelvvel a leány.</p>
               <p>- No nézd, - szólt derűsen a suttogó hang, - ezt nem is reméltem volna. Mit keres
                  maga errefelé?</p>
               <p>- Nem tudok aludni, egy könyvért jöttem.</p>
               <p>- Nekem meg elfogyott a tárcámból a cigarettám olvasás közben. Gondoltam, hogy
                  találok valahol.</p>
               <p>- Van cigarettája. A tükör melletti asztalos van egy fadoboz, tele raktam
                  princesszásszal.</p>
               <p>- Igazán? Milyen szamár vagyok, nem láttam. Hát akkor jó éjszakát, angyalkám. Hol
                  a keze? Nem látom a sötétben.</p>
               <p>- Nem, nem, menjen vissza.</p>
               <p>De a kereső kéz már megtalálta a találkozásra vágyó kezet. Ákos kezet csókolt. De
                  nem úgy, mint eddig. Hanem erősen és forrón. S a kézcsók után a két kéz nem
                  eresztette el egymást.</p>
               <p>- Megkapta a levelemet?</p>
               <p>- Megkaptam, maga bűbájos, édes kis csacsi. Mondtam, hogy ne szeressen engem.
                  Annak nincs semmi célja.</p>
               <p>- Célja? - szólt Magdolna elámulva. - Miféle célja? Én nem akarok célt. Én csak
                  szeretem. Miféle célt gondol?</p>
               <p>- Édes Istenem, egy fiatal leány beleszeret valakibe, hogy hozzámenjen feleségül.
                  Például. Maga tudja, hogy házasember vagyok és gyerekeim vannak. Nincs ennek semmi
                  értelme. Most keresse meg a könyvét, menjen vissza szépen a szobájába és holnaptól
                  kezdve legyen esze. Majd gondoljon arra, hogy végtelenül büszkévé tett egy öregedő
                  és gondok közt kínlódó embert. Ezt nagyon köszönöm, édes kislányom. Most áldja meg
                  az Isten.</p>
               <p>A sötétben érezni lehetett, hogy a fej megint közeledik hozzá, mint akkor ott a
                  lócán. De a sötétben a közeledő ajak a hajat érintette. Onnan csúszott, siklott
                  lassan lefelé az arcra. Megállapodott a homlokon. Magdolna kissé feljebb tartotta
                  arcát, úgy adta homlokát a csóknak, amelyet áldottnak és szentnek tartott. Ettől
                  férfiajak és leányhomlok erősebben tolultak egymáshoz. Magdolna megint érezte
                  válla körül a férfi balkarját. De ugyanekkor a férfi jobbkeze álla alá nyúlt, s a
                  száj lecsúszott homlokáról a szájára. Válla körül egyszerre fojtó erejű lett a
                  szorítás. Egy pillanatig ösztönszerű védekezéssel még megrándult egész teste, hogy
                  a karoló erőt ledobja magáról. De mikor a csók szenvedélyesen vad lett és erős,
                  tetőtől-talpig elernyedt, s amint átengedte magát a csóknak, lába botladozni
                  kezdett. Ettől megingott a férfi is, apró, tántorgó lépésekkel igyekeztek
                  mindketten visszanyerni egyensúlyukat álltóhelyökben. De a két száj ezalatt nem
                  vált el egymástól. Magdolna félig ájultan érezte, hogy ami most történik vele, az
                  döntő és eltörölhetetlen. Érezte, hogy ez most életének első igazi csókja.
                  Villanyos borzongás futott rajta végig. A férfi, mint mestere ennek a vad és
                  kábulatos dolognak, nem maradt mozdulatlan, félkézzel a leány vállát szorítva,
                  másik kezével kedvére tartva a leány állát, a csókba mintegy bele akarta fúrni
                  magát, fejét csavargatva iktatta ajkait a leány ajkai közé, fogaik kocogva
                  összeértek, orruk zihálva szedte a lélegzetet. És mire kettéváltak ebből a vad
                  egyesülésből, mindaketten szaporán lihegtek.</p>
               <p>- Ezt nem volna szabad, - suttogta a kurta lélegzetek félbeszakításával a férfi, -
                  ennek semmi értelme. De nem tudtam ellenállni. Maga olyan szép, hogy az ember
                  felbőszül. Este alig győztem nézni. Megevett a fene a vágytól, hogy átkaroljam és
                  megcsókoljam.</p>
               <p>- Eresszen el, - súgta Magdolna, - mindjárt elájulok. Ha észrevesznek bennünket,
                  belehalok.</p>
               <p>- Mindjárt. Csak még arra feleljen, mi jár az eszében. Mit akar? Mit vár
                  tőlem?</p>
               <p>- Semmit. Szeretem. Úgy szeretem, hogy jó volna meghalni.</p>
               <p>- Ó...</p>
               <p>A férfi elragadtatva és sóváran felnyögött. Egyetlen rántással gorombán magához
                  kapta a leányt, nyersen nyúlt az álla alá megint, s erőszakosan igazította hozzá a
                  leány fejét a csókhoz, mint valami szerszámot. Megint elkezdődött, ami előbb. A
                  férfiszáj kegyetlen dúvad módjára marcangolta a leány száját, gyötörte, dúlt és
                  tombolt benne. Ekkor Magdolna érezte, hogy a férfi térde az ő térdéhez ér.
                  Villámló rémülettel szakította el magát, s olyan messzire tolta el a férfit,
                  amennyire karja ért.</p>
               <p>- Hagyjon... hagyjon...</p>
               <p>- Ez rettenetes, - lihegte a férfi, - maga olyan szép és kívánatos, hogy ebbe bele
                  lehet bolondulni. De nem. Nem szabad. Pofon kellene ütnöm magamat. A jóbarátom
                  lánya... maga a földreszállott szeplőtlenség... soha többé nem szabad látnunk
                  egymást...</p>
               <p>- Ákos, - riadt fel a kétségbeesett suttogás, - ne hagyjon el. Nem tudok élni, ha
                  elhagy.</p>
               <p>- De szívecském, ez őrület. Nem szabad, értse meg. Megyek a szobámba, maga is
                  azonnal menjen. Ha valaki felébred... szörnyű rá gondolni is. Holnap gondolja azt,
                  hogy álmodta az egészet. Menjen, menjen...</p>
               <p>És a sötétben is érezni lehetett, hogy ez a sürgetés komoly és őszinte. Magdolna
                  torkát váratlan zokogás markolta meg.</p>
               <p>- Hát egy cseppet sem szeret? - kérdezte görcsösen el-elfulladó suttogással.</p>
               <p>- Ne kérdezze, - szólt a férfi haragosan, - nem is akarom szeretni. Ma este már
                  megrémültem ettől. Isten őrizzen meg bennünket tőle. Menjen.</p>
               <p>Magdolna érezte, hogy a karját gyengédtelenül taszító kar érinti. A kéz taszítása
                  ellanyhult, forró érintés lett belőle, az érintés átsímult a karról a vállra, s a
                  következő pillanatban már teljes testével ott veszett el a férfi mellén, két ölelő
                  kar között. Zokogott. Állát megint erős ujjak feszítették felfelé.</p>
               <p>- Ne sírjon. Most elbúcsúzunk. Nem lett volna szabad idejönnöm. Most soká nem
                  fogok szabadulni magától, kis boszorkány. Adja ide a száját még egyszer és
                  utoljára.</p>
               <p>A harmadik csók következett, hatalmasabb és viharosabb, mint az előző kettő.
                  Magdolna arca csúromvíz volt a könnyektől, amelyek lucskossá tették a férfi arcát
                  is és a szájak vad érintkezésébe sós fanyarságot kevertek. A férfi most már a lány
                  derekát kapta át és hevesen szorította magához. Magdolna ismét megrémülten
                  szakította ki magát.</p>
               <p>- Micsoda hallatlan termet, - lihegett a férfi, - meg kell őrülni. Az Isten verje
                  meg a dolgomat, holnap éjjel nem maradok itt, este elutazom.</p>
               <p>Szinte eldobta magától a leányt, mint aki a földhöz vágja a kalapját haragjában.
                  Elsietett. Gyors léptei halkan neszeltek végig a folyosón. Magdolnának ingott a
                  lába. Kezével támaszt keresve nyúlt előre a sötétben. Megérezte a varrógép domború
                  borítóját. Közelebb lépett, s a varrógép mellett leomlott a földre. Homlokát
                  odatámasztotta a varrógép lapjának éléhez. A vízbefúló kapkodásához hasonlóan
                  találgatta, hogy vajjon most öntudatánál van-e, vagy elájult. Soká tartott, míg
                  lávaszerűen háborgó gondolatai medret találtak. Ekkor villámgyorsan úgy pattant
                  fel, mintha a sötétben állat marta volna meg. „Vajjon szűz vagyok?” - formálódott
                  ki agyában a váratlan és döbbenetes kérdés. De azonnal meg is nyugodott.
                  Csókolództak, igen. De az élet sötéten és bűnösen forró titka messze túl van a
                  csókon. Nem, nem, csak erre nem gondolni. Szent Szűz, rimánkodok neked, mentsd meg
                  a gondolataimat, most bizonyosan nagyon haragszol rám, de térden állva kérlek,
                  bocsáss meg és térítsd el az örvény irányából minden gondolatomat, tiszta akarok
                  lenni, sajnálj meg engem, hiszen jó vagyok és alázatos, bocsáss meg, bocsáss
                  meg...</p>
               <p>Bement a szobájába, amelynek ajtaja nyitva maradt. Már becsukta az ajtót, mikor
                  ráeszmélt, milyen esztelen vakmerőséggel jött vissza, kábult és nehéz léptekkel,
                  vigyázatlan tántorgással, ahogy bizonyára holtrészeg férfiak szoktak hazajárni.
                  Anyja egyenletesen, mélyen horkolt odaát. Ő pedig befúrta fejét a párnába és
                  megint sírni kezdett. Ákos holnap este elutazik. Miután egész nap nem látták
                  egymást. S aztán vége mindennek örökre. Elkeseredve ragadta meg a kisvánkost és
                  olyan vad haraggal csókolta meg, hogy szája is belesajgott.</p>
               <p>Másnap nem is volt szüksége az Ákos tanácsára. Csakugyan azt hitte először, hogy
                  álmodta az egészet. Csak lassan ébredt rá az elhihetetlen valóságra. Napvilágnál
                  valami esztelen és részeg őrületnek látta mindazt, amit elhülve idézett
                  emlékezetébe részletenként. Volt gyermekkorának egy különös emléke. Mikor az
                  ezredéves kiállításkor felvitték Pestre, szülei egy délutáni sétán megálltak vele
                  a Lánchíd egyik kiszögellésénél a gyalogjárón. Apja magasra emelte, s ő lenézett a
                  Dunára. Hónapokig kísértette a gondolat akkor, hogy lezuhanhatott volna, s ez a
                  visszafelé való tárgytalan rémület megfagyasztotta benne a vért. Így érezte magát
                  most is. Igen könnyen rajtakaphatták volna. Úgy megdermedt ettől a gondolattól,
                  hogy térdében bénaságot érzett tőle. Aztán látta, hogy köröskörül nyoma sincs a
                  bajnak és gyanúnak. Forró nyári nap izzott odakint, a nyitott konyhaablakon át
                  felhallatszott, ahogy odalent kopogó lármával aprítják a deszkán a
                  petrezselyemlevelet, a zsindelyes eresz alatt ugyanúgy ficserékeltek a fecskék,
                  mint máskor. Lassan megnyugodott. És mikor minden elhangzott éjszakai mondatot
                  felidézett, gondolatai egy mondatnál megtorpantak. Ákos azt kérdezte: „Mi értelme
                  van ennek? Mit vár? Mit akar tőlem?”</p>
               <p>Mindezek a kérdések eddig soha nem jutottak eszébe. De most ott állottak előtte,
                  és ha eddig csak fürdött a céltalan, vagy öncélú szerelem végtelen nirvánájában,
                  most felelnie kellett önmaga előtt. Csak tétován merte kimondani még gondolatban
                  is az egyetlen célt, vágyat és értelmet: feleségül kellene menni Ákoshoz. Házas
                  ember? Akkor el kell válnia. Roppant akadályok merednek így fel, mintha a tóban
                  úszó előtt egyszerre égig nyúló hegyek bukkannának fel a vízből. „De az igaz
                  szerelem legyőzi az akadályokat.” Ákos is szerelmes. Igen, igen, ezt meg is
                  vallotta. „Miért is jöttem ide?” Ezt mondta. „Soha többet nem szabad látnunk
                  egymást.” Ezt is mondta. És ezt is: „Soká nem fogok szabadulni magától, kis
                  boszorkány.” Mindezt csak egyféleképpen lehet érteni. És ha a sors jóságos, akkor
                  Ákos szerelme nőni fog, semmi akadálytól nem riad vissza, és hiába korkülönbség,
                  elvált állapot, szülői ellenzés, akármi: az igaz érzés győzedelmeskedik,
                  liliomszag és tömjénszag lesz a levegőben, rokongyerekek viszik a hosszú fehér
                  uszályt és zengeni fog az orgona. Majd pedig nagy lakodalom lesz, tánc, pezsgő és
                  cigány, és aztán nászút, megérkeznek Velencébe... nem, nem, ez borzasztó, hát
                  hogyan küzdjön már gyötrődő és vonagló védekezéssel a saját gondolatai ellen?</p>
               <p>Ákos és a pesti igazgató este alaposan elkéstek. Nem győzték kérni a bocsánatot. A
                  pesti igazgató volt az oka az egésznek, az annyit okoskodott, kérdezősködött,
                  szimatolt és okvetetlenkedett, hogy ezzel eltelt az idő. Mivel az étkezés
                  pontosságában Hubayné nem ismert tréfát, a vacsora elég nyomott hangulatban folyt
                  le. A házigazda minden módon igyekezett a feszességet feloldani, de ez alig
                  sikerült neki. A társalgásban hosszú szünetek lékei támadtak. Neuwelt igazgató nem
                  volt hajlandó másról beszélni, mint a kövecsesi fürdőről, amely nagyon
                  felgyújtotta képzeletét. Nyiltan meg is mondta, hogy bankjának a fürdőhely
                  megvásárlását a legmelegebben szándékozik ajánlani. A többieket ez nem
                  érdekelte, csak Magdolnát, aki Ákos számára előnyt látott benne. De a többiek
                  únták már Kövecsest, és - elég különös módon - Ákos únta legjobban. Mintha nem is
                  az ő jövendő elhelyezkedéséről lett volna szó. Szórakozott volt és fáradt. De azok
                  a fürkésző pillantások, amelyekkel tegnap minduntalan szemügyre vette Magdolnát,
                  most még gyakoribbak, sóvárabbak és merészebbek lettek. Néha ugyanabban a
                  pillanatban néztek egymásra. A szempárok találkoztak. Magdolna egyszer-kétszer
                  állani próbálta a pillantást, de nem sikerült neki. Szemérme mintegy nehéz
                  súlyként nyomta le, s ő kénytelen volt mélyen elpirulva tányérja irányába hajtani
                  a fejét.</p>
               <p>Korán nyugovóra tértek. Az igazgató elment a Magyar Királyba, s tovább ők sem
                  maradtak fenn.</p>
               <p>- Isten áldja meg, kis szövetséges, - mondta Ákos könnyedén, mikor búcsúzásnál
                  kettőjükre került a sor, - ha korábban nem, majd a télen látom, mikor feljönnek
                  farsangolni. Aztán majd segítek helyre táncosokat verbuválni. Ámbár erre aligha
                  lesz szükség. Olyan szép lett maga, hogy a legények egymás lábát fogják
                  letaposni.</p>
               <p>- Gyönyörű kis jószág ez az én mókusom, - tört ki az apából is a boldog
                  lelkesedés.</p>
               <p>- Na csak rontsák nekem, csak rontsák, - kedvetlenkedett az anya, - maguknak is
                  szép fogalmuk van a gyereknevelésről, voyons.</p>
               <p>Ákos nevetett és kezet csókolt. De hirtelen egymásutánban kétszer. Senki ezt észre
                  nem vehette. Csak akinek szólt. S akinek szólt, az még akkor is kötetekre terjedő
                  vallomásokat magyarázott bele ebbe az orvúl kettős kézcsókba, mikor már megint ott
                  sírgodált ágyában. Mindenképpen sírnia kellett. Ha egyik pillanatban azt képzelte,
                  hogy Ákos most elutazik és örökre vége mindennek, sírnia kellett. S ha másik
                  pillanatban azt képzelte, hogy Ákos - mint a kettős kézcsók titkos jele mutatja -
                  megadja magát szerelmének, küzdeni fog érte, de most kénytelen elutazni: akkor is
                  sírnia kellett.</p>
               <p>Így sírdogált ágyában a szerelem és bánat édességével jó sokáig. Álmosnak is
                  érezte magát, azt várta, hogy a sírás szépen át fogja szállítani az álomba, s mire
                  felébred, Ákosnak már híre-hamva sem lesz Fügeden.</p>
               <p>Pillái lassan el is nehezedtek, de mikor rálépett volna az elalvás lebegő
                  mesgyéjére, egyszerre felrezzent és egészen éber lett. Mintha most ébredt volna
                  fel teljesen kialudva. És már nem is sírt. Egyszerre erős vágy fogta el, hogy ott
                  álljon megint a varrószoba sötétjében és ott élje végig az elmult éjszaka
                  csókjainak vad és lázító varázsát, mialatt Ákos már bizonyosan mélyen alszik.
                  Kikelt az ágyból és mindenekelőtt az ablakhoz lopódzott. A külső világ a forró
                  éjszakának ugyanazt a hangulatát adta, mint tegnap: az égen millió csillag, a táj
                  fölött a békák végtelen kórusa. Kihajolva kandikált az Ákos ablaka felé. Az most
                  sötétet mutatott. Tehát Ákos csakugyan alszik már. Mintha lelkök már el is vált
                  volna egymástól. Mintha már nem is volna itt Fügeden.</p>
               <p>Megint kikereste a felöltőt és a nyári cipőt, ugyanúgy, mint tegnap. Aztán az ajtó
                  óvatos kinyitásához fogott. De most vakmerően új rendszert próbált ki: a kilincset
                  hosszú percekig tartó munkával igen óvatosan lenyomta, aztán egyetlen heves
                  rántással kinyitotta az ajtót. A kísérlet sikerült: az ajtó, amely lassú nyitás
                  esetén megcsikordult volna, így semmi hangot nem adott. A résen kilépett, az ajtót
                  a visszatérés számára nyitva hagyta, aztán lábujjhegyen a varrószobához lopódzott.
                  Oda akart támaszkodni annak ajtajához, s mint a csoda színhelyén, ott élni végig
                  behúnyott szemmel a csókok emlékeit.</p>
               <p>De a vaksötétben is megérezte, hogy az az ajtó nincsen csukva. Az ember arcbőre
                  érzi az ilyesmit a levegő nyomásáról, vagy a tárgyaknak van valami titkos,
                  önmagokat is éreztető tehetségök. Teljes sötétben mindig meg tudjuk mondani kezünk
                  előre nyúló tapogatása nélkül is, hogy nyitott vagy csukott ajtó előtt állunk. S
                  ez az ajtó nyitva volt. A mély csendben pedig azt is meg lehetett érezni, hogy ott
                  van valaki. Magdolna majdnem megingott, keze a falat kereste, hogy
                  támaszkodhassék.</p>
               <p>- Maga az? - kérdezte Ákos lágy suttogása.</p>
               <p>- Én vagyok.</p>
               <p>- Jőjjön beljebb, ne suttogjon a folyosón, mert meghallják.</p>
               <p>Egy kéz a derekához ért a sötétben. Gyorsan elsiklott az érintéstől és kezével
                  kereste meg a kezet, amely gyengéden vonta befelé a küszöbön. S a következő
                  pilanatban már Ákos karjai közt érezte magát. A sötétben kutató száj az övét
                  kereste és mindjárt meg is találta. A tegnapi hallatlan mámor emléke részeg
                  valósággá lett egy pillanat alatt.</p>
               <p>- Mit csinál itt, az Isten szerelmére? - kérdezte Ákostól, mikor a hosszú csókban
                  kifulladtak.</p>
               <p>- Nem tudom. Idejöttem. Éreztem, hogy maga is ide fog jönni.</p>
               <p>Magdolna erősen megszorította válasz helyett a férfi kezét. Hála volt a
                  kézszorításban és odaadás. Soká hallgattak így, a férfi másik keze a Magdolna
                  haját simogatta. Nagysokára a leány megszólalt:</p>
               <p>- Egy cseppet sem szeret, mondja?</p>
               <p>- Nem tudom, - súgta vissza a férfi, - csak azt tudom, hogy megbolondulok
                  magától.</p>
               <p>- De miért jött ki most ide, ha nem szeret? És ha szeret, miért nem mondja meg? A
                  büszkesége nem engedi? Hát szégyen engem szeretni?</p>
               <p>- Ne faggasson, nem tudok válaszolni. Én is olyan vagyok, mint az alvajáró.
                  Jövök-megyek itt a sötét folyosón, mint egy őrült. Nem tudom, mi van velem. De nem
                  is akarom tudni. Drága, drága, drága...</p>
               <p>Viharos erővel kapta magához a leányt megint, de olyan nyersen és dühösen, hogy az
                  ölelés zaja elárulhatta őket. Magdolna rettegve csendre akarta inteni, de már nem
                  szólhatott. A férfi szája úgy csapott rá, mintha gyűlölné és mindenáron fájdalmat
                  akarna neki okozni. Okozott is. A csók alatt a fájdalomtól felnyögött a leány.
                  Tolta magától a férfit. De az kegyetlen erővel fogta, szorította és csókolta
                  tovább. Egy percig, vagy tíz percig, a mámor kábulatában ezt nem lehetett
                  tudni.</p>
               <p>- Azt hiszem, vérzik a szám, - suttogta Magdolna, mikor végre szólhatott, - mit
                  csinál velem?</p>
               <p>- Ne kérdezze, - lihegett a férfi, - én most semmire sem tudok felelni. Maga
                  teljesen megőrjített engem. Nőre így még nem vágytam életemben, mint most magára.
                  Quite crazy with you, ahogy az angolok mondják.</p>
               <p>A férfi szája most is ott volt a fülénél. A füle kagylója csiklandva érezte a
                  férfiajak mozgását, amint az a suttogó szavakat formálta. Valami őrjítő bizsergést
                  érzett ettől egész testében, meg is rázkódott tőle tetőtől-talpig, mintha a hideg
                  lelné. S ekkor, mintegy válaszul, megint érezte térdén a férfi térdének érintését.
                  Azonnal hevesen eltolta magától a láthatatlan, de lüktetően forró embert.</p>
               <p>- Nem, nem, ne érjen hozzám. Most beszélgessünk. Valamit akarok mondani magának.
                  Nagyon fontosat.</p>
               <p>- Mit?</p>
               <p>- Vegyen el engem feleségül.</p>
               <p>Erre hosszú szünet következett. Aztán vállát megint ölelés fogva át, de most
                  gyengéden és szelíd melegséggel.</p>
               <p>- Drága kis jószágom, miket beszél maga. Hiszen ez képtelenség.</p>
               <p>- Miért képtelenség, ha szeret? Saját maga mondja, hogy senkire nem vágyott még
                  ilyen nagyon. Váljon el és vegyen el engem. Ez nem képtelenség. Akik szerelmesek
                  egymásba, azok házasodjanak össze. Mi ebben a képtelenség?</p>
               <p>- Szivecském, maga nem tudja, hogy mit beszél.</p>
               <p>- Dehogy nem tudom. Boldog akarok lenni.</p>
               <p>- Csakhogy ha én elveszem, egészen biztosan boldogtalan lesz. Maga nem ismer
                  engem. Én nem vagyok arravaló.</p>
               <p>- Miért nem arravaló, ha szerelmes belém és én magába? Nem szeretne velem élni?
                  Nem szeretne mindig velem lenni, mindig a kezemet fogni és éjjel-nappal csak
                  beszélgetni kettesben? Mondja meg őszintén, mit érez: jó volna, vagy nem volna
                  jó?</p>
               <p>- Istenem, kis csacsi... Ha maga az enyém volna, annál nem tudok őrjítőbbet,
                  szebbet elképzelni ebben a pillanatban. De az lehetetlen.</p>
               <p>- De miért lehetetlen? Beszéljen a feleségével, ha hazautazik. Mondjon el neki
                  mindent. Nem lehet az olyan rossz asszony, hogy útjába álljon egy ekkora
                  szerelemnek. Én is beszélek vele. Rimánkodni fogok neki. Addig könyörgök, míg a
                  szívét meg nem lágyítom. Meddig tart egy ilyen válóper? Én türelmesen várok
                  akármeddig. Egy évig, két évig. Ha kell, tíz évig.</p>
               <p>- Édes kislányom, tudja maga, hogy hány éves vagyok? Elmúltam negyven. Maga
                  mennyi?</p>
               <p>- Tizennyolc.</p>
               <p>- Az huszonkét esztendő korkülönbség. Mikor maga harminc éves, viruló fiatal
                  asszony lesz, akkor leszek én ötvenkét éves. Maga lesz negyven, én hatvankettő. Ez
                  lehetetlen, lássa be.</p>
               <p>- De nem látom be. Volt már ilyen csoda a világon. Olvasta maga a Magyar nábobot
                  Jókaitól!</p>
               <p>- Nem olvastam. És ne hivatkozzék regényekre, szivecském. Az élet más. Nem, ez
                  lehetetlen. Most éjszaka van, és mi itt suttogunk, mint két részeg alvó, vagy
                  micsoda. De holnap világos lesz, és világoson egészen másképpen festenek a dolgok.
                  Holnap én már nem leszek itt, maga pedig elkezd szép lassan felejteni. Én is
                  megpróbálom. Ez a legokosabb, amit tehetünk. Ha a sors úgy akarja, akkor szépen
                  bele kell törődni a sors akaratába. Most csókoljon meg egyszer és...</p>
               <p>Magdolna elhárította a közeledő ölelést. Fejét elfordította a csók elől.</p>
               <p>- Nem, nem, nem! Én nem törődöm bele. Én a maga felesége leszek, vagy meghalok.
                  Miért nem akar engem! Hiszen vágyik rám, azt mondta. A származásom a legjobb.
                  Nagyon gazdag vagyok. És halálosan szeretem magát. Ilyen alázatos, engedelmes,
                  szerelmes kis cselédet nem kaphat többet, mint én. Azt sem bánom, ha eleinte nem
                  olyan nagyon szerelmes belém, csak egy kicsit. Nekem eleinte elég, ha megengedi,
                  hogy imádjam. A többit én már tudom. Majd meglátja, milyen jó leszek, milyen
                  kedves, milyen szorgalmas, igazán. Úgy fogok igyekezni, mintha minden perctől az
                  életem függene. Ákos, vegyen el engem. Könyörgök, váljon el és vegyen el engem...
                  Mondja, hogy igen. Ugy-e elvesz?</p>
               <p>A férfi átkarolva tartotta a leányt és soká hallgatott. Aztán mélyet
                  sóhajtott.</p>
               <p>- Meg kell ebbe őrülni. Magdolna, idehallgasson. Én nem vagyok olyan piszok
                  fráter, amilyennek hisznek. Bennem sok jó van. Most valami ellepte a szívemet,
                  valami jóság, vagy őszinteség, nem tudom, micsoda. Nézze, ne higyjen nekem és
                  meneküljön tőlem. Aljasság volt, hogy kijöttem ide ma éjszaka. Már a tegnapi dolog
                  is aljasság volt. De ha nőről van szó, én nem tudok magamnak parancsolni. Nem
                  tehetek róla, így születtem. Én könyörgök magának, hogy forduljon el tőlem,
                  felejtsen el, útáljon meg, dobjon ki a szívéből, keressen valami rendes, derék
                  fiatalembert...</p>
               <p>- Nem, nem, vagy maga, vagy senki az életben.</p>
               <p>- Hallja, Magdolna, ne tegye ezt nekem még nehezebbé. Értse meg, hogy én nem
                  szeretem magát. Én csak vágyom magára. Eszeveszetten vágyom, a fene majd megesz
                  magáért. Úgy vágyom magára, hogy a falnak szeretnék rohanni a fejemmel. De nem
                  vagyok szerelmes, érti? Csak a szépsége őrjít meg, de magához semmi közöm, érti?
                  Feleljen, érti?</p>
               <p>- Nem, ezt nem értem, - felelte Magdolna suttogása majdnem hangtalanul, - én
                  ezeket a dolgokat nem tudom. Én csak azt tudom, hogy maga odavan értem, és én
                  magáért, és a lelkeink találkoztak, és maga elválhat és elvehet engem. De sejtem,
                  hogy miért mond ilyen borzasztó dolgokat önmagáról, hogy semmi köze, meg hogy
                  aljas. Ezt maga azért mondja, hogy kiábrándítson. Mert a lelke olyan nemes, hogy
                  hajlandó feláldozni önmagát. De én átlátok ezen, és mégjobban szeretem...</p>
               <p>- Borzasztó! Borzasztó! Mit csináljak magával. A keserves teremtésit ennek a marha
                  fejemnek, kellett ez nekem. Most hetekig folyton úgy fogok járni-kelni Pesten,
                  hogy nem tudom kiverni magát a fejemből. Az alakját, a járását, a derekát, az
                  arcbőrét, a vállát... ez rettenetes, ebbe bele kell bolondulni, maga ördög,
                  bestia, démon, legjobb volna, ha most megfojtanám.</p>
               <p>Szinte hallani lehetett, ahogy megcsikordul a foga. És mint vadállat a zsákmányt,
                  úgy kapta magához a leányt, két kézzel fogta a fejét, úgy csókolta. Testük végig
                  érintkezett egy pillanatra, de a leány rémült rebbenéssel hátrált. Teste
                  eltávolodott, feje ott maradt a férfi kezében. S a férfi nem követte mozdulattal
                  az elhúzódó termetet. Beérte a csókkal. A pusztító, dühös, viharos, marakodó,
                  galádul kéjes, hosszú csókkal.</p>
               <p>- Szeret? - kérdezte a lélekzetvétel egy kurta szünetében a leány.</p>
               <p>- Megőrülök magáért.</p>
               <p>- Végre. Most hagyjon beszélni, feleljen rendesen: miért nem vesz el?</p>
               <p>- Mert ez képtelenség. Mert nem tudnék az apja szemébe nézni. A szüleire nem
                  gondol?</p>
               <p>- Gondolok. Fájni fog, ha ellenök kell tennem, de leszámolok ezzel is. Nézze,
                  mondok valamit. Az imént azt mondta, hogy megőrül értem. Ez nekem elég. Most
                  utazzék el. Gondolkozzék. Ha csakugyan megőrül értem, el fog venni. Én úgy
                  hiszek magának, mint az imádságnak a templomban. Megígéri, hogy mindent
                  elkövet?</p>
               <p>- Nem tudom. Várjon. Így nem tudom megígérni. Símuljon hozzám egészen.</p>
               <p>Átkarolta a leányt és magához szorította. Az vonakodott, de aztán remegve,
                  félszegen oldalt fordulva hagyta, hogy tetőtől-talpig érezzék egymást. Lelke
                  viharosan háborgott valami homályos lelkifurdalástól, de az érintés eddig
                  ismeretlen, rettenetes örömmel égette. A férfi keze lesiklott a derekára, ott
                  fogta át és úgy szorította.</p>
               <p>- Megigérem, - mondta reszkető suttogással, - megbolondulok, ha nem lesz az enyém.
                  Megígérem.</p>
               <p>- Becsületszavára?</p>
               <p>Alig észrevehető szünet következett.</p>
               <p>- Nem elég, ha megígérem?</p>
               <p>- Igaza van. Bocsásson meg. Köszönöm. Eresszen el, Ákos. De igen, igen, nagyon
                  kérem, eresszen el. Komolyan, fáj a derekam. Úgy. Köszönöm. Vegye tudomásul, hogy
                  én most ettől a pillanattól kezdve a menyasszonyának tekintem magam. Számomra
                  ebben az életben más többé nincs, csak maga. Ezentúl semmi mást nem teszek, csak
                  magát várom. Most csókoljon meg utoljára.</p>
               <p>A férfi habozott.</p>
               <p>- Nem, menjen szépen aludni.</p>
               <p>- Miért nem csókol meg?</p>
               <p>- Mert ismerem magamat. Most még van megállás. Ha lefekszik, imádkozzék és adjon
                  hálát az Istennek, hogy még nem veszett ki belőlem minden tisztesség. Érti, hogy
                  most mit beszélek?</p>
               <p>Magdolna a férfi kezét fogta és hallgatott. Erősen gondolkozott a válaszon.
                  Összeráncolta homlokát a sötétben, úgy kereste a szavakat. Szíve maga volt az
                  egész világot elöntő és megdicsőülten alázatos őszinteség.</p>
               <p>- Homályosan értem... én tiszta vagyok, Ákos... én csak sejtem az életet és nem
                  akarok gondolkozni rajta... nem értem tisztán, de tudom, hogy... hogy engem
                  félteni lehetne valamitől mostan... de mégsem lehet... én olyan vak hittel bízom
                  magában, hogy az kimondhatatlan... maga mellett velem semmi nem történhetik...
                  Ákos, én magát kimondhatatlanul szeretem.</p>
               <p>A férfi olyan hangon súgta erre a választ, amilyet eddig egyszer sem használt.
                  Részvét, meghatottság, őszinte szeretet volt ebben a hangban. Végigsímogatta a
                  lány haját.</p>
               <p>- Kedvesem, drágám, szegénykém. A végén csakugyan szeretem. Isten áldja meg.</p>
               <p>És megcsókolta a lány ajkát, de ez a csók azonos volt válaszának hangjával.
                  Ugyanaz a csók volt, amellyel legelőször ért össze a két száj, lehelletszerűen,
                  áhitatosan: ott a fehér lócán a parkban. Aztán sóhajtott egyet valami furcsa,
                  lemondó sóhajjal és nesztelenül eltünt. Mintha maga is titokzatos sötétséggé vált
                  volna. Magdolna kénytelen volt kinyújtani a két kezét, hogy megbizonyosodjék:
                  szerelme már nincs mellette többé. Halkan ment ő is a maga szobájának nyitott
                  ajtaja felé. Odaátról anyja alvásának megnyugtató, egyenletesen erős lélegzése
                  hallszott. Utoljára még az ablakhoz lopódzkodott, de Ákos szobájában nem gyúlt ki
                  világosság. Lefeküdt tehát és imádkozni kezdett. Az imát így kezdte: „Édes jó
                  Istenem, én most eljegyeztem magam és kimondhatatlanul boldog vagyok és térden
                  állva köszönöm Neked, hogy rendelted az emberiségnek a házasság szentségét...”
                  Aztán gondolatai lassan elvesztették a szavak ruháját, már csak a fogalmakat rakta
                  boldogan egymás mellé, s az áment már az andalító álom vette el tőle.</p>
               <p>Mire felébredt, a vendég már nem volt Fügeden. De ő fejét rázta erre az első
                  gondolatra: Ákos most már soha sem mehet el innen többé, most már örökre itt
                  marad. A világ egyszerre gyönyörű lett, a nap úgy ragyogott a park fáira, mint
                  maga a boldogság. Száját kissé sajogni érezte, de a tükör semmi gyanúsat nem
                  mutatott.</p>
               <p>Mikor a fürdővel már végzett, ott állt az álló tükör előtt féligöltözötten. A
                  harisnyáját s a hosszúszárú gombos cipőt felhúzta már, horgolt szélű inge és
                  rumburgi nadrágja is rajta volt, hosszú hajfonata azt verte minden mozdulatnál.
                  Ekkor anyja lépett be hozzá, centimétert tartva a kezében.</p>
               <p>- Mi az, rosszul aludtál, hogy olyan karikás a szemed?</p>
               <p>- Dehogy Mama, elég jól aludtam. De fáj egy kicsit a fejem, talán azért.</p>
               <p>- Meg fogsz inni egy pohár keserűvizet. Most állj csak ide. Találd ki, mit
                  akarok.</p>
               <p>Magdolna meglepetve felnézett. Anyja arcán ritka vendéget látott: valami meleg és
                  puha meghatottságot. Egymás arcát kémlelték. S Magdolna egyszerre
                  felsikoltott:</p>
               <p>- Fűzőt kapok!</p>
               <p>Anyja bólintott rá, szóval nem válaszolt. Nyilván azért, mert félt, hogy elsírja
                  magát. A szeme így is elég gyanúsan csillogott. Magdolna egyszeriben ott termett
                  anyja nyakában.</p>
               <p>- Mamuskám, drága mamuskám, jaj de boldog vagyok, köszönöm szépen.</p>
               <p>Ölelte és csókolta anyját. Az anya visszakarolta.</p>
               <p>- Na kis bolond, jól van, jól van. Hát bizony elég soká halogattam, de most már
                  nem megy tovább. Jaj, jaj, hiába, megnőttél, ilyen vén szamár lányom van már
                  nekem...</p>
               <p>Nem ment tovább, eltörött a mécses. Hubayné sírva fakadt leánya első fűzőjének
                  gondolatától. Ez pedig nem keveset jelentett. Mert keményen tudott uralkodni
                  anyai érzésein, s ha Magdolna keresni akarta, hogy anyja mikor hatódott meg
                  könnyekig őmiatta legutoljára, akkor az első áldozásig kellett visszamennie. Most
                  elpityeredett ő is. Aztán nevettek mind a ketten és szemöket törölgették.</p>
               <p>- Na, most állj egyenesen. Ne bouge pas. Húzd ki magad.</p>
               <p>A centiméter, vagy ahogy Hubayné következetesen nevezte, a „szantiméter”
                  szakértően fogta körül a leány csípőjét, majd felsőtestét a keblek
                  magasságában.</p>
               <p>- Húzd be a hasad. Még jobban. Nem elég, jobban nem tudod?</p>
               <p>- Jaj mama, ez nagyon csikland...</p>
               <p>- Jó, jó, mach keine Faxen. A slusszod ötvenkettő, a csípő és a mellbőség
                  hatvankettő. Így gondoltam. Na jó, még ma meg fogom rendelni. Most öltözködhetel
                  tovább.</p>
               <p>Az anya mélyet sóhajtva ment ki. Nyilván lánya növekedésének öröme és saját múló
                  korának mélabúja együtt szakították fel belőle ezt a sóhajt. Így is a végső
                  határidőn jóval túlodázta eddig a fűző-kérdést. Más lányok tizenötéves korukban
                  már szabályosan megkapták a fűzőt, de Hubayné csökönyösen és rendszeresen
                  szorította vissza leányát a gyerekkorba. Most már nem halaszthatta.</p>
               <p>Magdolna úgy öltözködött tovább, hogy lelkendezve ugrált benne az öröm. Isten
                  ujja, gondolta magában, a menyasszonysághoz fűző jár, végre-valahára teljesen
                  felnőttnek kell hogy tekintse mindenki. Most be kell hozni az elmulasztott éveket
                  nemcsak a fűző, hanem a bálozás dolgában is. Más lányokat már tizenhat éves
                  korukban bálba visznek és tizennyolc éves fejjel rendszerint férjhez adják őket.
                  Ez a tündéri, nagy-nagy és csodálatos szerelem éppen a legpontosabb időben
                  érkezett.</p>
               <p>Ebédnél ő közölte apjával a nagy újságot.</p>
               <p>- Apus, találd ki, hogy a közeli napokon belül mi fog történni velem?</p>
               <p>- Olyan nagy dolog? És jó?</p>
               <p>- Nagyon nagy dolog. És rémesen örülök neki.</p>
               <p>- „Rémesen” nem örülünk, kislányom. Ezek olyan pesti beszédek. Szóval nagyon
                  örülsz valaminek, ami történni fog veled. Mi lehet az? Nem tudom kitalálni! Csak
                  nem mégy férjhez, az Istenért?</p>
               <p>És látván leánya mély pirulását, nagyot kacagott hozzá.</p>
               <p>- Ne találgassa, - szólt Hubayné, - fűzőt rendeltem neki Pestről.</p>
               <p>Hubay arca meghatottan elmelegedett. Ránézett lányára és az asztal felett
                  megveregette a kezét.</p>
               <p>- Múlik az idő, kis öreg. El sem tudom hinni, hogy ekkora lányom van. De hát
                  bizony itt az ideje. Azt mindenesetre kikötöm, hogy az a fűző a legszebb és
                  legfínomabb legyen, amit kapni lehet. Az én mókusomnak ilyen dukál. Tudod, mit
                  mondott ma reggel Szilágyi Ákos, mikor kikísértem a vasúthoz? Hogy te vagy a
                  legszebb lány a vármegyében, e felett vitatkozni sem lehet.</p>
               <p>- Imre, - szólt hangos haraggal az anyja, - ezt maga gyereknevelésnek nevezi? Sind
                  Sie verrückt?</p>
               <p>- Igenis azt mondta, - ütött Hubay derűsen az asztalra, - sőt azt is mondta, hogy
                  ha télen felmegyünk Pestre, megvan a bálkirálynő. No hát. Hiába haragszik,
                  angyalom, egy nőnek nem árt, ha tudja, hogy szép. Na hát.</p>
               <p>Hubayné előbb a mennyezetre nézett, csodálkozását jelezvén, hogy az ilyen beszédre
                  nem szakad le. Aztán lányához fordult.</p>
               <p>- Te csak ne hallgass apádra, akinek öregkorára kezd elmenni az esze. Elég csínos
                  vagy, nem mondom, de sohasem tartod egyenesen a hátadat, a kezed bőrére nem
                  vigyázol és nagy a lábad. Na. Még csak az kell, hogy elbizakodjál nekem, így is
                  alig bírok vele. Az a szamár Szilágyi pedig tartsa meg a megjegyzéseit. Un vieux
                  cretin, ça.</p>
               <p>Hubay félszemével lányára kacsintott. Magdolna olyan boldog volt, hogy szeretett
                  volna ugyanúgy visszakacsintani titokban, de a fűző miatt mély hálát érzett anyja
                  iránt és nem akarta elárulni. Figyelme különben is Ákos megjegyzései köré
                  fonódott. Olyan vad örömmel dobogott a szíve, hogy szinte hangját vélte hallani az
                  asztal fölött. „A vármegye legszebb lánya.” Ákos mondta, Ákos, Ákos. „Pesti
                  bálkirálynő.” Ezt is ő mondta. Ákos. A titkos vőlegény, a végzet-kijelölte örök
                  társ. Az élet olyan szép, hogy alig is lehet már ennyi örömet elviselni. Ahogy
                  hárman ültek az asztalnál, képzeletben odagondolt még egy negyedik széket. S arra
                  Ákost ültette. Azt a képet színezgette magában, hogy már hozzáment Ákoshoz, együtt
                  laknak a szülőkkel, együtt ebédelnek a hétköznapok csendes, csodaszép
                  boldogságában és mindenki nagyon szereti a többi hármat.</p>
               <p>- Mi van ezzel a Finivel, - kérdezte Hubay, hogy másról legyen szó, - mért nem
                  eszik velünk?</p>
               <p>- Nem tudom, apus, - felelt felrezzenve Magdolna, - néha megmakacsolja magát.</p>
               <p>- Nem is meséltem nektek, - mondta az apa, - hogy mi történt az éjjel. Arra
                  ébredtem fel, hogy lépéseket és motyogást hallok a folyosón. Először azt hittem,
                  hogy álmodom, de aztán tisztán hallottam: valaki jár ott és motyog.</p>
               <p>Magdolna behúnyta a szemét a rettenetes szédüléstől. Érezte, hogy arca most olyan
                  fehér, mint a fal.</p>
               <p>- Na und, na und? - sürgette csodálkozva Hubayné.</p>
               <p>- Felkeltem, fogtam a revolvert és kinéztem. Képzeljétek, Fini járt a folyosón.
                  Kis gyertyavég a markában. Ahogy már máskor is megtette. Suttogva magyarázott
                  valamit a tanítványainak. Azt mondja: „Ach ja, die küssen sich, ach ja.”
                  Hallottatok ilyen bolondot! Nagy bajban voltam, mert az ilyen félkótyával az ember
                  nem tudja, mikor kezd őrjöngeni. Gondoltam: ha megszólítom, megriad, kiabálni kezd
                  és fellármáz benneteket. Vártam. Békésen bement a szobájába. Még vártam egy
                  darabig, láttam, hogy nem jön vissza, erre visszamentem és lefeküdtem. Hallottatok
                  ilyet? Azt mondja: „Ach ja, die küssen sich, ach ja.” Nincs furcsább, mint az
                  ilyen bolond. Egyszer még ránk gyujtja a házat.</p>
               <p>Magdolna erőltette agyát, hogy eszméletnél maradjon és ne adja át magát a
                  fenyegető ájulásnak. Kezében reszketett az evőeszköz. Gyorsan letette, hogy el ne
                  árulja magát.</p>
               <p>- Hány órakor volt ez? - kérdezte Hubayné.</p>
               <p>- Úgy tizenegy felé. Én aztán rögtön elaludtam.</p>
               <p>- Furcsa, - folytatta az anya, - hogy én is felneszeltem valami zajra, de én is
                  azt hittem, hogy álmodom és tovább aludtam. Nagy gond ez a szegény Fini. Ebéd után
                  benézek hozzá.</p>
               <p>Magdolna szeretett volna felsikoltani rémületében.</p>
               <p>- Hagyja, angyalom, - szólt Hubay, - jobb ilyenkor nem izgatni. Majd megnyugszik
                  magától.</p>
               <p>- Vous avez raison. Nem megyek be hozzá.</p>
               <p>Mikor ebéd után egyedül maradt, Magdolna rettegve idézte fel, amit hallott. Semmi
                  kétség. Fini megsejtette, vagy észrevette, hogy ő Ákossal csókolódzik a
                  varrószobában. De hogyan lehetséges, hogy ők nem vették észre a folyosón kuncsorgó
                  Finit? Kivált ha égő gyertyavég volt nála? S egyszerre végigfutott rajta az
                  éjszakai találka esztelen mámorának tudata. Se nem hallottak, se nem láttak.
                  Részegek voltak mindaketten. Elképzelni is rettenetes, mi történhetett volna: apja
                  meghallja a suttogást a varrószobából, odajön és felkattantja a villanyt. Erre a
                  gondolatra Magdolna behúnyja a szemét, mintha még képzeletben sem akarná látni ezt
                  a jelenetet. Nem, ezt többé nem szabad megkockáztatni. Ha Isten különös csodája
                  folytán ma és tegnap éjjel semmi baj sem történt, ezért érdemes volna hálaadó
                  misét mondatni. Mit gondolna most róla apja, az imádott apa, aki annyira szereti a
                  lányát, annyira büszke rá és annyira bízik benne? Szörnyű fájdalmat okozhatott
                  volna ennek a szeretve szeretett embernek. Soha többé, soha többé. Ha Ákos megint
                  vendég lesz itt, ezt semmi körülmények között sem szabad megkockáztatni még
                  egyszer. Úgy érezte, hogy szüleinek súlyos elégtétellel tartozik azért a nagy
                  fájdalomért, amelyet okozhatott volna nekik. Jó leszek, fogadkozott magában,
                  figyelmes leszek, a lelkemet is kiteszem, olyan engedelmes leszek. A fogadkozás
                  csak kevéssé nyugtatta meg. Olyan ideges lett egész délutánra, hogy egy leejtett
                  tárgy zajára fájdalmában fel szeretett volna kiáltani.</p>
               <p>Ebbe az idegességbe váratlanul még egy izgalom csapott bele.</p>
               <p>Alkonyat táján megjelent a háznál Friedrichné, képéből kikelve, feldúltan.
                  Hubaynéval akart beszélni, de úgy, hogy Magdolna is ott legyen. És intett, hogy az
                  inast küldjék ki. Mikor az ajtó Marci után becsukódott, azonnal sírva fakadt.</p>
               <p>- Rettenetes, rettenetes, - mondta könnyezve, - majd hogy el nem ájulok a
                  szégyentől, de el kell mondanom. Ma délelőtt kirúgtuk a nevelőt. Képzeljétek,
                  kedveseim, ez borzasztó, erre neveli egy anya a gyermekét: rajtakaptam Jolánkát és
                  azt a fickót, hogy a padláson csókolództak. Igen, csókolództak. Ott álltak és
                  tisztán láttam, hogy csókolták egymást. A szemem kisül. Felküldtem egy
                  lámpaernyőért Jolánt és feltűnt nekem, hogy a nevelő túlságos készségesen
                  ajánlkozik neki segíteni. Utánok mentem. Kérlek, ott csókolództak a ruhaszárító
                  kötél alatt. Azt hittem, elsüllyed velem a föld, vagyis a padlás. Azonnal adtam
                  két pofont mindakettőnek. A nevelő még feleselt is, a piszok. Hogy neki
                  tisztességes szándékai vannak, képzeljétek. Hát kérlek. Az én lányommal!
                  Tisztességes szándékai! Egy ilyen koszosnak! Persze azonnal kidobtam. Már ebédet
                  sem kapott. A holmiját lepakoltattam és utána küldettem az állomásra egyhavi
                  fizetésével együtt. Erre neveli egy anya a lányát.</p>
               <p>Itt Friedrichné kitört, sírt egy verset, orrát fújta dühösen és újra kezdte:</p>
               <p>- Jolánt persze keményen elévettem. Megvallotta, hogy már régebben csókolódznak.
                  Faggattam, hogy ki tudott róla. Erre kinyögte, kedves Magdolnám, hogy te tudtál
                  erről „az érzelemről”, ahogy ő mondja, a hülye. Azért jöttem, kedvesem, hogy
                  mondj el nekem mindent, amit erről tudsz.</p>
               <p>- Ez nagyon ártatlan dolog, kedves néni! Jolánka mondott nekem olyasfélét, hogy a
                  tanár tetszik neki, de olyan gyerekesen mondta, hogy alig figyeltem rá. Ne tessék
                  aggódni, nem volt ez komoly dolog.</p>
               <p>- De csókolództak, drága fiam, csókolództak! Egy úrilány! A nevelővel! Hát nem
                  kell megőrülni? Neked még mit mesélt erről?</p>
               <p>- Semmit, kedves néni. Egészen éretlen gyerekségeket.</p>
               <p>Friedrichné megint sírva fakadt. Ott ült még sokáig. Felváltva vigasztalták.
                  Ezalatt Yolanda a szobájában kuksolt; anyja egyheti szobafogságra ítélte, vacsorát
                  egy hétig nem kap. Apja külön még egyszer megpofozta. És vissza kellett tartani,
                  hogy ki ne menjen az állomásra, mert agyon akarta verni azt a szerencsétlen
                  flótást.</p>
               <p>- De Jolán ezt mind nem érti, olyan éretlen szamár. Fogalma sincs, mekkora
                  fájdalmat okozott a szüleinek. Képzeljétek el, kedveseim, hogy ez valahogyan
                  kitudódik. Hogyan tudjuk mi ezt a lányt férjhez adni? És honnan vette ezt az
                  erkölcstelenséget? Otthon csak szépet és jót hallhatott mindig. Ki nem tudom
                  mondani, milyen bánatom van. Ó drága Nórám, mennyire irígylem a te lányodat! Csak
                  rá kell nézni erre az angyali ártatlanságra... Istenem, Istenem, ki fogom sírni a
                  két szememet.</p>
               <p>És zokogva borult Hubayné vállára. Aki büszkén válaszolt:</p>
               <p>- Bizony, Magdolna mintalány, pedig nem szeretem dícsérni, ha hallja. De ha szülők
                  bízhatnak a lányukban, hát azok mi vagyunk.</p>
               <p>Hubayné megsímogatta a lánya fejét, amit évente egyszer cselekedett. Friedrichné
                  aztán elment.</p>
               <p>- Mit szólsz ehhez a kis kövér békához? - mondta Hubayné.</p>
               <p>- Gyerek. Teljesen zöld. Én csak a mamáját sajnálom.</p>
               <p>- Na látod. És most megértheted, fiacskám, milyen hálásnak kell lenned azért a
                  nevelésért, amelyet te kaptál a szüleidtől.</p>
               <p>Magdolna válaszul kezet csókolt anyjának, közben valami keserűen marta belülről,
                  de ugyanakkor szerelme is dacosan ágaskodott benne. Apja nemsokára hazajött,
                  annak mindjárt elmondták az egész szenzációt. Hubay komolyan hallgatta. Aztán
                  ellágyult tekintettel lányára nézett és magához ölelte.</p>
               <p>- Nincs több olyan lány, mint a mi Magdolnánk. Te sohasem fogsz fájdalmat okozni
                  nekünk, mókus.</p>
               <p>Ő odasímult apjához és nem felelt semmit. De vacsora előtt, hosszú küzködés után
                  benyitott a Fini szobájába. Megállt a vén hóbortos előtt és zagyva pillantású
                  szemébe nézett. Az alattomosan hátrált és közben motyogott:</p>
               <p>- Ach ja, Kinder, die haben sich geküsst. Liebe, ach ja!</p>
               <p>Magdolna odalépett az elmebajos vénlány közvetlen közelébe. Erősen a szemébe
                  szegezte pillantását, úgy hogy maga is megborzadt tőle.</p>
               <p>- Te Fini, ide hallgass. Én azt az embert halálosan szeretem. De a szüleimet is
                  szeretem. Ha egyetlen szóval fecsegni mersz, puszta kézzel megfojtalak,
                  értetted?</p>
               <p>Az öreg hóbortos kicsire húzta össze magát és a sarokba húzódott, mint a bottal
                  fenyegetett kutya. Ijedten vinnyogva nyögött onnan kifelé:</p>
               <p>- Nicht erwürgen, ach nein. Tut weh. Ach nein, Kinder, das tut weh.</p>
               <p>Magdolna nézte még mereven a szűkölő élőhalottat. Aztán sarkon fordult és kiment.
                  Úgy érezte, hogy valóban és komolyan embert tudna ölni. És úgy érezte, hogy
                  életre-halálra harcol szerelméért. Ettől kemény kifejezése ellágyult. Behúnyta
                  szemét és elmosolyodva arra gondolt, hogy a nagy titkot nem tudja senki: ő ma
                  éjszaka óta menyasszony.</p>
               
            </div>
            <div type="chapter">
               <head>
                 VI.
               </head>
               <p>„Ákos, egyetlen mindenem! Kimondhatatlan szerelemmel gondolok magára, és okvetlen
                  kell, hogy valami hírt kapjak magától, ha csak egy-két sort is. Levelet nekem nem
                  írhat, de kitaláltam, hogy mit lehet csinálni. Vásároljon valami könyvet, amit
                  ajándékba küldhet apusnak, gazdaságit, vagy katonait, vagy ilyesfélét, és abban
                  nagyon hegyes ceruzával egyes betűk alá tegyen pontot, én majd a betűket
                  összerakom és abból ki fog jönni, amit maga ír nekem. De arra kérem, hogy mennél
                  gyorsabban küldje ezt a könyvet, mert mi nemsokára utazunk Abbaziába. Többet most
                  levélben nem merek írni, de szívszakadva várom. És azt is írja meg, hogy Pesten
                  lesz-e mostanában, mert lehet, hogy mikor megyünk Abbaziába, akkor Pesten egy
                  napra kiszállunk és ha akkor nem láthatom magát, abba belehalok. És írja meg
                  azokkal a pontozott betűkkel, hogy beszélt-e már az illetővel abban a bizonyos
                  ügyben és hogy beleegyezik-e az illető, mert én éjjel-nappal csak erre az egyre
                  tudok gondolni. Végtelen és örök szerelemmel maradok Isten előtt hűséges
                  menyasszonya, Magdolna.”</p>
               <p>Ez a levél is elment a Pannonia-szállóba. Magdolna másnap már a reggeli posta
                  körül settenkedett, noha teljességgel lehetetlen volt, hogy a válasz már
                  megérkezzék a levélre, amely talán még nem is jutott az Ákos keze közé. S attól
                  kezdve csak a postát leste folyton. Két napig, négy napig, egy hétig, két
                  hétig.</p>
               <p>Sok minden jött a póstával, csak Ákos válasza nem. Megjött például a fűző. A
                  divatos Keifel és Hirsch cég küldte, amely az ujságok hirdetési oldalán, nagy
                  közleményekben kérkedett előkelő vevőivel: Batthyány Lajosné Andrássy Ilona most
                  rendelt egy kék batiszt-fűzőt, gróf Teleki Ádámné egy selyem-drill darabot, sőt
                  Mária orleansi hercegnő ő királyi fensége a minap „sürgönyileg hívatta Hirschné
                  asszonyt Alcsuthra, két fehér Josselin-fűzőt rendelt, amelyek oly kitűnően
                  sikerültek, hogy aztán ismét kihívatta és lovagló fűzőt rendelt nála.” A Magdolna
                  rózsaszínű fűzője is kitűnően sikerült. A fürdőszoba nagy állótükre előtt vette
                  anyjától az első leckét: milyen fogással kell hátranyúlni a két zsinórért, hogyan
                  kell mind a kettőt erősen meghúzni, hogyan kell derekát és csípőit feszengő
                  mozdulatokkal belesímítani a selyempáncélba. De nagyon tanulékonynak bizonyult,
                  másodszor-harmadszor már olyan természetesen kezelte a kapcsokat és a zsinórt,
                  mintha teljes életében fűzőben járt volna. És szinte nem tudott megválni a
                  tükörtől. Onnan, ha teljesen felöltözött, bámulatosan karcsú dáma tekintett
                  feléje. Ennek a dámának merev dereka olyan volt, mint a dongóé, felső testét és
                  törzsét csak vékony kocsány egyesítette. Medencéje bőven és felnőtten szélesedett
                  ki a vékony derék alatt, ugyancsak keblei is meglepő vonallal domborodtak ki elül.
                  Elragadtatva szemlélte magát, csak keblét keveselte. És titokban gyakran gondolt
                  egy „Pilules Orientales” című másik ujsághirdetésre, amely ezeket kürtölte
                  világgá: „A szép mell egyike a női szépség legelőkelőbb kellékeinek, s azzal a
                  természet nem igen pazarkodik. A hölgyek örömmel fognak tudomást venni arról, hogy
                  egy teljesen ártalmatlan szer, mely a természetet gyengéd módon kényszeríti, hogy
                  ebben a tekintetben ne fukarkodjon. Ezen, a párizsi hölgyvilágban előnyösen ismert
                  szer a Pilules Orientales alkalmazása, mely a legelőkelőbb párisi orvosoktól
                  ajánlva tényleg bírja azon tulajdonságot, hogy a mellet fejleszti, ruganyosságát
                  elősegíti, a szöveteket erősbíti, a vállcsontok kiszögellését eltünteti azáltal,
                  hogy a mell idomainak általában teljességet kölcsönöz, mert az ételek hízó
                  alkatrészei a mell környékén telepednek le. A Pilules Orientales minden
                  természethez alkalmazkodnak, a fiatal, fejlődő leány épp úgy használhatja, mint a
                  kifejlett asszony. Szétküldés bérmentve titoktartás mellett.” Magdolna sóváran
                  vágyott a Pilules Orientalesra, de anyja előtt még csak szóba sem merte hozni. A
                  vágyat engedelmesen elejtette és megalkudott azzal a termetvonallal, amelyet a
                  tükör mutatott neki, a nyaka is belefájdult, annyit szemlélte magát oldalnézetben.
                  Nem telt bele három nap, már egészen megszokta a fűzőt, nem találta
                  kényelmetlennek, sőt szerette az egyenes tartás délceg érzését, amelyet a fűzőtől
                  kapott. Esténként, vetkezéskor éppen úgy pattogtatta a kapcsokat s a fűző levetése
                  után éppen olyan kéjjel dörzsölte a derekára rótt ráncokat, mint anyja.</p>
               <p>Aztán más is jött a postával: Leona néni levele. Ennek csak tartalmát mondták el
                  neki, de titokban megkaparította az egész levelet és elolvasta. Rozsályné arról
                  értesítette a Hubay-házaspárt, hogy Ferivel igen sok a kellemetlensége. Feri
                  szobaparancsnoka bizonyos leveleket talált, melyekből kitűnt, hogy Feri egy fügedi
                  szállodai szobalánnyal szerelmi levelezést folytat. Ebből nagy baj származott, az
                  akadémia vezetősége értesítette az anyát, az anya pedig úgy határozott, hogy az
                  idei szünidőben nem mennek Fügedre. Feri tehát kiesett ebből a nyárból. Különben
                  sem nagyon jöhetett volna, mert a vendéglátó család tengeri fürdőre készült. A
                  terv változatlan maradt: Abbaziába mennek s onnan pár napra Velencébe, hogy a
                  csodálatos várost megtekintsék és Magdolna egy kis világot lásson. Az abbaziai
                  Quarnero-szálló igazgatóságától már meg is jött a végleges válasz a lefoglalt
                  szobákról és a panzió kialkudott áráról.</p>
               <p>Mindent hozott a posta, csak Ákos válaszát nem. Magdolna százféle mentséget is
                  talált a nem válaszoló ideál számára. Talán elutazott, s a levelet nem küldték
                  utána. Talán a levél útközben elkallódott, hiszen nincsen abban semmi lehetetlen,
                  hogy egy levél beakadjon valami gyüjtőszekrény szálkájába vagy repedésébe. Talán
                  Ákos most tárgyal különélő feleségével, szívósan küzd szerelméért és
                  szabadságáért, s addig nem akar írni, míg a végleges és boldog híradást nincs
                  módjában közölni. Vagy talán beteg lett Ákos, egyedül fekszik a rideg fogadói
                  szobában, a közömbös személyzet olykor benéz hozzá, nem ápolja senki, a homloka
                  forró, és nincs szerető kéz, amely a forró homlokra rásimuljon.</p>
               <p>Magdolna egy napon bement apjához, s ahogy szokta, leült melléje a nagy karosszék
                  karfájára.</p>
               <p>- Mókus, - mondta az apa vidáman, - te valami olyat akarsz most, ami pénzbe
                  kerül.</p>
               <p>- Kitaláltad, apuskám, de nem lehet nagyon drága, amit kérek. Angolul szeretnék
                  tanulni.</p>
               <p>- Angolul?</p>
               <p>- Igen. Németül és franciául jól tudok, most még szeretnék angolul is tanulni.
                  Roppant megirígyeltem Ákost, hogy olyan kitűnő angol. Nagy kedvem volna
                  hozzá.</p>
               <p>- Angyalom, ha tanulni akarsz, az csak öröm nekem. Úgyis beszélgettünk már
                  anyáddal arról, hogy jól elkelne melletted valami társalkodónő, hiszen naphosszat
                  nincs kivel beszélned. Miért ne legyen az a frajla angol? Egész jó gondolatnak
                  tartom. Ha visszajöttünk az utazásról, majd megbeszéljük.</p>
               <p>- Köszönöm szépen, de addig is már szeretnék valami nyelvtant silabizálni. Tudod,
                  mire kérlek, apus? Irjál Ákosnak, hogy válasszon ki valami jó angol nyelvtant,
                  lehet az német-angol is, és küldje el utánvéttel, de mennél gyorsabban, mert
                  nagyon türelmetlen vagyok. Ákos a legjobban ismeri ezeket az angol dolgokat.</p>
               <p>- Ennek nem sok értelme van, mókus. Nemsokára átutazunk Pesten, akkor megveheted
                  magad.</p>
               <p>Magdolna elévette ellenállhatatlan fegyverét. Féloldalt fordította a fejét, apja
                  arcát símogatta és könyörgően nézett.</p>
               <p>- Na jól van, kis boszorka, most rögtön írok Ákosnak. És mi van Velencével?
                  Tanulmányoztad már a könyveket?</p>
               <p>- Eddig nem, - bökte ki szégyenkezve a leány, - valahogyan nem jutottam hozzá. De
                  még ma elkezdem.</p>
               <p>Próbálta is elkezdeni, de a könyvtárban nem igen talált anyagot hozzá a Meyer-féle
                  nagy Konversations Lexikon Steindrossel-Wienerlack című kötetén kívül, amely a
                  szépség izgalmas csodái helyett csak száraz leírást tartalmazott tanáros
                  adatokkal. Kép nem volt hozzá. S ő nem is tudta figyelmét ott tartani a szövegen.
                  Csak Ákoson járt az esze. A világon mindenről Ákos jutott eszébe. Maga elé nézett
                  a könyv kinyitott lapjai között és arra gondolt, hogy ha a jó Isten szereti őt,
                  akkor majd Ákossal mint nászutas megy Velencébe, egymás kezét fogják a vasúti
                  szakaszban, s akik bepillantanak, nagyot nézve fogják mondani: jaj de szép
                  emberpár.</p>
               <p>Negyednap megjött a német-angol nyelvtan. Hatalmas kötet volt,
                  Toussaint-Langenscheidt műve. Ákos udvarias levelet írt hozzá az apának, a
                  hölgyeknek sok kézcsókot küldött. Magdolna visszavonult vele és elkezdte lázasan
                  keresni az egyes betűk alatt a ceruzapontot. Meg is találta. Külön le kellett írni
                  papirosra az egyes betűket, remegő izgalommal állítgatta össze a kiderülő szavak
                  értelmét. Ez nehéz volt, mert a német-angol szövegben nem lehetett ékezetes
                  magyar magánhangzókat találni, s valóságos betűrejtvény jött ki a pontozott
                  betűkből.</p>
               <p>Draga őrangyalkam ügyben eddig semmit sem lehetett csinalni legjobb a vegzetre
                  bizni az egeszet éjjel nappal maga forog a fejemben de a legjobb volna ha probalna
                  elfelejteni Akos.</p>
               <p>Ebből a betűsorból minden homályban maradt, csak ez tündöklött az előtérben:
                  „Éjjel-nappal maga forog a fejemben.” Ez a mondat maga volt a tökéletes boldogság.
                  Ákos szerelmes belé. Éjjel-nappal csak ő forog a fejében. Térdre kellett borulni
                  és úgy megköszönni a jó Istennek, hogy ezt így rendelte. De nem is lehet
                  másképpen; az ilyen tiszta, szent és végtelen érzésnek, mint az ő szerelme,
                  győznie kell, különben az egész világmindenség gonosz, hibás és értelmetlen
                  volna. Minden egyéb mellékes, csak ez a fontos, mint a nap az égen: Ákos szereti
                  őt. Hogy „az ügyben eddig semmit sem lehetett csinálni”, annak is ezer oka lehet.
                  Ákos felesége nyaral valahol. Esetleg annyira haragban vannak, hogy nem is
                  beszélnek egymással, s így Ákosnak először meg kell találnia az érintkezés módját.
                  Esetleg Ákos már megpendítette a dolgot, de az asszony gonoszságból ridegen
                  elutasító választ adott, és Ákos most bölcsen vár egy darabig, amíg az asszony
                  egyszer engedékenyebb hangulatban lesz. Végeredményben ennek előbb-utóbb
                  sikerülnie kell, mert hogy ne sikerüljön, az képtelenség. Akadálya mindig és
                  mindennek lehet, de ha két ember ennyire rajongva szereti egymást, az a legerősebb
                  valami a világon. „Éjjel-nappal maga forog a fejemben.” A világ tündérszép, élni
                  és várni csodálatosan boldog érzés.</p>
               <p>Utazásig a nagy készülődés foglalta le az időt. A fügedi varrónő, Perl kisasszony,
                  egész napját ott töltötte a kastélyban. Minden asztalon divatlapok és
                  szabásmintaívek hevertek. Amit a vidéki varrónőre rá lehetett bízni, azt mind
                  megcsináltatták most. De ezenfelül még hosszú listát állított össze Hubayné.
                  Gondolni kellett arra, hogy a télen Magdolna már bálozni fog. Télikabát, bunda,
                  két báliruha, két délutáni ruha, kalapok, kesztyűk, cipők, belépő, harisnya,
                  zsebkendő, illatszer végtelen sora szerepelt ezen a listán, anya és lánya órák
                  hosszán át tanácskoztak Perl kisasszonnyal, mit lehet már itthon elintézni, mit
                  lehet Pesten most megvenni és mivel kell megvárni azt a nagy kérdést, hogy télen
                  milyen lesz a divat. Ezek a hosszú eszmecserék a varrószobában folytak le.
                  Magdolna szorgosan részt vett minden részlet tisztázásában, de olykor behúnyta a
                  szemét. Ez volt az a szoba, ahol két egymásután következő éjszaka vaksötétben a
                  dühös és vad csókolódzás viharos titkát élte át Ákossal, anyja, aki most azt
                  számolgatja, hogy hány méter porzsinórra lesz szükség, a világon semmit sem sejt
                  erről. Magdolna anyjára nézett, szégyenkezést, részvétet és olyan tiszteletet
                  érzett iránta, amilyen a méltatlanul becsapott ember iránt általában ébredni
                  szokott az emberben. Szeretett volna odahajolni hozzá, arcát bűnbánóan
                  megsimogatni, kezét töredelmes szeretettel megcsókolni. De ezt nem tehette, mert
                  nem adhatta okát. S aztán azokra a csókokra gondolt, véghetetlen szerelme
                  hatalmasodott el rajta ellenállhatatlan áradatként, s ez az áradat azonnal ellepte
                  és maga alá borította a lelkiismeret apró, sajgó szigeteit. Szeretem, szeretem,
                  szeretem - mondta magában lázadó módon, úgy lebegtetve ezt a szót, mint
                  zászlójukat az ügyökről meggyőződött forradalmárok.</p>
               <p>S aztán eljött az utazás izgalmas napja. Szeptemberi nap, de beillett kánikulának
                  is. A rengeteg cókmókkal nagyon terhes volt az utazás, mert Hubayné az utasoknak
                  ahhoz a fajához tartozott, akiken beteges láz és nyugtalanság szokott erőt venni.
                  Minden darab bőröndöt külön megnézett negyedóránként, megvan-e. Mivel az ő első
                  osztályú szakaszukban a sok poggyász nem fért el, rakni kellett belőle a szomszéd
                  szakaszba is, ennélfogva minden megállóhely után külön be kellett tekinteni a
                  szomszéd szakaszba, nem kélt-e lába közben a szem előtt nem lévő darabok
                  valamelyikének. Azt is minden alkalommal megkérdezte a kalauztól, ahányszor az
                  elhaladt a fülke előtt, vajjon egészen bizonyos-e, hogy Pestig nem kell átszállni,
                  s vajjon egészen bizonyos-e, hogy ezt a kocsit nem kapcsolják le valamelyik
                  nagyobb állomáson. Hubay és lánya versenyt szelídítették és nyugtatták az ideges
                  anyát de hiába. Az még akkor sem nyugodott meg, mikor a pesti pályaudvaron
                  leszálltak és a poggyászból egyetlen darab sem hiányzott. Mert a Pannoniáig még
                  leeshetett a kocsiról egyik-másik kézitáska.</p>
               <p>Magdolna szomjas szemmel nézte az esti főváros kivilágított képét. A Kerepesi-úton
                  két oldalt a barna Közúti villamosok haladtak, az úttesten fiákkerek robogtak,
                  csengetés, csattogás, dübörgés ömlött egybe nagyvárosi zsivajjá, a szemet
                  vakították a pazar sokaságú lámpák. A Népszínháznál a Körút keresztezte a
                  Kerepesi-utat, azon már sokkal modernebb külsejű, világossárga villamos kocsik
                  robogtak, az úgynevezett Városi villamosok. És rengeteg ember, rengeteg hangtalan
                  kétfogatú fiákker és rengeteg zörgő egyfogatú konflis. Apja egymásután magyarázta
                  neki a nevezetes épületeket, a Népszínházat, a nagy sárga Rókus-kórházat. S mikor
                  a Pannoniához értek, ott nagy kocsitábor szegélyezte a gyalogjárót. Magdolna
                  számára mindez az Ákos városa volt. Megértette, hogy Ákos miért annyira előkelő,
                  elegáns, felsőbbséges és világvárosi: ennek az irdatlan nagy Bábelnek a lakója és
                  polgára, aki itthon van itten, és úgy viszonylik valami fügedi úriemberhez, mint
                  maga Budapest Fügedhez.</p>
               <p>Az előcsarnokban szívdobogva nézett körül: nincs-e itt véletlenül Ákos. Nem volt
                  ott. De ideje nem is futotta bámészkodni, sietnie kellett fel a lépcsőn, anyja
                  noszogatta. Gyorsan át kellett öltözniök, hogy rangosan jöhessenek le a
                  vacsorához. Közben egyetlen pillanatra nem feledte Ákost. Még ha másra kellett
                  figyelnie, azt is eszének csak egyik felével tette, Ákos kitörölhetetlenül ott
                  égette tudatát fájó és gyáván reménykedő sóvárgással. Százszor is szemrehányást
                  tett magának, miért nem írta meg érkezésök pontos idejét. Akkor Ákos biztosan még
                  a vonathoz is kijött volna.</p>
               <p>Rózsaszínű ruháját vette fel, a Fügeden készültek közül a legelegánsabbat,
                  amelynek, bár mérsékelten, még kivágást is adott Perl kisasszony művészete. A
                  tükörben elragadónak találta a ruhát, csak termetének vonalát kevesellette és
                  elhatározta magában, hogy valamilyen agyafurt módon titokban megvásárolja azt a
                  Pilules Orientalest. De talán Ákosnak így is tetszeni fog. Bizonyosan lent lesz
                  az étteremben. Majd nagyot néz, ha meglátja kis szövetségesét és őrangyalát így
                  előkelően, világvárosiasan, dámásan, befűzött derékkal.</p>
               <p>- Remek vagy, mókus, - mondta apja elragadtatva, mikor mindhárman felkészültek és
                  szemügyre vették egymást.</p>
               <p>- Nem mondom, ez a ruha jól sikerült, - mondta még az anya is, aki ezúttal nem
                  tudta elragadtatását egészen palástolni.</p>
               <p>A földszinten egy feketébe öltözött úriember lépett oda Hubayhoz és régi ismerős
                  gyanánt kezelt vele. Néhány szót beszélgettek. Aztán az apa visszatért
                  családjához:</p>
               <p>- Erre megyünk, gyerekek. A kis termet jobban szeretem. Képzeljétek, Szilágyi Ákos
                  elköltözött innen, még pedig már régebben. Ez furcsa, mert ezt nem írta. És én
                  mindig ide szoktam neki címezni, ha írok. Ez az úr Glück Frigyes volt, a
                  tulajdonos, ő mondja, hogy Ákos már nem lakik itt.</p>
               <p>Magdolnában meghült a vér. Vajjon miért költözött el és hova? Talán csak nem
                  költözött el Pestről? S ha elköltözött, hogyan kapta meg az ide címezett levelet
                  és hogyan felelt rája? És megeshetik az az elképzelhetetlen borzasztóság, hogy ma
                  este nem találkoznak?</p>
               <p>A kisteremben leültek a vacsoraasztalhoz. A pincérek régi ismerősök gyanánt
                  sereglettek oda. Magdolna csak a jelenlevőket fürkészte, amennyire feltünés nélkül
                  tehette. Vadidegen arcok az asztaloknál, Ákos sehol. Boldog emberek mind, pesti
                  férfiak és pesti nők, akik Ákossal egy városban lakhatnak. Bizonyára gyakran
                  látják is színházban, Stefánia-úti kocsikorzón, Kuglernél és mindenféle elegáns
                  alkalmakkor. A Pannonia kis terme tele volt közönséggel. Feltűnően sok volt a
                  kölföldi kinézésű úriember. Tábornokok ültek különböző asztaloknál, nem is egy.
                  Más asztaloknál hírneves politikusok.</p>
               <p>- Tegnap óta Pesten van a király, - magyarázta Hubay a két hölgynek, - a politikai
                  válság miatt jött le. A parlamenti bizottság felmentette Khuen-Héderváryt, viszont
                  Polónyi dolga nagyon meggyengült azzal, hogy tárgyalni kezdett a német néppárttal.
                  Csáky Albinról lehet szó, a függetlenségiek szanaszéjjel szóródnak Olay Lajos
                  miatt. De mit beszélek én oktondi, hiszen ti egy szót sem érttek ebből.</p>
               <p>- De miről veszekednek? - kérdezte Hubayné.</p>
               <p>- A magyar vezényleti nyelvről. Kossuth Ferencék azt akarják, hogy Magyarországon
                  ne németül vezényeljék a magyar katonákat, hanem magyarul. A király pedig ebbe nem
                  akar belemenni, mert félti a hadsereg egységét háború esetén. Ezért exlex van.</p>
               <p>- Háborút - csodálkozott Hubayné - ennek semmi értelme. Miért lenne háború? Ez
                  nevetséges.</p>
               <p>- Angyalom, - szólt hidegen Hubay, - amit őfelsége mond, vagy gondol, az nem
                  nevetséges. Gondolja meg, hogy milyen kifejezéseket használ. Háború, persze, hogy
                  képtelenség a háború. De egy rendes hadseregnek békében is kifogástalanul
                  egységesnek kell lennie.</p>
               <p>- Jó, jó, nem akartam a királyt megbántani. Pas du tout. De mondja, nem lehetne
                  látni a királyt?</p>
               <p>- Nem tudom. Majd holnap érdeklődöm. Szeretném, ha ez a mókus is látná. Talán
                  kikocsizik valahova, vagy lesz valami ünnepség. Kár, hogy nem jöhettünk fel akkor,
                  mikor Edward angol király is itt járt nemrégen. Talán mindakettőt láthattuk volna.
                  Mi az, mókus, min jár az eszed?</p>
               <p>Magdolna összerezzent, mint akit rajtakaptak. Ismerte apja Ferenc József-imádatát,
                  már pedig ő arra gondolt, hogy a király száz megpillantását odaadná, ha
                  egyetlenegyszer megláthatná Ákost.</p>
               <p>- A zenére figyeltem. Kicsit behallatszik.</p>
               <p>Hubaynénak azonban más fúrta az oldalát.</p>
               <p>- Mondja, Imre, mi az az exlex?</p>
               <p>- Drága angyalom, napok óta egyebet sem olvas az ujságban. A képviselők nem
                  szavazták meg a költségvetést, a kormány törvényesen nem jogosult az új
                  költségvetési évet megkezdeni, tehát törvényen kívül működik. Exlex, azt jelenti,
                  hogy törvényen kívül. Ez mind a magyar vezényszó miatt van. Az ördög vigye el
                  őket. Ezt nekem magyarázzák, a tizenhármas közös huszárnak. Ha én elordítottam
                  magam, hogy „ófziccen”, minden jász-kún legény felült a lovára. Hol van ebben a
                  hiba! Nini, gyorsan nézzetek oda, de ne feltűnően: ez Küry Klára.</p>
               <p>A két befűzött hölgy, anya és lánya, odapillantottak a belépő művésznőre, aki egy
                  idősebb dáma - bizonyára a mamája - és három-négy tisztelője kíséretében libegett
                  asztala felé. Fürtös, szőke haja volt, hófehér arcán kacér gödröcskéje, termetén
                  az erős fűző hangsúlyozta a bolondító vonalakat.</p>
               <p>- Csak maga ne nézze a színésznőket, - szólt Hubayné szigorúan, - az nem ilyen vén
                  embernek való. Magdolna, il ne faut pas la regarder. És nem is olyan nagy eset
                  már ez a Küry Klára. Az a fiatalabb, az a Fedák, vagy hogy hívják, lehúzta.</p>
               <p>Magdolna szívből gyűlölte e pillanatban mind a kettőt. Küry Klárát is, Fedák Sárit
                  is. Biztosan mindakettő szerelmes Ákosba. Mert valószínű, hogy ismerik, hiszen
                  Ákos, mint „vivőr”, ahogy anyja néha nevezi, mindenütt megfordul. A kulisszák
                  között is. Hogy mik a kulisszák, arról fogalma sem volt Magdolnának, mert még
                  sohasem vitték színházba. De tudta, hogy az valami színházat, primadonnákat és
                  kurizálást jelentő homályos kifejezés. Ákos kétségkívül jár azok közé a kulisszák
                  közé, tehát Küry Klára is ismeri őt, és Fedák Sári is. Ha pedig ismerik, akkor
                  szerelmesek bele. Aki Ákost ismeri, az menthetetlenül szerelmes bele. Lopva
                  figyelte a gömbölyded, szöszke, rizsporos primadonnát. Annak arcáról egy
                  pillanatra sem múlt el a tejszínhabhoz hasonló édes mosoly. Hol erre az úrra
                  ragyogott vele, hol arra. Mindenkire egyformán. És Magdolna elhatározta, hogy Ákos
                  előtt le fogja leplezni ennek a kacér nőnek merész árulását. „Vegye tudomásul,
                  Ákos, hogy mikor maga nincs ott, az a Küry Klára olyan merészen mosolyog
                  boldogra-boldogtalanra, hogy botrány nézni.”</p>
               <p>Ekkor tudatára ébredt valaminek, amit öntudatlanul eddig is érzett. Hogy valaki
                  kitartóan és erősen nézi. Az a valaki a negyedik asztalnál ült másodmagával. Olyan
                  huszonöt-harminc közötti fiatalember, ahogy villámgyors, futó pillantásával
                  megállapíthatta. Zömök termetű, széles vállú, tatár arccsontú legény volt, kurta
                  fekete bajuszt hordott az orra alatt. Magdolna érezte, hogy ez a fiatalember le
                  nem veszi róla a szemét. Ahányszor körülpillantás örve alatt ő egy pillanat
                  tizedrészéig azon az irányon is áthaladt nézésével, az a tatárarcú mereven és
                  erősen nézte őt. Első pillanatban hálát érzett ezért a kitartó nézésért: szépnek
                  talál, gondolta magában, feltűnő szépnek talál, tehát akkor Ákosnak is tetszhetem.
                  De aztán lassanként kezdett a folytonos nézés terhére válni. Sértőnek érezte. Hogy
                  merészel ez engem így nézni, fűzte tovább gondolatait, aki minden porcikámmal és
                  teljes lelkemmel az Ákosé vagyok? Engem még nézni sem volna szabad másnak, csak
                  Ákosnak.</p>
               <p>S ugyanekkor Hubayné a foga között így szólt férjéhez:</p>
               <p>- Nézze csak, Imre, a negyedik asztalnál ül két fiatalember. Nézzen oda, aber
                  nicht auffallend. Kérdezze meg a főpincértől, hogy kicsoda az az
                  alacsonyabbik.</p>
               <p>- No mi az, kedvesem, - tréfált jóízű étkezése közben Hubay, - megtetszett magának
                  valaki?</p>
               <p>- Blöder Witz, - szólt Hubayné szigorú méltósággal, - maga csak kérdezze meg, hogy
                  ki az.</p>
               <p>Hubay intett a főpincérnek. Közelebb intette, aztán feltűnés nélkül érdeklődött az
                  illető legény kiléte felől.</p>
               <p>- Az báró Meszlényi Zoltán, méltóságos uram. Erdélyben szolgabíró. Prima család,
                  méltóságos uram, komoly vagyon.</p>
               <p>- Jól van, de el ne fecsegje, hogy kérdeztem.</p>
               <p>A főpincér megbocsátó mosollyal felelt a feltevésre, mélyen meghajolt és tovább
                  ment.</p>
               <p>- Egész este majd elnyelte Magdolnát, - mondta halkan Hubayné, - annyira nézi.</p>
               <p>- Azt el is várom, - felelte Hubay vidáman, - hol lát még egy ilyen lányt a föld
                  színén, szeretném tudni. Vigyázz, mókus, ne nézz arrafelé. Az ilyenek csak
                  szenvedjenek. De azért csak örülj neki, hogy sikered van. Örülsz?</p>
               <p>- Mindegy nekem, apus.</p>
               <p>- Talán nagyon elfáradtál az utazástól. Hamarosan lefekhetünk. Most még rendelek
                  egy sampanyert parádi vízzel, te is megkóstolod, anyád is kap belőle, aztán
                  lefekszünk.</p>
               <p>- Nem, nem apus, egy cseppet sem vagyok fáradt, igazán nem, még maradhatunk.</p>
               <p>Ebben a pillanatban Péter, a ruhatáros, állított oda az asztalhoz.</p>
               <p>- Hubay méltóságos urat a telefonhoz kérik. Szilágyi méltóságos úr.</p>
               <p>Hubay azonnal felugrott, bocsánatot kért családjától és követte a távozó
                  ruhatárost. Magdolnával táncolni kezdett a világ. Végre, végre. Ákos számítgatta
                  magában, hogy mikor érkeznek Pestre, bizonyosan tegnap is érdeklődött már ebben az
                  időben. Alig várja, hogy megláthassák egymást. Kocsiba ül és öt perc múlva itt
                  lesz. Vagy ha nagyon messziről jön, hat-hét perc múlva. Legfeljebb tíz perc
                  múlva.</p>
               <p>- Holnap utána fogok kérdezni, hogy miféle szerzet ez a Meszlényi báró. Ne
                  felejtsd el, hogy megnézzem a Góthát. Ebben a szállodában biztosan lesz Gótha, ide
                  úriemberek szállnak.</p>
               <p>- Igen, mama.</p>
               <p>Közben hozták a pezsgőt. Hubayné mindenekelőtt hevesen tiltakozott, hogy a parádi
                  vizesüveget a közelébe állítsák. Életének egyik apró szenvedése volt az, hogy
                  férje parádival szerette a pezsgőt. De Magdolna éppen ezért külön töltetett
                  parádit a maga pezsgőjébe. Szeretett apró részletekben, szokásokban, ízlésben
                  apjához hasonlítani. Aki különben kisvártatva már jött is vissza.</p>
               <p>- Fárasztó ez a telefon, - mondta bosszúsan, - sehogysem szokom meg, hogy hogyan
                  kell tartani.</p>
               <p>- Mi van Ákossal! - merészelte Magdolna a kérdést.</p>
               <p>- Roppant kérte a bocsánatot, hogy nem jöhet ide, de véletlenül éppen mára és
                  holnapra minden úgy összejött neki. Bécsi rokonai vannak itt, azokkal kell
                  kimennie Ősbudavárába az orfeumba. Holnap is azokat kell kalauzolnia. De talán tud
                  időt szakítani, hogy velünk ebédelhessen, vagy legalább feketére odajöhessen.
                  Mondtam, hogy a Vampeticsben fogunk ebédelni. Azt is mondtam, hogy holnap már
                  utazunk. Rettentően sajnálkozik. A kezeteket számtalanszor csókoltatja.</p>
               <p>- Ismerjük az ilyet, - epéskedett Hubayné, - ha Ősbudavárába akaródzik neki menni,
                  arra mindig van társaság. És egyáltalában kik azok a bécsi rokonok? Sosem tudtam,
                  hogy Bécsben rokonai vannak. Ja igaz, Imre, ne hagyja holnap elfelejteni, aber
                  ganz bestimmt, hogy valamit megnézzek a Góthában.</p>
               <p>Hubay töltött magának a parádiból, aztán koccintott feleségével is, lányával is.
                  Az italt nagy gusztussal hajtotta fel, utána kéjesen megreszelte a torkát, aztán
                  szomorúan megcsóválta a fejét, hogy ebben a kocsmában nem illik pipázni. Magdolna
                  csak éppen hogy ivott a maga italából. Gondolkozása megbénult, hangulata nem lett
                  sem rossz, sem jó, csak teljesen érzéktelen. A mai este elveszett. Hiába készült
                  erre az estére hetek óta, hiába van fűzője, hiába vett fel rózsaszín ruhát, hiába
                  készítgette régóta az olyan agyafurt és semmitmondónak látszó megjegyzéseket,
                  amelyeket csak ők ketten érthettek. Most várni kell holnap délig.</p>
               <p>- Megjegyzem, - szólt Hubay, - Ákos nagyon invitált engem, hogy ha ti
                  lefeküdtetek, tartsak velük. De én mondtam neki, hogy a családomat nem
                  hagyhatom.</p>
               <p>Ezt olyan hangon mondta, amely szinte könyörgött a hitvesi belátásért. De Hubayné
                  azonnal elvágott minden reményt.</p>
               <p>- Hogyisne. Hogy nekem zengerájba menjen mulatni. Und was noch. Ki van zárva.
                  Megjegyzem, azok odaát szintén pezsgőt rendeltek.</p>
               <p>Hubay lemondóan sóhajtott és gyorsan felhajtott még egy pohár pezsgőt. Magdolna
                  pedig nem pillantott „azokhoz odaát”. Görcsös arckifejezésén látszott, hogy
                  ásítást nyom el.</p>
               <p>- Mi az, mókus, fáradt vagy? Az előbb azt mondtad, hogy egyáltalán nem vagy
                  fáradt.</p>
               <p>- Hirtelen egyszerre rámjött, apus.</p>
               <p>- Jól van, az italt megisszuk és megyünk. Őszintén szólva magam is elpillendtem
                  egy kicsit. Holnap mi lesz a programm? Szeretném Magdolnának megmutatni a
                  parlamentet, meg a Margitszigetet. És az állatkertben a majmokat. Estére valami
                  színházról lehetne szó.</p>
               <p>- Arra nem lesz idő, - szólt Hubayné, - mi egész nap a Váci-utcát és a
                  Koronaherceg-utcát fogjuk járni. Megrendelünk mindent, mértéket vétetünk, és ha
                  majd visszajöttünk az utazásról, úgyis itt kell néhány napig maradni a próbák
                  miatt, akkor mindenre lesz idő. Igyekezzünk azzal a pezsgővel, faites vite.</p>
               <p>Hubay húzta-húzogatta az italozást, szeretett étkezés után üldögélni, vagyis
                  „tislizni”, mint mondani szokta. Sok mindenkit ismert a teremben, azokat
                  magyarázta. De a két hölgy álmosan hallgatta. Magdolna éppenséggel nem akart
                  semmitsem hallgatni. Az ő számára holnap délig megszűnt Pest minden csodája az
                  egész világgal együtt. Mikor végre felkászálódtak, hogy szobáikba vonuljanak,
                  anyja odasúgott neki:</p>
               <p>- Ahhoz az asztalhoz ne nézz vissza.</p>
               <p>- Melyik asztalhoz? - kérdezte ő bámulva.</p>
               <p>- Ugyan ne affektálj. Ahol az a báró Mészlényi ül.</p>
               <p>- Ja igen. Elfelejtettem.</p>
               <p>Valóban elfelejtette. De azért a kijáratnál hozzáért egy székhez és mintegy arra
                  visszapillantva meglátta a szeme sarkából azt a zömök fiatalembert. Az most is
                  mereven és erősen nézte. Ó Istenem, mit néz ez a boldogtalan, mikor Ákos van a
                  világon, Ákos! Mikor lefeküdt is, és az egész napi úttól kimerülten már félálomban
                  húzta magára a szokatlan szállodai takarót, öntudata utolsó szikrája is ezt a
                  nevet jelentette.</p>
               <p>Másnap reggel nyolckor már talpon voltak. A családfővel pontosan megbeszélték a
                  találkát, aztán nekivágtak a városnak, azaz csak üzleteinek, mert Hubayné
                  teméntelen hosszú listát állított össze bolti teendőkből. Magdolna azonban csak
                  félszívvel vett részt ebben a fegyverkezésben, amely az ő megjelenése, szépsége,
                  leendő bálozása érdekében történt. Igyekezett anyja kedvére tenni és érdeklődést
                  mutatni, de eszében csak Ákos járt igazán. Olykor felocsudott szerelmes
                  vágyódásából és kötelességtudóan kényszerítette magát, hogy a Leichner-féle
                  rizspor színárnyalataira figyeljen, de ez a figyelem csak rövid ideig győzte,
                  helyét csakhamar elfoglalták az Ákosért sajgó gondolatok. Jártak cipőüzletben,
                  jártak masamódnál, válogattak szalagot, bélésanyagot, kesztyűt, gumipertlit,
                  hajkefét, kátrányszappant, levélpapírt, sámfát, sütővasat, cérnagombot,
                  porzsinórt, fogkefét, művirágot, s azonkívül Hubayné minden boltban megkérdezte,
                  hogy van-e Góthai Almanach, de csodák csodájára egyik üzlet sem tartott ilyet,
                  külön könyvkereskedésbe kellett menni érte és szakácskönyvet vásárolni, hogy ezzel
                  az ürüggyel az anya a Góthába merülhessen. El is merült annyira, hogy ceruzával
                  még ki is jegyzett belőle egyetmást. S mikor kijöttek azonnal szólt:</p>
               <p>- Meszlényi báró igen jó család. Anyja ónodi Weress, két nagyanyja Zeik és gróf
                  Hausen.</p>
               <p>- Miért? - csodálkozott Magdolna.</p>
               <p>- Miért, miért. Ich versteh dich nicht. Meszlényi báró az a fiatalember, aki
                  tegnap annyira nézett a Pannoniában.</p>
               <p>- Ja? - fordult el Magdolna kedvetlenül a gondolattól.</p>
               <p>Az órát nézte folyton, hogy közeledik-e már az ebédidő. S mikor végre anyja
                  megelégelte a talpégető, hátnyilaldtató kóborlást, megváltottan lépett be a
                  szálloda kapuján. Lerogyott egy székre és embertelenül fáradtnak érezte magát. Pár
                  pillanat különbséggel jött apja is.</p>
               <p>- Nem várunk semmit, megyünk a Vampeticsbe ebédelni.</p>
               <p>- Gyalog? - riadt fel Magdolna.</p>
               <p>- Szó sincs róla, mókus. Most gumirádlisba ültetlek, hogy azt is megtapasztald. A
                  kapuig, remélem, még el tudsz vánszorogni.</p>
               <p>A kétfogatú kint állott a kapu előtt. A bakon pepitanadrágos kocsis, a lovak
                  egyikének bokáján sárga nemezgyűrű, az ülésen piros szegésű pepita takaró,
                  sarkában két piros betű. Tágas kocsi volt, a hátsó ülésen mindhárman el tudtak
                  helyezkedni. A fogat megindult és úgy ment, mint a lehellet. A Váci-körút irányába
                  fordult s a Bazilikán innen bevágott az Andrássy-útra. Eddigi halk gördülése is
                  elhallgatott most már, a faburkolaton teljesen nesztelenül suhantak a
                  gumi-abroncsok, csak a két ló patacsattogását lehetett hallani.</p>
               <p>- Nézz előre, mókus, az Andrássy-út legvégére, ott fog állani a millenniumi
                  emlékmű. Azt mondják, nagyon szép lesz.</p>
               <p>De mondhatott a Pestet élvező apa akármit, Magdolna gondolataiban új benyomásra
                  édeskés hely maradt. Azon reszketett minduntalan, hogy hátha Ákos már régóta ott
                  ül és talán elúnta őket várni. Vagy még csak sokára érkezhetik s akkor a várakozás
                  felér a legnagyobb gyötrelemmel, mert bizonytalan. Miért is nem beszélték meg a
                  találkozás pontos idejét? Szörnyű sors fiatal leánynak lenni, akit nem avatnak
                  semmibe s aki nem tehet mást, mint némán tudomásul veszi a nagyok intézkedéseit,
                  pedig azok az ő titkos boldogsága vagy boldogtalansága felett döntenek.</p>
               <p>Az Oktogonnál Hubayné egyszercsak elővette a könyvesboltban kiírt cédulát és
                  átadta férjének. Az átfutotta és helyeslően bólintott.</p>
               <p>- Én is megtudtam egyetmást. Az apja nyugalmazott gyalogsági tábornok. Rémlik is
                  nekem, hogy katonakoromban ismertem.</p>
               <p>Magdolna nem szólt semmit, de élénk bosszúság gerjedt fel benne szülei ellen.
                  Miféle nevetséges és hiábavaló dolog ez? Minden kérdésért kár, amelyet
                  felbukkanó idegen fiatalemberekre fecsérelnek. Majd ha bálozni fog, remélhetőleg
                  tíz olyan gavallér is akad, aki legyeskedni fog körülötte és busás hozománya
                  körül. Szörnyűségesen unalmas lesz valamennyiről meghallgatni származását,
                  rokonságát, állását és vagyoni viszonyait. A legegyszerűbb lenne megmondani: apus
                  és mama, ne fáradjatok, minden hiábavaló, én az Ákosé leszek, ez már el van döntve
                  és megmásíthatatlan.</p>
               <p>Mikor asztalhoz ültek, az apa azonnal a rendelés felől intézkedett.</p>
               <p>- Ákost nem várjuk, az ő érkezése bizonytalan.</p>
               <p>- Egy percig sem vettem komolyan, - mondta Hubayné, - egész biztos, hogy nem fog
                  eljönni. Ritka megbízhatatlan ember.</p>
               <p>Elkezdte tanulmányozni az étlapot, Magdolna pedig részint haragot, részint titkos
                  kárörömet érzett magában. Haragot anyja rágalmazó megjegyzéséért, kárörömet azért
                  a pillanatért, mikor Ákos majd megáll az asztal mellett, mert ha magát az angol
                  királyt kell is szórakoztatnia, most egész biztosan idejön. Elkezdtek ebédelni, az
                  asztalon jeges lehelletű sör jelent meg. Ragyogó nyári nap volt, zsivajgó tömeg
                  étkezett az óriás kerthelyiségben, a fák tikkadtan lógatták itt-ott már barnával
                  kikezdett lombjukat, az asztalok között a talajon falánk verebek lesték a
                  morzsákat. Apa és anya kicserélték délelőtti tapasztalataikat: Hubay az Omgénál
                  járt, a földmívelésügyben, a biztosítónál és a Kölber-féle kocsigyárban. Mindenütt
                  igen jól végezte dolgát. Magdolna nem figyelt minderre, étvágytalanul szurkálta
                  villájával az ételt. Az idő mult és Ákos nem jelentkezett. Már a feketét is
                  kihozatták, Ákos még mindig nem volt sehol. Magdolna szíve, amely az ebéd elején
                  olyan közel tartózkodott a torkához, lassan süllyedt lefelé. Most már
                  ráereszkedett rekeszizmára és az olyan kellemetlenül idegesítő nyomással terhelte,
                  hogy elviselhetetlennek tetszett.</p>
               <p>- Hát én azt hiszem, kedveseim, - mondta Hubay, - hogy nem várunk tovább, félnégy
                  elmult.</p>
               <p>- Jaj, apus, itt olyan jó, még maradjunk. Csak még egy egészen kicsit.</p>
               <p>Magdolna majdnem sírt. De anyja a kesztyű után nyúlt, ami a készülődést
                  jelentette.</p>
               <p>- Arra nincs idő. Még temérdek dolgunk van. Szilágyinak üzenetet lehet hagyni, de
                  - meiner Ansicht nach - annak sincsen sok értelme. Fügeden jók vagyunk neki, itt
                  mások után mászkál. Fizessen, Imre.</p>
               <p>Talán még most eléjök toppan, reménykedett Magdolna, mikor az asztalsorok között
                  haladtak kifelé, talán a következő pillanatban ott lesz előttük monoklis, barna
                  arca, szemében a hűség és a szerelem. De a kapuig úgy fogyott a remény, mint a
                  távolság. S mikor megint kétfogatúba ültek, Magdolna szíve görcsösen
                  elfacsarodott. Talán este, talán este, - kapott rögtön az új reményen, hogy
                  teljesen kétségbe ne kelljen esnie. Gondolatai élénken dolgoztak Ákos érdekében:
                  igen valószínű, hogy csak feketére tudott volna jönni, de azzal viszont nem éri
                  be, tehát bizonyára úgy intézte, hogy az egész estét velök tölti. Teljesen igaza
                  van. Sőt ezt annak jeléül is lehet venni, hogy szerelme mitsem csökkent Füged óta,
                  s a pontozott betűkből álló levél óta, amely szerint éjjel-nappal az imádott lény
                  forog a fejében.</p>
               <p>Egész délután ismét az üzleteket járták. S végül csak kis részét intézték el a sok
                  teendőnek. Egyetlen rokonnak és ismerősnek nem üzentek, fényképésznél nem voltak,
                  nevezetességeket meg nem tekintettek. Csak éppen a ruhákat rendelték meg. A
                  legtöbb teendő a visszaérkezés idejére maradt. Még a színház is. Felmerült ugyan,
                  hogy elmennek a szomszédos Nemzeti Színházba, ahol „A dolovai nábob leánya” című
                  színdarabot játszották, de Hubayné sem tudott lábon állni a fáradtságtól, és
                  Magdolna, aki hónapok óta várt már élete első színházi estéjére, súlyos
                  fáradtságról panaszkodott. Pedig ettől még elment volna a színházba. De mivel
                  biztos volt, hogy Ákos odajön hozzájuk vacsorázni, semmi esetre sem akarta
                  megkockáztatni, hogy ezt elmulasztja. Ennélfogva vacsora előtt lefeküdtek egy
                  órára, anya is, leánya is, még pedig nem díványra, hanem rendesen levetkőzve a
                  vetett ágyba.</p>
               <p>Mikor beléptek a kis terembe, tegnapi asztaluk várta őket három terítékkel. Az
                  asztal közepén óriás bokréta csupa piros rózsából. Ha nem akkora, talán fel sem
                  tűnt volna nekik; vendéglői asztalon nem különös dolog a virágdísz. De ez a
                  bokréta felötlően nagy volt.</p>
               <p>- Miféle virág ez? - kérdezte rögtön Hubayné.</p>
               <p>- Nem tudjuk, méltóságos asszonyom, - felelt az ott szorgoskodó főpincér, - a
                  portáról hozták, hogy erre az asztalra tegyük.</p>
               <p>- Hát csak kérdjék meg a portán, hogy mi ez.</p>
               <p>Helyet foglaltak. Magdolna szívébe azonnal belenyilallott a boldog feltevés: ezt
                  csak Ákos küldhette. Bizonyára elháríthatatlan akadályok miatt nem siethetett
                  hozzájuk eddig, de ezzel a rózsabokrétával jelét akarja adni annak, hogy ide
                  gondol és pedig szerelemmel gondol ide. Most már minden jól van. Ákos idegondol és
                  szerelmes. Most már összedőlhet az egész világ, nem fontos többé semmi, Ákos piros
                  rózsát küldött. Megolvasta: ötven szál volt a bokrétában. És nem is csak olyan
                  akármilyen rózsa, hanem igen hosszú szárú és nagy, gazdag szirmú sötétpiros
                  díszrózsa.</p>
               <p>A főpincér nemsokára jött is vissza.</p>
               <p>- Bocsánatot kérek, de a portás sem tudja, honnan jött a virág. Hordár hozta
                  délután, cédula nem volt mellette a hordár szóbelileg adta át azt az üzenetet,
                  hogy a virágot a Hubay méltóságos úrék asztalára kell tenni.</p>
               <p>Magdolna úgy érezte, hogy nem ül, hanem lebeg. A boldogság elvette súlyát.
                  Lehajtott fejjel az étlapot nézte, hogy szülei észre ne vegyék ujjongó pirulását
                  De fel kellett néznie, mert anyja szólította.</p>
               <p>- Vous en prendrez une, - mondta halkan és gyorsan, majd magyarul a főpincér felé
                  fordult: - nem szeretek idegen virágot az asztalon, vigyék el. Talán küldjék fel a
                  szobámba.</p>
               <p>Mindezt Magdolna nem értette, de szótfogadott. A nagy bokrétából kivett egy szálat
                  és maga elé tette. Aztán a főpincér fogta az egész vázát és továbbadta. Más pincér
                  már vitte is kifelé. Következett a vacsora-rendelés. Magdolna hamar kész volt
                  vele: halmayonnaiset rendelt, mert a pesti vendéglői ételek közt ezt találta
                  legjobbnak. S ha nem restellte volna, körítésül egy kis rákpörköltet és egy kis
                  gombamártást kért volna hozzá, mert ezek is gyengéi voltak: a rák meg a gomba.
                  Mikor rendelés után szórakozottan felnézett, tekintete egy közeli asztalra esett.
                  És annál, mint tegnap, most is ott ült az a fekete, nyírott bajuszú, tatárarcú
                  fiatalember, ezúttal egyedül. Asztala mellett pezsgősüveg büszkélkedett fél oldalt
                  dőlve a jeges vödörben. Mohón és sóváran nézett ide. Kabátja, gomblyukában nagy
                  piros rózsa, Magdolna únottan fordította el tekintetét, s másodpercek is
                  beleteltek, míg egyszerre összerezzent és elsápadt: eszébe jutott az a lehetőség,
                  hogy a rózsákat ez a fiatalember küldte és nem Ákos. Báró Meszlényi Zoltán
                  szolgabíró küldte a rózsákat, a vagyonos erdélyi fiatalember. Magdolna szívét
                  fájdalmas harag ragadta meg: szerette volna az idegen hódolót puszta kézzel ott
                  helyben megfojtani, amiért ekkora csalódást okozott neki. Ösztönszerűen az egy
                  szál rózsához nyúlt, gyűlölettel kezdte szárát morzsolni és azon mesterkedett,
                  hogy észrevétlen maga mellé ejtse az asztalról, aztán rátaposson. De aztán
                  megcsillant benne a reménység: hátha mégis Ákos küldte a bokrétát, s az idegen
                  fiatalember gomblyukába tűzött virág merő véletlen.</p>
               <p>- Vigyázz, - szólt anyja halkan, - az a Meszlényi báró kitartóan idenéz,
                  viselkedjél szemérmesen és ne nézz arrafelé. Nyilvánvaló, hogy ő küldte a
                  virágot.</p>
               <p>- Nem biztos, - felelt Magdolna gyengén és csodát remélve.</p>
               <p>- Engem ne taníts fiam, das ist lächerlich, persze, hogy ő küldte.</p>
               <p>Ő nem felelt, de még mindig konokul ápolgatta és dédelgette magában a megmaradt
                  reménység elenyészően kicsiny csíráját. Hátha mégis Ákos küldte a virágot? És
                  hátha Ákos a következő pillanatban itt lesz az asztalnál. Teljesen lehetetlen,
                  hogy ma el ne jőjjön, hiszen tudja, hogy holnap elutaznak.</p>
               <p>A vacsora folyt tovább hallgatagon, mind a hárman fáradtak voltak és nem igen
                  beszéltek. Magdolna azon gondolkozott, hogy vajjon nem lehet-e valakit a távolból
                  hipnotizálni. Olvasott valami indiai fakírokról és gondolatátvitelről. Ha
                  nagyon-nagyon erősen gondolna Ákosra, talán megtörténnék a csodálatos dolog: Ákos
                  akárhol tartózkodik most, egyszercsak felemelkednék ültőhelyéből és elindulna
                  üveges nézéssel, holdkóros módjára, egyenesen ide a Pannonia felé, menne-menne az
                  utcán, semerre sem nézve, befordulna itt a kapun és egyszer csak megállna itt
                  mellette...</p>
               <p>- No még ilyet, - szólt hirtelen az apa hangosan örvendezve, - szervusz, öregem,
                  hát te hogyan kerülsz ide?</p>
               <p>Magdolna megrendülve pillantott fel. De nem Ákos állott ottan, hanem egy hatalmas
                  termetű, őszfejű huszártiszt.</p>
               <p>- Szervusz, édes Imrém, kezeit csókolom, Nóra csak nem a magok lánya ez a nagy
                  dáma?</p>
               <p>Ez Nyiry Béla huszárezredes volt, az apának annakidején tiszttársa. Magdolna
                  emlékezett rá gyerekkorából, évekkel ezelőtt már látta egyszer-kétszer. Most is
                  olyan volt, mint akkor: szélesvállú óriás, akinek kemenceszerű mellén csak úgy
                  dagadt a búzavirágszín, aranyzsinóros atilla. A szék nyögve reccsent alatta,
                  mikor a helykínálásra leült. Azonnal élénk beszélgetésbe merült a két férfi: a
                  magyar vezényszót tárgyalták és politizálni kezdtek. Magdolna ebből nem értett
                  semmit. Oldalról nézte az ezredest és gyűlölte. Ezt is gyűlölte, mert Ákos helyett
                  ült ott, annak a helyét bitorolta az asztalnál. Amonnan, a közeli asztaltól szinte
                  érezni lehetett a báró Meszlényi Zoltán mereven kitartó, sóvár nézését. Azt is
                  gyűlölte. Az egész világot gyűlölte, ha az nem Ákost jelentette neki.</p>
               <p>A beszélgetés régi tiszttársakra csapott át Niczky hadnagyot említették, meg
                  Szmrecsányi Adorjánt. S ekkor Hubay így szólt:</p>
               <p>- Megjegyzem, hogy Szilágyi Ákos bármikor betoppanhat. Tudja, hogy itt
                  vagyunk.</p>
               <p>Nyiry ezredes elkomorodott. Kétfelé törölte tömör, ősz bajszát. Megcsóválta a
                  fejét.</p>
               <p>- Hát akkor jobb lesz, ha odébbállok. Nem óhajtok vele találkozni.</p>
               <p>- Persze, - mondta Hubay, - most jut eszembe: te sohasem szeretted. Nem tudtátok
                  elviselni egymást.</p>
               <p>Magdolna felfigyelt. Orrlyukai kitágultak izgalmában. Olyasmit érzett, hogy
                  körmökre volna szüksége, mint a macskának, amelyeket ki lehet az ártalmatlanul
                  síma kézből eregetni és nekiugrani annak, aki Ákost bántja. De nyugalmat
                  parancsolt magára. Hubayné érdeklődve szólt bele a beszélgetésbe:</p>
               <p>- Mondja, Nyiry, ez érdekes. Maga miért nem szereti, eigentlich? Mert Imrét nem
                  lehet leszoktatni róla.</p>
               <p>- Azért nem szerettem soha, mert a mesterségemet szeretem. Én katonatiszt vagyok,
                  az ilyen emberek pedig ártanak a katonatiszti tekintélynek. Nem tudok róla semmit,
                  amiért diszkvalifikálni lehetne. Biztosan nem hamisított váltót és nem lopott
                  ezüstkanalat. De ez nem elég. Aki lovastiszt, arra még szigorúbb szabályok
                  kötelezők, mint egyéb emberre. Ebben én nem ismerem a tréfát. Mikor a
                  színdarabokban, meg a regényekben ezek a skriblerek leírják a lump huszártisztet,
                  aki tükröt tör és dorbézol és cigányozik és csak szoknyák után futkos, szeretnék
                  dühömben embert ölni. Hát ilyen a huszártiszt? Láttál te engem dőzsölni valaha
                  részeg ismeretlenekkel? Vagy táncoltál te valaha cigányokkal a billiárdasztal
                  tetején becsípve? Nem pajtás, te sem tetted soha. Mink másképpen éltünk, keményen
                  végeztük a szolgálatot, úgy házasodtunk, ahogy kell, szóval vigyáztunk Őfelsége
                  kardbojtjára. De ez az ember más matéria. S az ilyen miatt költik nekünk
                  komolytalan, korhely hírünket. Használ ez a hadseregnek, kérdelek?</p>
               <p>- Ne bántsd szegény fejét, - szólt békítően Hubay, - hiszen nem is maradt
                  katona.</p>
               <p>- Nem, mert nem maradhatott. Te a magad jószántából mentél haza közülünk
                  gazdálkodni. De ez lehullott közülünk, mint a szitából az ocsú. Nem ember az
                  ilyen. Vagy talán ember, de nem nekem való. Találkozni bizony nem óhajtok
                  vele.</p>
               <p>- Azt hiszem, - mondotta Hubayné, - ettől nem kell félnie. Nem kellünk mi annak,
                  csak ha szüksége van valamire. Ich kenne das. De ennek az Imrének hiába
                  magyarázom, folyton pártolja.</p>
               <p>- Sajnálom szegényt, - felelt Hubay vállat vonva, - nem tehet róla, hogy gyenge
                  gerinccel született. És sok éven át mégis csak bajtársam volt. Fordítsam el a
                  fejemet, ha látom? Hagyjuk, beszéljünk másról. Azt mondd meg, öreg cimbora, hogyan
                  van a családod?</p>
               <p>Nyiry ezredes elmondta családja híreit. De Magdolna ezekre már nem figyelt. Úgy
                  érezte, hogy száraz a torka. És hogy most rögtön szembe kellene szállania ezzel a
                  kegyetlen öreg emberrel. És hogy jobban szereti Ákost, mint valaha. És hogy a
                  világ gonoszul igazságtalan hozzá, a nemes, jószívű, meleglelkű, üldözött vadhoz,
                  mert nem ismerik a dolgok bizalmas részleteit. Igy könnyű valakit elítélni. De aki
                  barátja, szövetségese és szerelmese, aki ismeri titkait, aki előtt már kiöntötte a
                  szívét, az csak rajonghat érte, csak imádhatja és csak élete céljául tűzheti ki,
                  hogy mellette áll, jó útra téríti, boldoggá teszi és végül diadalmasan büszke reá.
                  Mit tudtok ti, gondolta Magdolna boldog gőggel és mit tud a világ erről az
                  imádandó emberről és erről a világrengető, csodálatos szerelemről. Most csak
                  beszéljetek. De eljön a nap, amikor ez a félreismert ember és Hubay Magdolna
                  felemelt homlokkal, karonfogva kiállanak a világ elé. S akkor majd ki fog derülni,
                  hogy mindenki tévedett. Szilágyi Ákost mindenki félreismerte, csak egyetlen
                  élőlény nem, aki őt a világnak eddig legszentebb és legnagyobb szerelmével
                  szerette.</p>
               <p>Mikor a könyörtelen ezredes felállott, hogy búcsúzzék, Hubay úgy döntött, hogy nem
                  várnak tovább, ők is mennek. Magdolna szerelmes lelkesedését egyszerre a
                  tehetetlen lemondás kínzó fájdalma öntötte el. Szeme nedves volt, mikor elment a
                  sóváran pillantgató Meszlényi báró asztala mellett. Két hosszú napot töltött
                  Pesten és nem sikerült Ákost látnia. Szája vonaglott az elnyomott sírástól. Olyan
                  nehezen ment a lépcsőn, mintha fájdalmát valóságos súly gyanánt kellene felfelé
                  cipelnie. Egyetlen vigasztaló gondolata volt csak, amelybe megkapaszkodhatott:
                  hogy apja védte a megtámadottat.</p>
               <p>- Mit szól maga ahhoz, - szólt Hubayné a folyosón, - amit Nyiry mondott
                  Szilágyiról?</p>
               <p>- Sajnos, igaza van, - felelt Hubay kedvetlenül és csendesen.</p>
               <p>Ez már sok volt. Magdolna alig várta, hogy magára maradhasson a néma sötétben.
                  Akkor jól belerejtette arcát a párnába és szabadjára eresztette zokogását. Válla
                  hangtalanul rázódott az ágyban, mikor aztán az első sírási rohamon túlesett,
                  összeszedte magát és dacosan összeszorította ökleit a paplan alatt. Csak azért
                  is. Akármi lesz, ő Ákost mérhetetlenül szeretni fogja, hozzámegy feleségül és az
                  egész világnak meg fogja mutatni, milyen ember az, akit ő szeret. Így aludt el
                  könnyes szemmel és mikor másnap reggel felébredt, csodálkozva érezte a szemét még
                  mindig, vagy inkább újra nedvesnek. Talán Ákossal álmodott, mielőtt a szállodai
                  szobalány kopogtatása felébresztette.</p>
               <p>Már a vonaton ültek, mikor Hubay szóba hozta Ákost. Az étkezőben reggeliztek,
                  gyönyörű napfény ragyogott be a robogó kocsi ablakán, a pestkörnyéki gyárak
                  fatelepekkel tarkázott világa sebesen szaladt visszafelé odakint. Utaztak
                  Abbaziába.</p>
               <p>- Ja igaz, tegnap még beszéltem Ákossal.</p>
               <p>Hubayné majdnem elejtette a kávéskanalat csodálkozásában. Magdolna pedig könnyű
                  szédülést érzett.</p>
               <p>- Ugyanis már éppen kezdtem elaludni, mikor bekopogtak a szobámba, hogy hívnak a
                  telefonhoz. Kénytelen voltam majdnem egészen felöltözni. Lementem. Ákos volt a
                  telefon másik végén. Hogy most végre sikerült magáról minden kötelezettséget
                  leráznia és odavan a sajnálkozástól, hogy mi már nyugovóra tértünk. Elég soká
                  beszélt, magyarázta, hogy milyen szörnyű módon el volt foglalva tegnap is,
                  tegnapelőtt is. Számtalan kézcsókját küldi mind a kettőtöknek. Neked, mókus, külön
                  üzeni, hogy a szövetség változatlanul fennáll.</p>
               <p>- Jó, jó, - szólt Hubayné, - je m’en fiche. Azt mondja meg, hogy mi lett azzal a
                  fürdődologgal? Lett abból az állásból valami?</p>
               <p>- Nem lett. Részleteket persze nem akartam telefonon kérdezni. Megígértette velem,
                  hogy a visszautazásról pontosan értesítem, akkor aztán előre gondoskodik, hogy
                  nekünk szentelhesse magát.</p>
               <p>- Na hiszen, - legyintett Hubayné, - szinét sem fogjuk látni. Én régóta mondom,
                  hogy...</p>
               <p>Itt azonban egyszerre megakadt. Nyilván meghökkentette valami, amit megpillantott.
                  Magdolna gyorsan tekintett ugyanabba az irányba. És meglátta báró Meszlényi
                  Zoltánt, aki a vonat másik oldaláról érkezvén most helyezkedett el egy üres
                  asztalnál. Gomblyukában most is piros rózsa. Hubayné megérintette férje karját,
                  aztán fejmozdulattal figyelmeztette az érdekes látványra. Hubay, aki szemközt ült,
                  a tükörbe pillantott. Azonnal látott mindent. Elmosolyodott.</p>
               <p>- Ez aztán nem vesztegeti az idejét. Nagy eróberungot csináltál, Mókus.</p>
               <p>- Na, csak vigyázva, - szólt Hubayné, - nem odanézni, vajjon ez is Abbaziába
                  jön?</p>
               <p>Magdolna most már kihúzta magát, igazító mozdulattal a hajához nyult és
                  elmosolyodott. Nem szólt semmit. Boldog volt, hogy most lesz mire várnia. Szerette
                  volna a sorsnak odadobni csalétekül az egész tengeri utazást, máris robogni
                  visszafelé és számolgatni az órákat, hogy mikor látja viszont Ákost. Ezt a
                  fiatalembert pedig már nem gyűlölte. Sőt, valami kedves hálát érzett iránta.</p>
               <p>- Szerelmes belém, - mondta magában boldogan, - tehát csakugyan olyan szép vagyok.
                  S ha olyan szép vagyok, akkor Ákos is szerethet. Ákos, Ákos, Ákos...</p>
               
            </div>
            <div type="chapter">
               <head>
                VII.
               </head>
               <p>Este megháltak Fiuméban. A fiatalember már az állomáson lemaradt mellőlük, nem
                  lehetett tudni, hova megy, merre megy. Magdolna azonnal el is felejtette. Más
                  gondolatok foglalkoztatták: új játékot eszelt ki magának. Emlékezetében az
                  útiképek hosszú sora maradt meg s ő azt játszotta, hogy a különböző képekbe sorra
                  odagondolta magát Ákossal. Dunántúli kis falu mellett szaladt a vonat, a falu
                  végén libaúsztató sáros vize csillogott. A parton ott álltak ők ketten, egymás
                  kezét fogták és nem gondoltak semmire. Aztán az aszott tarlók között országút
                  fehérlett másutt, azon üres homokfutót zörgettek a lovak, a bakon darutollas
                  kocsis ült. Magdolna oda plántálta kettőjüket a hátsó ülésre: a földeken jártak,
                  most mennek haza a kastélyba, a takaró alatt fogják egymás kezét. Aztán a szlavón
                  erdőségek mélyén olyan zöld folyócska kígyózott, mint a folyékony ékkő. Azt
                  képzelte, hogy át kell menniök a sekély vizen. Ákos a karjába kapja őt, úgy viszi
                  át s ő közben behúnyt szemmel az Ákos vállára hajtja a fejét, a víz csobog, az
                  erdő visszhangos mélyén madarak csipognak. Aztán gyepes dombon kis házat látott,
                  köröskörül a Karszt fehér sziklái meredtek. A kis ház ablakszemei már
                  lámpavilággal sárgállottak bele az alkonyatba. Ott bent az ablakok mögött ők ültek
                  ketten, paraszti asztal mellett, falócán, Ákos átkarolta őt, s ő ráborult az Ákos
                  mellére, mialatt megszünt az egész világ. Kisváros esti utcáján is ők mentek
                  karonfogva, a rengetegben, a fahíd korlátjának támaszkodva ők néztek le a patakba,
                  a szemközt rohanó vonat étkezőjében ők ketten vacsoráztak egymással szemközt, az
                  asztal fölött olykor megérintve egymás kezét. Mindenütt csak ők ketten, a világ
                  kettejük kedvéért teremtődött, a földkerekség két részre oszlott: kettejükre s
                  minden más egyébre.</p>
               <p>Még másnap is, mikor a vakáció gondtalanságával mulasztgatták el egymásután az
                  Abbaziába induló kis gőzösöket, Magdolna csak Ákost idézte maga mellé sóvár
                  képzeletével. Különösen, ha a tengerre nézett. Az út látványa elbűvölte, a tengert
                  most látta voltaképpen először. S első gondolata ez volt: így szeretem Ákost.
                  Ilyen mélyen, ilyen végtelenül, ilyen kifejezhetetlenül. Anyja fájlalta a lábát,
                  félórás séta után már visszament a szállóba. Magdolna az apjával barangolt
                  céltalanul az utcákon s a parton. „A magyar korona gyöngye”, - mondogatta magában
                  iskolás módon, szemét tágra nyitotta és boldog volt, hogy szerelmes. Ettől a
                  szerelemtől minden, amit látott, érdekesebb lett: a kikötőben veszteglő
                  kivándorló-hajóóriás fekete teste, az Adamich-móló kőkockáin jövő-menő emberek
                  magyar, német, olasz, horvát nyelvkeveréke, a hegyoldalban büszkélkedő magyar
                  kormányzósági épület, a kirakatok furcsa rákjai, halai és tengeri férgei, a
                  felírásokban szereplő szép olasz szavak, az árbocok teméntelen erdeje, s a
                  csodálatosan csillogó víz, amely a közvetlen-közelben gyémántfényű volt a naptól,
                  távolabb már zöld, messze pedig elbűvölően kék.</p>
               <p>Mikor végre elunták a tétlen járkálást, hazamentek az anyáért. Megtudakolták a
                  legközelebbi hajót, felkészültek. A kis fehér gőzös erős himbálással harsogott
                  előre a vizen, Magdolna ragyogó szemmel állt a rézkorlátnak támaszkodva, egyik
                  oldalon a távolodó Fiume karéját látta, a hajók seregét, a parti épülettömeget, a
                  hegyoldal fehérpettyes sötétzöldjét, a másik oldalon pedig a kitáruló Quarnero
                  bűvös kékjét, amelyet zöld hegyek öleltek körül. És lelkesedésében mélyet,
                  boldogat sóhajtott: ó be szép szerelmesnek lenni.</p>
               <p>A hajó egy percre kikötött Voloscában is, ahol már megmutatkozott a fürdőző
                  közönség élete. Seregestül sétáló magyarok hangos, sőt túlhangos beszélgetése
                  zsivajlott, forrón sütött a nap, a levegő néhol láthatóan remegett a szeptemberi
                  hőségben, kocsirobogás hallatszott a közeli parti országútról. Aztán megint
                  elindult a gőzös kötelek lármájával, deszkadübörgéssel, zakatoló géppel, remegő
                  padozattal: Abbazia közeledett jobbkéz felől. Az épületek nőttek, az egybefolyó
                  parti sokaság tarka ruhájú férfiakká és nőkké vált külön, a nagy, nyílt fürdőben
                  rakoncátlanul hancúrozott és prüszkölt az élet, úszó alakok lepték el a vizet.
                  Vajjon Ákos jól tud úszni? Kétségkívül remek úszó. Ahogy remek lovas, remek táncos
                  és remek vívó lehet. A legkülönb ember a világon. S a tenger kimondhatatlanul kék
                  ehhez a gondolathoz.</p>
               <p>Mikor a szállóban szobáikat megkapták, Magdolna tapsolni szeretett volna. Kis
                  erkély jutott neki a tenger felé, az erkélyen elfért egy asztalka és egy vászonból
                  való nyugvószék. Az egészet azért teremtette a jó Isten, hogy itt Ákosról lehessen
                  gondolkozni. Igaz, hogy most mellesleg még serényen dolgoznia is kellett:
                  kicsomagolni, holmit szép rendben szétrakni, átöltözni, ebédhez készülődni.</p>
               <p>- Sajnálom, - mondta anyja, aki bejött hozzá - nem fürödhetel a tengerben. Külön
                  elkerített női rész nincs, itt férfiak és nők együtt fürdenek, megkérdeztem. Hát
                  én ebbe nem megyek bele. Pas du tout.</p>
               <p>- Igenis, mama.</p>
               <p>- Nekem ne bámuljanak a férfiak, mikor kijössz a vízből és tapad a ruhád. A
                  fürdőszobában tengervizet is lehet ereszteni a kádba, majd abban fürdesz, az
                  nagyon egészséges. Apád elmehet a közös uszodába, ha kedve tartja, bár - je dois
                  dire - ezt sem tartom nagyon úri dolognak. Na, igyekezzél, apád már nagyon éhes,
                  megyünk ebédelni.</p>
               <p>Lent, a nagy étteremben kitűnően elhelyezett asztalt kaptak, ablak mellett,
                  tengerre nézőt. S ahogy a pincér odakalauzolta őket, ezen az asztalon is hatalmas
                  rózsabokréta pompázott. Óvatosan, de menthetetlenül mindahárman körülpillantottak.
                  Minden arc őket figyelte az egész teremben, az újonnan érkezetteket. A női
                  pillantások elkomolyodása és a férfipillantások meglepett felcsillanása azt
                  hirdette, hogy Magdolna szépsége megtette a magáét. Tőlük, a negyedik asztalnál
                  ott ült Meszlényi báró. Egyedül, kis asztalnál. Éppen ebben a pillanatban
                  választotta meg helyét. Eddig háttal ült volna errefelé, most úgy helyezkedett el,
                  hogy éppen idelásson.</p>
               <p>- Megint ez a virág? - szólt az apa.</p>
               <p>- Ne vegye észre, - felelt gyorsan Hubayné, - mi azt hihetjük, hogy ezt az
                  igazgatóság adta. Magdolna, te ide ülsz. De arra a fiatalemberre nem szabad
                  ránézni.</p>
               <p>Magdolna az anya rendezése folytán szembe került a fiatalemberrel, akire nem volt
                  szabad ránéznie. Ez nem volt könnyű. Ha felemelte a fejet, természetes mozdulattal
                  csak oda nézhetett. Tehát tüntetően kerülnie kellett a pillantását. Szépen és
                  engedelmesen szót fogadott, de most egyszeriben felneszelt arra, ami eddig
                  legfeljebb teljesen jelentéktelenül fordult meg a fejében: anyja igen szívesen
                  veszi ennek a fiatalembernek elég feltűnő érdeklődését. Heves tiltakozás riadt fel
                  benne, első ösztöné az volt, hogy felugorjék és segítségért Ákoshoz meneküljön. De
                  mikor aztán ebédelni kezdtek és átgondolta az egész ügyet, valamennyire
                  megnyugodott. Ha majd hangoztatni fogja, hogy ezt a fiatalembert nem szereti, sőt
                  ki nem állhatja, szülei kétségkívül nem erőszakolják az ismeretséget. Főként apja
                  nem: apja soha ez életben nem fogja arra bíztatni, hogy elfogadja valakinek a
                  hódolatát, és szándékait, akibe nem szerelmes. És aztán ez a legelső komolyan
                  vehető fiatalember, aki életében felbukkan. Fog még felbukkanni tíz is, húsz is.
                  Majd szülei is bőségesen válogathatnak abban, hogy melyiknek, vagy melyeknek a
                  szekerét tolják. Szóval nem kell rögtön megijedni. Hiszen a fiatalember egyelőre
                  még be sem mutatkozott. Mindenesetre óvatos pillantásokkal jobban szemügyre vette.
                  Jóképű gavallérnak lehetett mondani. Az utolérhetetlen és az egész világon
                  legszebb Ákoshoz természetesen közel sem járt, de tatár arca nem volt csúf, jól
                  öltözködött, mozdulatai jó pedigrére mutattak, általában ápolt és tiszta benyomást
                  tett. Mikor a pincérrel valami tréfás mondatot váltott, mosolya megmutatta fogait.
                  Ez a fogsor kitűnően fehér volt, erős és hibátlan. Magdolna tárgyilagosan
                  megállapította, hogy ez a gazdag fiatal báró akármilyen eladó lánynak igen jól
                  megfelelhet. Neki, aki halálosan szerelmes, nem jelenthet most már soha az életben
                  semmit.</p>
               <p>Ebéd után egyiköknek sem akaródzott aludni. S egyelőre keresgélték napirendjök itt
                  kialakulandó formáját. Átmentek a nagyszalonba tétlenkedni és nézni a közönséget.
                  Az apa elővette zsebéből a Budapesti Hírlapot, amellyel együtt indult el Pestről,
                  de nyilván még mindig talált benne valamit, amit olvashatott. Anya és leánya egy
                  másik asztalhoz ültek, két tucat kártyát kértek és elkezdtek sikanőzt játszani
                  egymás ellen. Nemsokára észrevették, hogy a fiatalember belép a helyiségbe,
                  körülnéz, gondolkodik, majd pedig letelepedvén közvetlen-közelökbe egy üres
                  asztalhoz, valami képes ujságot vesz elő, olvasást mimel, de közben mindig az apát
                  figyeli. Ez így tartott tíz percig, mikor végre Hubay unottan letette a Budapesti
                  Hirlapot. Ekkor a fiatalember elszánt lendülettel felállott és hozzálépett.
                  Megtehette különös modortalanság nélkül: ők, a két hölgy, másik asztalnál
                  ültek.</p>
               <p>- Bocsánatot kérek, kedves bátyám, szabad bemutatkoznom? Báró Meszlényi Zoltán
                  vagyok.</p>
               <p>- Szervusz, Hubay, - felelt az apa nyugodtan, - nem a tábornoknak a fia vagy?</p>
               <p>- De annak, kedves bátyám. Azért voltam bátor idetolakodni, mert el szeretném
                  kérni az ujságodat. Cserébe felkínálnék érte egy friss Kakas Mártont. Csupa jó
                  bolondság van benne.</p>
               <p>A lapokat elcserélték, de egyik sem kezdett olvasni.</p>
               <p>- Meddig szándékszol itt maradni, kedves bátyám?</p>
               <p>- Hát úgy vagy két hétig, aztán megyünk valamerre tovább. Ugyanis a családommal
                  vagyok itt.</p>
               <p>S ezzel Hubay laza fejmozdulatot tett felesége és leánya felé. A fiatalember
                  képmutató meglepetéssel rögtön felpattant.</p>
               <p>- Ó bocsánat, nem szeretnélek családi körben zavarni. Elnézést kérek, de
                  hirtelenében nem vettem észre, hogy...</p>
               <p>- Nem tesz az semmit, kedves öcsém, nem zavarsz. Gyere, majd bemutatlak a
                  hölgyeknek.</p>
               <p>A következő pillanatban báró Meszlényi Zoltán mélyen meghajolt Hubayné előtt. Az
                  anyát mintha kicserélték volna. Magdolna sohasem képzelte, hogy anyjában - mélyen
                  eldugottan - ekkora szeretetreméltóság lakik. Arca nyájas és bizalmas ragyogást
                  öltött, sőt egyik percről a másikra szinte megfiatalodott. Csókra nyujtotta a
                  kezét.</p>
               <p>- Nagyon örvendek, kedves Meszlényi. Köszönjön csak gyorsan a leányomnak, aztán
                  jöjjön ide segíteni. Egy helyet kellene találnom valahogy, mert akkor ezt a hosszú
                  sor pikket mind felrakhatom.</p>
               <p>Magdolna némán kezet nyujtott a fiatalembernek. Az erősen és határozottan a
                  szemébe igyekezett nézni. De ő követte az előírást és lesütötte a szemét. Aztán
                  gyorsan apja felé fordult:</p>
               <p>- Apus, te akkor nekem segíts, mert kettőjükkel nem bírok.</p>
               <p>Meszlényi letelepedett az anya mellé. Mindanégyen a kártyák fölé hajlottak és
                  túlnagy buzgósággal tüntettek, de a négy közül csak egyiknek járt ott az esze. A
                  fiatalemberé. Azonnal áttekintette a kártyahelyzetet, pár pillanatnyi gondolkozás
                  után az asztalra nyult és villámgyorsan rakosgatni kezdte a lapokat.</p>
               <p>- Parancsoljon, méltóságos asszonyom, most már az egészet fel lehet rakni.</p>
               <p>Magdolna játéka megbukott. Az anyja diadalmasan felrakta az összes lapokat.</p>
               <p>- C’était splendide, - mondta, - csak ránézett és mindent látott. Megveszekedett
                  kártyás lehet maga, Meszlényi.</p>
               <p>- Nem, méltóságos asszonyom, sohasem kártyázom. Ezt az egyet véletlenül értem
                  ilyen jól: gyerekkoromban nagyon sokat játszottam ezt szegény édesanyámmal még
                  otthon, Maros-Sugatagon.</p>
               <p>- Nem él az édesanyja?</p>
               <p>- Sajnos, nem, már két éve, hogy elvesztettem. Azóta bizony úgy érzem magamat,
                  mintha nyomorék volnék.</p>
               <p>- Lássa, ez kedves, - mondta Hubayné meglepő melegséggel, - ha egy fiatalember így
                  beszél az édesanyjáról, az engem azonnal lefegyverez.</p>
               <p>- Ezért nem jár elismerés, méltóságos asszonyom, másképpen egy édesanyáról nem is
                  lehet beszélni, én úgy hiszem. Magdolna bizonyára imádja az édesanyját, de nem
                  tudhatja, milyen boldog. Anya nélkül nem élet az élet. Most apámmal lakom
                  Körösgyarmaton, ahol szolgabíró vagyok. Egy pártában maradt öreg nagynéném vezeti
                  a házunkat. Valóságos angyal szegény, és majd megszakad, annyira igyekszik pótolni
                  azt, aki már nincsen. Néha szinte megsajnálom. De hát vannak dolgok a világon,
                  amiket nem lehet pótolni.</p>
               <p>Pillanatnyi szünet következett, amelyben szinte érezni lehetett a Hubayné heves
                  rokonszenvét az új ismerős iránt.</p>
               <p>- Mondjad csak, öcsém, - szólt közbe a családfő, - milyen politikai világ van most
                  arra tifelétek? Sokfelé jártam, de Erdélyt nem igen ismerem.</p>
               <p>- Nálunk, kedves bátyám, minden a nemzetiségi kérdésen múlik. Az oláhság
                  végzetesen terjeszkedik. A bankjaik egymás után szerzik a magyar földeket. Ördögi
                  ügyességgel dolgoznak. Hiába beszéljük ki a lelkünket, odaát Magyarországon a
                  dolgot nem veszik elég komolyan.</p>
               <p>- Odaát Magyarországon? Hát ti, Erdély, nem vagytok Magyarország?</p>
               <p>- Dehogy nem. Ez csak olyan szójárás. Igy szoktuk mondani: odaát Magyarországon.
                  Egyszóval most a magyar vezényleti nyelv izgat bennünket odalent. Ez összefügg a
                  magyar nemzeti eszmével, mert nekünk a katonaságunk magyarsága nem közömbös. Az
                  oláhok...</p>
               <p>- Várjál csak, várjál csak, - szólt Hubay élénken, - azt mondtad, hogy a
                  katonaságunk magyarsága. Apád tábornok volt, ugye?</p>
               <p>A fiatalember felelt, a két hölgy elhanyagolt mellékszereplővé süllyedt. A férfiak
                  közt megindult a politikai vita. De nem hevesen. Meszlényi báró igen nyugodtan
                  vitatkozott. Soha nem szólt közbe, minden okfejtést végigvárt, aztán logikus
                  összefoglalással válaszolt. Főként adatokat és számokat. Minden kérdést könnyedén
                  győzött statisztikai adatokkal. Magdolna nem a vita lényegét figyelte, amelyből
                  édeskeveset értett, hanem a vitatkozót. És hamarosan meglátta, hogy a
                  fiatalemberben nem közönséges szívósság, kitartás és csökönyös akarat lakik.
                  Tudása és esze felől nem lehetett kétség. Legerősebb tulajdonságának mindenesetre
                  a nyugalma tetszett. Hubay olykor felemelte a hangját, gesztikulált, közbevágott.
                  Ez a fiatalember nem. A vita tizedik percében ugyanolyan szürke hanghordozással
                  beszélt, mint az első percben. Ebből nem lehetett kimozdítani. Állta rendületlenül
                  a maga igazát, mint a földből kiálló fatuskó, amelyen nem fog az ütés.</p>
               <p>- Bocsánat, - szólt Meszlényi báró az eszmecsere egy üres szünetében, - nem is
                  tudom, nem zavarlak-e benneteket valamiben, kedves bátyám. Ha szabad kérdeznem, mi
                  a programmotok délutánra?</p>
               <p>Hubay habozva gondolkozott a válaszon, felesége megelőzte.</p>
               <p>- Mi most felmegyünk a szobáinkba és elpepecselünk a dolgainkkal. De később, mikor
                  már nem lesz ekkora hőség, talán sétálnánk egyet. Megmutatjuk Magdolnának a
                  tengerparti gyalogsétát.</p>
               <p>- Először van Abbaziában? - fordult a fiatalember, ezúttal először, Magdolna
                  felé.</p>
               <p>- Igazában először. Mert kisgyerek koromban jártam már itt a szüleimmel, de abból
                  nem emlékszem semmire. Új nekem az egész és alig várom, hogy megismerjem. Nagyon
                  örülök ennek a sétának.</p>
               <p>- Nagyon fogunk örülni, - szólt gyorsan Hubayné, - ha nincs okosabb dolga és
                  velünk tart.</p>
               <p>- A legnagyobb örömmel, kezeit csókolom. Szóval itt lent találkozunk hatkor. Én
                  addig leveleket írok és olvasok.</p>
               <p>- Valami jó regényt olvas? - kérdezte Magdolna.</p>
               <p>- Nem, arra, sajnos nem igen érek rá. Néhány bonyolultabb aktát hoztam magammal.
                  Hát akkor a viszontlátásra köszönök, ha megengedik.</p>
               <p>Udvariasan, kifogástalanul köszönt a fiatalember és eltávozott a portás felé.</p>
               <p>- Én ettől a fiatalembertől el vagyok ragadtatva, - mondta Hubayné, összesöpörve
                  az asztalon heverő kártyákat.</p>
               <p>- Nem közönséges fiatalember, - bólintott Hubay, - tetszik nekem, hogy olyan
                  komoly. Ez sokkal idősebb a koránál.</p>
               <p>Magdolna maga elé mélázott. Ákos járt az eszében, most is, mint mindig.
                  Gondolataiban állandó lakós volt az imádott ember neve, arca, alakja, csak az
                  tehetett külömbséget, hogy ez az alak olykor egészen elől tartózkodott tudatában,
                  olykor hátrább lépett. Most ott villámlott őszülő halántéka egészen elől. Ez az
                  ifjú báró valóban idősebb a koránál. De ő, Magdolna, nemkülömben idősebb, tehát
                  Ákos mellé való. Titkosan elmosolyodott és tetszelgett magának a kis öreg
                  szerepében, eljátszogatott azzal a gondolattal, hogy ő voltaképpen bölcs,
                  aggodalmas és az életet ismerő anya, aki egy „feltűnően szép” fiatal leány
                  álruhájában járja a világot.</p>
               <p>- Magdolna, nem hallod?</p>
               <p>- Tessék, mama.</p>
               <p>- Miért nem figyelsz, ha hozzád beszélek? Másodszor kérdezem, hogy mit szólsz
                  ehhez a fiatalemberhez?</p>
               <p>- Ne haragudjál, mama, de nem szólok hozzá semmit. Idegen nekem egészen, mit
                  szólhatnék hozzá?</p>
               <p>- Miféle hányiveti válaszok ezek, voyons. Ebben a szezonban már bálozni fogsz. Az
                  egész életedre döntő, hogy kik lesznek a táncosaid. Ez a fiatalember előkelő
                  családból való, jómódú gavallér. Én nem azt mondom, hogy rögtön szeress bele a
                  legelsőbe, aki mutatkozik. De ügyes leány az ilyen kitűnő anyagot melegen tartja.
                  Fog még akadni száz is, aki érdeklődik irántad és a pénzed iránt. Azok közül ki
                  kell válogatni az arravalókat très naturellement, akikkel majd két-három szezónt
                  végigbálozol. A többi aztán a jó Isten kezében van.</p>
               <p>- Csak nem kell úgy siettetni semmit, - szólt Hubay kissé idegesen, - ez a gyerek
                  még ráér. Hiszen még tizennyolc sincsen.</p>
               <p>- De apus, - kiáltott fel Magdolna szemrehányóan -, három hét múlva tizennyolc
                  leszek.</p>
               <p>- Na látod, mókus. Három hétig még mondhatom, hogy tizennyolc sem vagy. De ez a
                  fiú csakugyan nagyon derék gyereknek látszik. Anyádnak teljesen igaza van, te csak
                  hallgass rá. Megyünk? Én már nagyon nélkülözöm a pipámat.</p>
               <p>Magdolna kifeküdt erkélyén a nyugszékre. Fejét árnyékban tartotta a piros-fehér
                  vászon-ellenző. Szemét behúnyta és hallgatta a tengert. Ákos, Ákos, Ákos. Milyenek
                  lesznek ezek a következő esztendők? Nyáron otthon Fügeden, ősszel valami
                  fürdőhely, télen a pesti nagy élet. Bálok, hangversenyek, színház. Ahogy ez a
                  fiatalember felbukkant, úgy jön majd egész seregre való még. Anyja válogatni fog
                  köztük, egyiket támogatja, másikat hátráltatja. Végül biztosan jelöltje is lesz,
                  akit igen gondos mérlegelés után vejének fog óhajtani. A gavallérok majd
                  versenyeznek, udvarolnak, virágot és képeslapot és kottát és könyvet küldenek,
                  mozgósítják egész rokonságukat az ötezer holdas hozomány érdekében, szerelmet
                  fognak vallani és táncoltatják gallér-olvadásig. S mindezek alatt a legmélyebb
                  titokban állandó oltári lánggal fog lobogni az ő és Ákos magasztos szerelme. Eljő
                  majd a nap, mikor Ákos felesége beleegyezik a válásba. Akkor következik majd az a
                  jelenet, mikor ketten kézenfogva a szülők elé állanak. Apja csak eleinte fog
                  ellenkezni, aztán látva leánya világraszóló és mérhetetlen szerelmét, így fog
                  szólani: „Én csak egyet akarok, mókus, azt, hogy megtaláld a boldogságodat.” De
                  anyja hevesen fog ellenezni mindent. Állandó botrányokat fog csapni otthon. Jön a
                  küzdelem a boldogságért. A regényes, gyönyörű harc: két szerető szív rendületlen
                  szabadságharca a zsarnokság ellen. A vagyonból nem tagadhatják ki, az az övé.
                  Huszonnégy éves korában szabadon rendelkezik vele. Addig nincs több, mint hat év.
                  Ó istenem, mi ez a hat esztendő, semmi. Sőt, ha kell, jóval hamarabb odavágja az
                  egészet. Nem kell birtok és nem kell kastély, majd meglesznek ketten szerényen,
                  szorgalmas munkával, Ákos valami arravaló állásban ernyedetlenül fog dolgozni és
                  úgy élnek majd egymással, egymásért, kimondhatatlan boldogságban. Mindezt meg
                  kell majd beszélni vele, ha az utazásról visszatérnek Pestre. Csak alkalom legyen
                  részletesen beszélni. Meg kell beszélni a válás részleteit is. Talán sor kerülhet
                  arra, hogy az Ákos feleségét ketten együtt felkeresik. Ha az az asszony együtt
                  fogja látni őket, kézenfogva, egymás mellett, egész biztosan meglágyul. Aki az ő
                  láttukra meg ne lágyulna, akit megrendíthetetlen szerelmök szilárd hitvallása meg
                  ne indítana, olyan lelketlen emberi lény nem lehet a világon.</p>
               <p>- Alszol, mókus?</p>
               <p>- Nem, apus, mi az?</p>
               <p>Apja ott üldögélt a szomszéd erkélyen és bodor felleget eregetett nagy
                  tajtékpipájából Abbazia ege felé.</p>
               <p>- Nézz csak oda, ahova mutatok. Fordulj kifelé. Ott, ahol a házsor végződik a
                  parton. Egy ferde létra áll ki a víz színe fölé. Látod?</p>
               <p>- Látom, apus. Mi az?</p>
               <p>- Halászathoz való. Mennél magasabbra megy az ember, annál mélyebben látni le a
                  víztömegbe. Ez furcsa, de így van. Na már most: vannak halak, amelyek nagy
                  seregekben úsznak, de a mélyebb vízrétegeket kedvelik. Halászcsónakokból nem lehet
                  meglátni őket. De ha arra a ferde létrára felmegy az ember, az meglátja a vonuló
                  halakat és fentről dirigálni tudja a csónakot. Érdekes, mi?</p>
               <p>- Nagyon érdekes.</p>
               <p>- Szigonnyal is halásznak néha. És fáklyás csónakkal éjszaka. Majd egyszer
                  elviszlek egy ilyen éjszakai halászatra. Anyád már látta. Nagyon érdekes.</p>
               <p>- Igen, apus.</p>
               <p>Hubay most halkabbra fordította a szót.</p>
               <p>- Te mókus, nem tetszik neked ez a fiatalember? Nekem felelj őszintén, anyád nem
                  hallja. Elaludt.</p>
               <p>- Nem tetszik apus. Rokonszenves, de nem tetszik.</p>
               <p>- Te mókus, ígérd meg nekem, hogy jó darabig még nem mégy férjhez.</p>
               <p>- Ígérem, apus. Jó darabig nem még.</p>
               <p>Magdolna az ígéret után azonnal hazudott egyet: hallhatóan ásított. Ez az ásítás
                  hazugság volt, mert semmi álmosságot nem érzett. De udvarias módon csendet akart
                  kizsarolni apjától. Ezt el is érte.</p>
               <p>- Álmos vagy, mókus? Hát csak szundikálj egy kicsit. Anyád majd szól, ha öltözni
                  kell. Lent ugyan nagy a lárma a terraszon, de talán ez nem zavar.</p>
               <p>Tovább álmodozott a nyugvószéken. Ezt az újonnan felbukkant fiatalembert forgatta
                  a fejében. Ennek nyilván komolyan tetszik. Jómódú fiú, tehát nem a pénzt akarja.
                  És a rózsákat ő küldte, ez most már sajnálatosan bizonyosra vehető. És a
                  Pannoniában olyan kitartóan merev tekinteteket meresztett az asztal felé, hogy
                  azoknak oka felől sem lehet kétség. Nem lehetetlen, hogy ez komoly szándékokat
                  melenget magában és meg fogja kérni a kezét. Elvégre kérheti is, tizennyolc éves
                  leánynak már illik férjhez menni. A huszonkét éves leány már idestova
                  vénkisasszony. De hozzámenni borzasztó volna. Elképzelni, hogy ezzel a
                  fiatalemberrel az esküvő után kettesben vasútra kell ülnie, egyedül volnának a
                  szakaszban, aztán megérkeznének valami külföldi városba, Velencébe, vagy Párizsba,
                  ott megszállnának valami elegáns fogadóban, aztán vacsora után egyedül
                  maradnának... Magdolna féléber álmodozásában halkan felnyögött attól az
                  irtózattól, amelyet a Homályos Titok keltett benne és gondolataival önkéntelenül
                  Ákoshoz menekült. Egyenesen Ákos ölelő karjaiba. S ekkor csodálkozva érezte, hogy
                  Ákos karjaiban ugyanaz a Homályos Titok várja, de nem irtózatot, hanem valami
                  vakmerő és a megsemmisüléshez hasonló örömet keltve. Eddig nem ismert küzdelem
                  kelt benne: eddig esze és kíváncsisága tolta olykor a Homályos Titok tiltott
                  gondolatai felé, de idegrendszere és testi ösztöne tiltakozott ellene. Most
                  megfordult az egész világ; eszével, értelmével, tisztaságával mindenáron
                  tiltakozott a Titok részleteinek kutatása ellen, de idegeinek vágya valami eddig
                  nem ismert forrósággal húzta, vonta, tolta a Titok felé. Egyszerre megérezte ajkán
                  az Ákos csókjainak féktelen emlékét, két karja és két combja libabőrös lett az
                  emléktől, hátán tűrhetetlenül kellemes lett az Ákos ölelő karjának gondolata. Nem
                  bírta tovább, felpattant a nyugvószékből.</p>
               <p>- Valami baj van, mókus?</p>
               <p>- Dehogy, apus. Nincs semmi. Lassan készülődöm.</p>
               <p>Jött-ment a szobájában, ismeretlen nyugtalanság kergette, szeretett volna gyors
                  mozdulatokat tenni, rohanni, vagy birkózni, amíg aléltan nem rogy össze. De ezt
                  nem tehette. Csak járt-kelt, a szoba közepén megállva, hevesen lóbálta karjait,
                  visszatartotta lélekzetét minden józan ok nélkül, aztán két tenyerét erősen
                  halántékára szorította. S közben fogalma sem volt arról, hogy mi lelte. Ha
                  gyóntatója kérdezte volna, akkor sem tudott volna felelni.</p>
               <p>Szüleivel együtt ment le a földszintre, miután átöltözött. A fiatalember már várta
                  őket. Elindultak. A Quarnero-szálló rengeteg terrasza felől fülsiketítő kávéházi
                  zaj fogadta őket. Éppen ekkor kezdte rá a zene. A terraszon olyan zsúfoltan ültek
                  az emberek, hogy ott már egy ölebnek sem jutott volna hely. A pincérek
                  verejtékezve törték keresztül magukat a sűrű tömegen, magasra tartva a rendelt
                  holmit, arcukon a hajszolt vadállatok riadt fáradtsága látszott. Ők négyen oldalt
                  lementek a terrasz alatti gyalogútra.</p>
               <p>- Volosca felé megyünk, - szólt az apa.</p>
               <p>A keskeny gyalogúton két párra kellett szakadniok. S most meglepetés következett:
                  a fiatalember nem Magdolnához csatlakozott, hanem Hubaynéhoz. A három családtag
                  nem mert egymásra nézni, hogy csodálkozásukat el ne árulják. Elindultak ebben az
                  összeállításban: apa és lánya elől, anya és a fiatal ember hátul. Nemsokára már
                  három-négy lépésnyi távolság maradt közöttük, beszélgetésük is kétfelé
                  szakadt.</p>
               <p>Az ő társalgása apjával nem nyujtott valami különösen érdekeset. Belekapaszkodott
                  apja karjába és hallgatta, amit az a tengerről és a tizennégy év előtti Abbaziáról
                  magyarázott neki. Meg a mostaniról. Egyes villák tulajdonosait is tudta Hubay, ez
                  egy fiumei kávékereskedőé, amaz egy kivándorlási ügynöké, emez egy nyugalmazott
                  osztrák-magyar fregattkapitányé, aki olasz grófnőt vett feleségül. A gyalogút
                  szeszélyes kanyarodókkal követte a part görbe vonalát, aztán meg hol meredeken
                  felfelé emelkedett, hol pedig erősen lejtett a parti sziklák szerint. A víz halkan
                  csobogva ütődött a kövekhez, a hőség már nem volt fullasztó, s noha még teljes
                  volt a napvilág, odaát a párás Fiume elmosódó öblében már kezdtek kigyúlni a
                  fénypontok. Így mendegéltek egymás mellett, nagyokat hallgatva, olykor a szeretet
                  külön megnyilatkozásaképpen meg-megszorították egymás karját, ahogy mindig
                  szokták, ha együtt sétáltak. Méla szomorúság fogta el Magdolnát: ha majd hozzámegy
                  Ákoshoz, a kimondhatatlan boldogság angyal-karénekében lesz egyetlen fájdalmas
                  hang: ezt az apát el kell hagynia. De nincs mit tenni. Hogy Ákoshoz menjen
                  feleségül, ez az élet egyetlen értelme. Különben nem maradna más hátra, mint
                  egyszerűen nem lenni. Mi lenne, - gondolta magában, - ha nem lehetnék az Ákosé? És
                  mindjárt felelt is magának habozás nélkül való természetességgel: megölném
                  magamat. Elmosolyodott. Kora gyermeksége jutott eszébe, mikor gyakran
                  gyönyörködött abban a gondolatban, hogy meghal, fekszik a ravatalon, és
                  siratják. Ha anyja megbüntette, mindig ebben a gondolatban teljesítette ki
                  gyermeki bosszúvágyát. Élénken elképzelte a ravatalt, ahogy ott fekszik rajta
                  hófehér ruhában, viaszfehéren, mozdulatlanul a nagy gyertyák között, anyja zokogva
                  borul a ravatalra és keserűen bánkódik, hogy nem bánt jobban gyermekével. De most
                  már késő, gondolta kárörömmel a képzelgő kis gyerek, s közben annyira
                  elfacsarodott a szíve önmagának sajnálatától, hogy sírni kezdett. Még szöveget is
                  mondott hozzá magában: szegény, szegény, drága kis Magdolna, miért kellett neki
                  ilyen korán meghalnia és most kiterítve feküdnie, hiszen még csak hat esztendős,
                  valameddig még élhetett volna szegényke. Ezt a régi, soha senkinek el nem mondott
                  emléket idézte most vissza, lassan lépegetve hallgatag apja karján, és
                  megbocsátóan elmosolyodott: milyen naivak is tudnak lenni a kisleányok. Bezzeg a
                  felnőtt Magdolnák már ismerik és komolyan veszik az életet. Vagy Ákoshoz menni
                  feleségül, vagy meghalni, de komolyan és örökre és nem gyermekes
                  tetszelgésből.</p>
               <p>Voloscában le sem ültek pihenni, a tengerparti kis kocsmánál, ahol a csónakok
                  kicsiny öble beszögellett, azonmód fordultak vissza. És Meszlényi most sem
                  igyekezett társat cserélni. Kitartóan ment az anya mellett és élénken beszélgetett
                  vele. Úgy érkeztek haza a hosszú sétából, hogy a fiatalok mindössze két-három
                  mondatot váltottak. S már mentek is vacsorázni, kiki a maga asztalához.</p>
               <p>Ahogy elhelyezkedtek, Hubayné alig győzte megvárni, amíg férje chiantit rendel
                  gyékényfonatú üvegben, máris kitört belőle az elragadtatás.</p>
               <p>- Hát mondhatom, meine Lieben, hogy ez a fiatalember folyton nő a szememben. Nem
                  is emlékszem, hogy ilyen kedvemre való fiút a mi köreinkben ismertem volna.</p>
               <p>- Miket beszélt? - kérdezte az apa.</p>
               <p>- Igen komoly dolgokról beszélgettünk. Azon kezdődött, hogy megkérdeztem, mikor
                  fog járni fürödni abba a közös tengeri fürdőbe, délelőtt-e, vagy délután, s erre ő
                  legnagyobb meglepetésemre azt felelte, hogy ő egyáltalában nem fog odajárni,
                  mert a közös fürdőnek elvi ellensége. Ezen én nagyon elcsodálkoztam, a mai
                  fiatalemberek nem így szoktak beszélni. Ő aztán kifejtette részletesen az
                  álláspontját. Igaz ugyan, azt mondja, hogy a mai fürdőruhák elég decensek és ha
                  egy dáma szétbontja a nagyon tapadó részeket, mielőtt kiszáll a vízből, az úri
                  szemérem semmi sérelmet nem szenved, hat er gesagt. De neki elvi kifogása van. Nem
                  a meztelenség a baj, mert például a szép klasszikus képeken tudjuk élvezni az
                  aktokat, és az angyalokat is a nagy művészek meztelenül ábrázolják, hanem a
                  levetkőzöttség tudata a baj, mert ez már erkölcstelen. Csak hallgass ide.
                  Magdolna, nagy lány vagy már, nem árt neked hallgatni az ilyen okos beszédet.
                  Meszlényi szerint a rendőrségnek nem volna szabad engedélyezni az ilyen közös
                  fürdőket, mert ezek az erkölcstelenséget terjesztik, már pedig őt szigorúan
                  nevelték. Kalksburgba járt a jezsuitákhoz.</p>
               <p>- Katolikus? - kérdezte Magdolna.</p>
               <p>- Az.</p>
               <p>- Mama, szabad nekem valamit kérdezni, amit nem értek?</p>
               <p>- Lass hören.</p>
               <p>- Egy meztelen nő erkölcsösebb, mint egy fürdőruhás nő?</p>
               <p>Hubayné felháborodva tette le kését, villáját és hátradőlt a széken.</p>
               <p>- Mais c’est inoui. Így beszél egy úrilány? Ez rendkívül neveletlen megjegyzés
                  volt és amellett butaság is, mert látszik, hogy egyáltalában nem értetted, amit ez
                  az okos fiatalember fejtegetett. Ő sokat beszélt az erkölcsök romlásáról. Ma már
                  nem egyszer megesik, hogy fiatal lányok gardirozás nélkül mennek boltba, vagy
                  máshova. A jegyeseket nem egyszer kettesben hagyják sétálni. Ő ezt mind meg fogja
                  tiltani.</p>
               <p>Most Hubay szólt közbe, bizonyos titkolt derűvel:</p>
               <p>- Megtiltja? Mint micsoda és kinek?</p>
               <p>- Csak maga ne tegyen epés megjegyzéseket. Ez a fiatalember rendkívül becsvágyó.
                  Politikai pályára készül és saját programmja van. Szerinte az a baj, hogy nincs
                  külön erdélyi miniszter. És ő, ha törik, ha szakad, erdélyi miniszter akar lenni
                  majd egyszer, mint ahogy van horvát bán és fiumei kormányzó. Még sok érdekeset
                  mesélt. Házasságról és eféléről. Például azt mondja, hogy a házasságban a férfinak
                  nincs több joga, mint az asszonynak. C’est à dire: bizonyos tekintetben. A
                  férfinak is csak annyi szabad, mint az asszonynak. De ezt hagyjuk, ez nem neked
                  való, Magdolna. Mit einem Wort: ez igen kitűnő fiatalember. Boldog volnék, ha
                  ilyen fiam volna.</p>
               <p>- Nono, angyalom, - szólt Hubay jókedvűen, - maga annál sokkal fiatalabb és
                  csinosabb, semhogy ekkora fia lehetne. Ez a fiatalember legalább huszonhét
                  éves.</p>
               <p>- Huszonnyolc. Megkérdeztem tőle. És megint a boldogult édes anyjáról beszélt. De
                  milyen kedvesen és gyengéden és nagyszerűen. Mondhatom, nagyszerű fiatalember.</p>
               <p>A nagyszerű fiatalember ezalatt magánosan ült asztalánál és igen illedelmesen
                  étkezett. Hogy jók a formái és a modora kifogástalan, azt nem lehetett tagadni.
                  Mert már nem bámulta olyan feltűnő sóvárgással Magdolnát, sőt alig is nézte. De az
                  asztalt azért ügyesen figyelte s mikor ők felálltak, ugyanakkor felállott ő is.
                  Nyilván úgy osztotta be vacsoráját, hogy egyszerre legyenek készen. Így történt,
                  hogy egyszerre mentek ki az étteremből. Természetes volt, hogy a szalonban együtt
                  ülnek le. Hubay cigarettával kínálta:</p>
               <p>- Köszönöm, Imre bátyám, én nem dohányzom.</p>
               <p>- Még ilyet, - szólt lázas kedvességgel Hubayné, - még nem is dohányzik.
                  Minta-fiatalember. Mondja, milyen hibája van magának?</p>
               <p>- Van hibám, méltóságos asszonyom. Túlságosan komoly vagyok. A magamkorú
                  fiatalemberekkel nem is érzem jól magam. A mulatságok és bálok őszintén szólva,
                  untatnak. Jobban szeretek otthon ülni és a hivatásommal foglalkozni. Most is sokat
                  tanulok. Pedig, ha szabad ezzel a gyűrűvel eldicsekednem, régebben is elég sokat
                  tanultam.</p>
               <p>Mindnyájan megnézték a gyűrűt, amelyet jobbkeze mutatóujján hordott. Impozáns
                  gyűrű volt ez, a magyar címert ábrázolta ékkövekből kirakva.</p>
               <p>- Jaj de szép, - szólt Magdolna, - ez mit jelent?</p>
               <p>- „Sub auspiciis regis” lettem doktor. Ezt azok kapják, - igazán restellem, hogy
                  ilyen szerénytelenül eldicsekszem vele, - akik minden iskolájukban minden
                  tanévet színjeles bizonyítvánnyal végeztek. A gyűrűt Ferenc József őfelségétől
                  kaptam, gróf Csáky Albin adta át nekem. Az a pillanat, amikor átadta, életem
                  legszebb emléke. Akkor azt hittem, hogy egész Kolozsvár az enyém. Tudniillik ott
                  avattak doktorrá. Egy évet a kassai jogakadémián végeztem, mert atyám akkor még
                  szolgált és Kassán állomásozott, mint vegyesdandárparancsnok. Később lekerültünk
                  Erdélybe. És úgy megszerettem, hogy nem is szeretnék onnan eljönni soha. Szegény
                  felejthetetlen édesanyám révén félig erdélyi is vagyok, de lélekben egészen
                  odahúzok.</p>
               <p>- Szép város az a Kolozsvár, - kérdezte Magdolna, - meséljen valamit róla. Roppant
                  szeretek ismeretlen városokról hallani. Vannak ott műkincsek is, azt tanultam.
                  Például az a Szent György-szobor, azt kolozsvári mesterek csinálták, úgy is hívják
                  őket a művészettörténetben, hogy Kolozsvári-fivérek, azt nagyon szeretném
                  látni.</p>
               <p>- Ja igen, emlékszem. Az olyan nevezetes? Nem tudtam. És ott a Mátyás-szobor, ha a
                  szobrok érdeklik. Tudom is, hogy ki csinálta, az a izé...</p>
               <p>- Fadrusz.</p>
               <p>- Úgy van, Fadrusz.</p>
               <p>Hubayné sürgősen közbeszólt:</p>
               <p>- Nem azért, mert az én lányom, de tudja, Meszlényi, ez a lány bámulatosan tudja a
                  művészeteket. Azért is vágyódik annyira Velencébe, hogy ott lássa a híres
                  dolgokat.</p>
               <p>- Nagyon természetes, - szólt udvarias meghajlással Meszlényi, - hogy Magdolnát
                  minden érdekli, ami szép. Az emberi léleknek szüksége van ilyen üdítő
                  momentumokra. Egyiknek erre, másiknak arra.</p>
               <p>- Magának mi az üdülése? - kérdezte Magdolna.</p>
               <p>- Nekem a ló. Szenvedélyesen szeretek lovagolni.</p>
               <p>Hubay egyszerre közelebb húzta székét az asztalhoz.</p>
               <p>- No ez derék, kedves öcsém, ezt szeretem hallani. Mondjad csak. Tartasz
                  lovat?</p>
               <p>Erre megindult az egészen új beszélgetés árja. Lóról. Hubay egyre élénkebb
                  érdeklődést tanusított a fiatal lovasember iránt. Kitűnt, hogy a fiú tartalékos
                  huszárhadnagy, önkéntesi évét a szamosújvári huszároknál szolgálta le és valóban
                  jól ért a lóhoz. Igen érdekes dolgokat tudott mesélni Erdélyi külön
                  lóversenyeiről, az alsózsuki versenyekről. Részletesen elmagyarázta, hogy terep
                  dolgában a zsuki pályához, ha steeple-chaseről van szó, az egész monarchiában
                  csak a pardubitzi fogható. Ebbe a szakszerű eszmecserébe úgy belemelegedtek, hogy
                  a szalón lassan már kezdett kiürülni, csak egy távoli sarokban kergette még egy
                  csökönyösen tarokkozó magyar társaság a pagátot. De Hubaynak még akkor is alig
                  akaródzott feküdni menni, annyira érdekelte, amit a fiatalember beszélt neki.</p>
               <p>Mikor már elbúcsúztak tőle, - Meszlényi egy emelettel följebb lakott, - az apa
                  kezdte rá ugyanúgy, mint délután az anya.</p>
               <p>- Mondhatom, kitünő fiatalember ez a Meszlényi báró. Politikában nem igen értek
                  vele egyet, de nagyon tetszik nekem, mennyire képzett és alapos. Nem könnyű dolog
                  vitatkoznom vele, megvallom. És a lóhoz csakugyan ért. Már pedig az ritka
                  dolog.</p>
               <p>- Príma fiatalember, - szólt lelkesen az anya, mikor már a szobaajtók előtt
                  állottak.</p>
               <p>Magdolna azonban nem lelkesedett a fiatal báróért. Némileg sértve érezte magát,
                  hogy az ügyet sem vetett rá és csak szüleivel foglalkozott. A Meszlényi
                  udvarlására magáért az udvarlásért egyáltalában nem vágyott, de szerelmes lévén
                  Ákosba, mindig és folyton bizonyságot kívánt saját szépsége felől, hogy Ákos
                  szerelmében mennél biztosabb lehessen. Ezért az a mód, ahogyan az eleinte heves
                  udvarlónak ígérkező fiatalember egyszerre hátat fordított neki, megzavarta,
                  kishitűvé tette és bosszantotta. Lefekvés előtt sokkal több időt töltött a
                  tükörnél, mint máskor. Ez megnyugtatta: a legszigorúbb tárgyilagossággal is el
                  lehetett hinnie magáról, hogy nagyon szép. Ha visszagondolt fél év előtti
                  önmagára, elcsodálkozott, de hozzá meg is rémült: szörnyű volna, ha olyan maradt
                  volna, mint akkor volt: szegletes, kamaszosan csúnya, vackorosan fanyar. Most
                  nagyon szép, ez tagadhatatlan. A hosszas szemle megnyugtatta, visszaadta
                  önmagába és Ákos szerelmébe vetett hitét. S végül még némi hálás megkönnyebbülést
                  is érzett: Meszlényi úgylátszik nem miatta jött ide és nem fogja megkérni a kezét.
                  Egy kellemetlen gondolattal kevesebb.</p>
               <p>Így folyt le a másnap is, így folytak le a következő napok is. Meszlényi az ő
                  számára csak udvarias és figyelmes megjegyzéseket tartogatott, de a szülőkre annál
                  nagyobb gondot fordított. Séták alkalmával vagy az apához, vagy az anyához
                  csatlakozott, Magdolnával kettesben nem maradt soha, és ilyen szándékot nem is
                  mutatott. Egyik nap Voloscába mentek, másnap Lovranába, majd tettek kisebb
                  hajókirándulásokat is, megnézték Moschienát, Susákot, Cirkvenicát. Ilyenkor mindig
                  négyesben ültek együtt, soha úgy kétfelé nem szakadtak, hogy Magdolnával külön
                  párt alkothattak volna. A társalgás mindig élénk volt, és Meszlényi mindig
                  megállta a helyét, bármiről volt szó. Nyugodtan beszélt, megfontoltan és valami
                  megtámadhatatlan, adatszerű szárazsággal. Napról-napra újabb elvei bontakoztak ki,
                  szilárdan leszegezett tételek, amelyeket már régebben megállapított magának,
                  amelyeket most katekizmus módjára jelentett ki, s amelyekhez körömszakadtáig
                  ragaszkodott. Tekintélyes belső erő képzetét keltette, lehetett konoknak is
                  tartani, de nagyon erélyesnek és céltudatosnak is. Ha az volt a célja, hogy a
                  szülőkre jó benyomást tegyen, ez alaposan el is érte. Negyednap Hubayné már
                  meginvitálta hogy étkezzék az asztaluknál, mert kisütöttek valami kilenced-ízű
                  atyafiságot. S mire ott tartózkodásuk közös második hete elérkezett, a szülők
                  már egyszerűen Zoltánnak szólították a fiatalembert. Nyolcadnap este Hubayné a
                  vacsoránál egyszer csak így szólt:</p>
               <p>- Nincs szükség rá, hogy Meszlényizzed Zoltánt, mon enfant. Szólíthatod te is
                  egyszerűen Zoltánnak.</p>
               <p>Abból a névtelen fiatalemberből tehát, aki tíz nappal ezelőtt ismeretlenül bámúlta
                  Magdolnát a Pannonia egy asztalánál, egyszerűen Zoltán lett az ő számára. Nehéz
                  volt megszoknia, mert Fügeden annyira visszavonultan éltek, hogy nem akadt
                  keresztnéven szólítható fiatalember-ismerőse. A rokonságból pedig az egyetlen,
                  akivel hébe-hóba találkozott, a csapodár Feri, aki azóta kétségkívül új rajongási
                  tárgyat talált titkos írásai számára, de azért lassanként ment a dolog, s mikor a
                  vacsora utáni beszélgetést lezárták, Magdolna már egész természetesen tudta
                  mondani:</p>
               <p>- Jó éjszakát, Zoltán.</p>
               <p>Azonban ugyanekkor, mintha csak valami csalfaság vádja ellen védekeznék, különös
                  forrósággal és odaadással gondolt magában Ákosra. Szerelme élőbb és erősebb volt,
                  mint valaha. Ahhoz a gondolathoz, hogy Ákos elintézi a különváltan élő asszonyt,
                  elválik tőle, s ők aztán összeházasodnak, úgy hozzászokott, hogy lehetősége felől
                  már nem is tűnődött semmit sem. Annyit képzelgette magában, milyen gyönyörű lesz
                  ez, hogy a kiindulással már nem gondolt többé. Elfogadta önmaga ábrándját,
                  sziklába vésett fogadalomnak vette Ákosnak azt a néhány szavát, amelyet a
                  varrószoba viharos csókjai közben kapott tőle. És élt egyik napról a másikra,
                  várván, hogy visszautazzanak Pestre. Akkor egész bizonyosan látni fogja Ákost. És
                  talán már azt a hallatlan nagy hírt fogja hallani, hogy minden rendben van, az
                  asszony beleegyezett a válásba.</p>
               <p>Olykor egy és más rövid időre felkeltette gyanúját, hogy ezzel a Zoltánnal készül
                  valami homályos dolog. Anyja egy délután, mikor ketten üldögéltek, az erkélyen,
                  részletesen leírta neki, milyen az ideális férj-anyag. És ennek leírásául pontos,
                  tökéletes rajzát adta a Zoltán egyéniségének. Csak éppen a nevét nem mondta.
                  Ennyit mondott összesen a végén:</p>
               <p>- Ha majd egyszer ilyenféle emberre akadsz, szedd össze magad és gondolj a
                  jövődre. Az a rendeltetésed, hogy jó feleség és jó anya váljék belőled. Merk dir
                  das.</p>
               <p>Magdolna megrettent. Szinte már attól félt, hogy ez valami leánykérés
                  előkészítése; szülei talán titokban összeesküdtek ezzel a nekik annyira tetsző
                  Zoltánnal. De a leánykérés nem következett be, Zoltán ugyanolyan kevéssé
                  foglalkozott vele, mint eddig. Erre megnyugodott. Hiszen amit anyja előadott neki,
                  azt igen természetes anyai oktatásnak is lehetett tekinteni s hogy a lerajzolt kép
                  annyira hasonlított Zoltánhoz, lehetett véletlen is és képzelődés is.</p>
               <p>Később az riasztotta meg, hogy szülei három levelet is kaptak erdélyi
                  ismerősöktől, akikkel évek óta nem voltak levélbeli összeköttetésben, és
                  mindahárom levél Zoltánról is beszélt. A leveleket nem látta, de a tartalmat
                  szülei bőségesen megtárgyalták előtte. Úgy festett a dolog, hogy a szülők
                  megbízható forrásoktól részletes felvilágosítást kértek a nekik tetsző jelölt
                  felől. Ha így volt, a felvilágosítások kitűnő világításba helyezték a fiatal
                  Meszlényi bárót. Egyhangúlag igen józannak, nevezetesen takarékosnak, elsőrangú
                  gazdának írták le. Elmondták, hogy nem udvarol senkinek, erkölcsi élete hófehér, s
                  ha netalán udvarolna is valakinek, azt olyan úri módon csinálja, hogy senki nem
                  tud róla semmit. Birtoka a lakóhelyén kétszáz hold, de nem ez az igazi vagyona,
                  hanem egy hétszáz holdas birtok a Mezőségen, jó vidéken. Ez tehermentes. A
                  vármegyénél előhaladása biztos, keménykezű közigazgatási tehetségnek ismerik,
                  beteges főszolgabírája helyett az egész járást ő tartja a kezében. Gazdasági
                  cselédségével kérlelhetetlenül szigorú, de azok szívesen szolgálnak nála, mert
                  tisztességesen gondoskodik róluk s képes arra, hogy egy béresember torokgyíkos
                  gyerekéhez négy óra járásról a parádés lovakkal hozasson orvost, mert sürgős.
                  Kitüntetése is van: valami tűzeset alkalmával maga hozott ki egy vénasszonyt az
                  égő házból, s ezért életmentési medáliát kapott. Rosszat legfeljebb annyit
                  lehetett kihámozni a levelekből, hogy zsarnoki hajlamai vannak, mindenáron
                  uralkodni akar a járás fölött és más akaratot nem ismer, mint a magáét. Mindezt a
                  Magdolna füle hallatára olyan tüntetően tárgyalták meg szülei, hogy a szándék
                  nyilvánvalónak tetszett. Remegve várta, mikor fordulnak hozzá a felszólítással,
                  hogy ehhez a pompás fiatalemberhez legyen feltűnően kedves. De ők ilyesmit nem
                  mondtak. Magdolna megint megnyugodott. Ismerte anyjának rátarti természetét, és
                  nem csodálkozhatott azon, ha anyja tudni akarja: „kivel ülünk eigentlich egy
                  asztalnál”.</p>
               <p>Ekkor aztán az következett, hogy mikor gazdasági dolgokra fordult a szó, Zoltán
                  túlpontosan tudta, milyen a vetésforgó a fügedi birtokon. Tudta azt is, hogy ki
                  volt Clarisse néni, holott erről sohasem beszéltek előtte. Tudta, hogy ki volt
                  Hubay Gábor, akinek váratlan halála miatt az apának ott kellett hagynia az
                  ármádiát s a gazdaság érdekében hazamenni. Nyilvánvalónak tetszett ebből, hogy
                  Zoltán a maga részéről szintén nem késett a kellő információkat alaposan
                  beszerezni. De lehetett ennek más magyarázata is: vagy az apa, vagy az anya
                  társalgott ezekről a dolgokról Zoltánnal olyankor, mikor ő a másik szülővel
                  beszélgetett.</p>
               <p>Már csak két nap hiányzott ahhoz, hogy a két hetet letöltvén, újabb két hétre
                  elutaznak Velencébe. És a leánykérés veszedelme egészen múlónak látszott. Zoltán
                  már régebben mondta, hogy nagy sajnálatára nem folytathatja az üdülést, hivatalos
                  ügyei hazaszólítják Erdélybe, már így is két nagyon fontos román népgyűlést
                  elmulasztott. Az indulást vasárnap estére tűzték ki: a Hegedüs Sándor nevű hajó
                  indult Fiuméból Velencébe. Zoltán vasárnap este szándékozott indulni Fiuméból
                  Budapest felé, hogy ott még egy félnapot töltsön a belügyminisztériumban.</p>
               <p>Pénteken ebédnél még semmi gyanus jel nem mutatkozott. Együtt ebédeltek Zoltánnal
                  és a feketénél azzal váltak el, hogy hatkor elmennek együtt sétálni a tengerparti
                  ösvényen Lovrana felé. Szülők és leány együtt mentek fel szobáikba. S ekkor
                  Hubayné így szólt:</p>
               <p>- Gyere csak be apádhoz, ma chérie, beszélni akarunk veled valamiről.</p>
               <p>Magdolna jeges megrendülést érzett egész valójában. Azonnal tudta, miről van szó.
                  Némán bement. Az apa igen zavartnak látszott. Leült az asztalhoz, szétszedett
                  revolvere alkatrészeihez, amelyeket ebéd előtt tisztítani kezdett, aztán ott
                  hagyott. Most színlelt búzgósággal folytatta a munkát és odavetette az
                  anyának:</p>
               <p>- Én azért figyelek, csak beszéljen maga.</p>
               <p>Hubayné leültette leányát és kezét a kezébe vette. Másik kezével megsimította
                  leánya haját.</p>
               <p>- Drága gyermekem, igen fontos dolgot közlünk veled. Ne felelj rá mindjárt,
                  hallgass engem szépen végig. Zoltán kijelentette, hogy halálosan szerelmes beléd
                  és engedelmet kért tőlünk, hogy megkérje a kezedet. Mi ezt az engedelmet megadtuk
                  neki. Ő ma délután nyilatkozni fog. Teljesen rajtad áll, hogy mit felelsz. De
                  tudnod kell, hogy szüleid, akik téged a világon a legjobban szeretnek, mit
                  gondolnak erről a dologról. Apád és én, ezt mindjárt megmondom, nem egyformán
                  gondolkozunk ebben az ügyben. Én úgy gondolom, hogy igen hirtelen, szinte átmenet
                  nélkül lettél nagyleány és akár holnap férjhezmehetnél, de természetesen az
                  illendő jegyességi időt ki kellene várni, még ezt a farsangot végigbáloznád,
                  élhetnéd egy kicsit a nagylányságodat, aztán jövő ősz táján férjhezmehetsz.
                  Apádnak ez nem tetszik, ő még legalább két évig nem akar férjhezadni. Ő úgy
                  gondolja, hogy jövőre legfeljebb eljegyezheted magad s két év mulva esküdhetel.
                  Amint látod, mindent nyiltan elmondok neked, igaz?</p>
               <p>Magdolna némán bólintott a fölösleges kérdésre. Az apa buzgón kandikált bele a
                  revolvercsőbe. Az anya folytatta.</p>
               <p>- Abban apád is, én is megegyezünk, hogy jobb jelöltet álmodni sem lehet. Ezt a jó
                  Isten küldte a mi utunkba. Úgy képzeljük, hogy a vagyonod jövedelmének egy részét
                  elküldjük havonta apanázsnak, a másik és pedig jóval nagyobb részét bankba tesszük
                  a nevedre. Apád természetesen minden évben pontosan elszámol. Zoltán is így látná
                  jónak. De hát ez későbbi dolog. Csak azért mondom, hogy tudjad: itt egyetlen
                  kérdés van. Tudod-e kedvelni ezt a Zoltánt annyira, hogy hozzá menj. Ő nem
                  kívánja, hogy azonnal igent mondjál neki. De tudni akarja, hogy lehetnek-e
                  reményei. Délután elmegyünk sétálni, akkor majd beszélsz vele. Én csak egyet
                  mondok édes kis lányom: mi kimondhatatlanul boldogok volnánk, ha tudnád ezt a fiút
                  szeretni, de ez téged ne befolyásoljon, mi nem kényszerítünk, mi csak a te
                  boldogságodat akarjuk. Most eredj szépen a szobádba és szállj magadba. Jó lesz, ha
                  előbb imádkozol is egy kicsit a jó Istenhez. Légy okos, légy a mi józan, komoly,
                  okos gyerekünk, aki nekünk eddig csak örömet szerzett. Most ne felelj semmit,
                  eredj.</p>
               <p>Hubayné homlokon csókolta a lányát és megint megsimította a fejét. Magdolna
                  felállott és ingadozó léptekkel indult kifelé. Az ajtóból visszapillantott apjára.
                  De az, mint a csínytevő diák, aki nem mer a tanár szeme közé nézni, komoran
                  csavargatta a revolver srófjait.</p>
               <p>Ment a szobájába. Azonnal végigdobta magát az ágyon ruhástul. Nem imádkozott,
                  lihegett. Ki kellett pihennie azt a roppant fárasztó feszültséget, amelyet anyja
                  mondókája alatt érzett. Nem is volt gondolata most, csak az a szó kalapált
                  gondolattalanul a szívében, hogy Ákos, Ákos, Ákos.</p>
               <p>Aztán felocsúdott és riadtan talpraugrott. A tükörhöz lépett azonnal, mintegy
                  önmagától kérendő tanácsot. S meglepetve látta, hogy szeme karikás. Csodálkozott
                  rajta. Néhány perc már oda tudta ezt rajzolni a szeme alá? Aztán kitekintett a
                  tengerre, mintha csak időt akarna nyerni önmagától. De végre is szemébe kellett
                  néznie - nem a kérdésnek, amelyre csak egyetlen választ adhatott, hanem a
                  helyzetnek, amely kínos zavarba hozta és gyötrelmes huzavonák elé állította. Nem,
                  nem és nem: soha nem lehet a felesége sem ennek a fiatalembernek, sem másnak. Csak
                  Ákosnak. S ha az Ákosé nem lehet, akkor az egész életnek úgy sincs semmi értelme.
                  Itt nincs is gondolkozni való, a válasz kész. Legfeljebb az udvarias kifejezéseket
                  lehet latolgatni, amelyekbe majd kifogásait takargatja.</p>
               <p>Egyszerre megrettent a támadás erejétől. Maga előtt látta a Zoltán nyugodt, kemény
                  és mozdulatlan arcát. Arccsontjai ázsiai módon kiállanak, álla széles és
                  szögletes. Szája vékony. Fogait mintha mindig erősen összeharapná. Konok
                  tekintetéből csak annyit lehet kiolvasni, hogy félelmesen akar valamit, amit csak
                  ő tud. Magdolna összerezzent és egyszerre futni szeretett volna, mint aki fél.
                  Ajtót képzelt maga elé, amelyen gyorsan beugrik és ráfordítja a zárra a kulcsot.
                  De ráeszmélt, hogy hiszen zárt ajtó mögött van most is, nincs mitől félnie.
                  Különösen nem félhet azért, mert hatalmában áll Ákosra és kimondhatatlan
                  szerelmére gondolnia. S mindjárt hanyatt-homlok bele is vetette magát az Ákos
                  csókjainak és ölelésének emlékébe. Kiment az erkélyre, elhelyezkedett a
                  nyugvószéken és kezdte végiggondolni egész eddigi regényét, de lassan, nagyon
                  lassan, a legkisebb részletekkel együtt. Clarisse néni temetése. A felbukkanó
                  férfi körül kerengő asszonyok. Véghné meg a másik... Nem, így nem megy, ehhez
                  nincs türelme. Siessünk a csókhoz. A fehér lóca a parkban. A fénykép. Ákos karja a
                  lóca mögött. Ákos ajkának lehelletszerű érintése. Aztán a politika. A jelöltség. A
                  kerület. Nem, ez is türelmetlenné teszi. És mint aki tengerbe ugrik, vaksötétet
                  képzelt maga köré behúnyott szemmel. Varrószoba. Suttogás. Válla köré fonódó erős
                  karok. Álla alá nyúló kéz. És csók. Fogak összekoccanása, lihegés, halálos
                  gyönyörűség. És másnap éjszaka megint. Csók. Ákos, váljon el és vegyen el engem
                  feleségül. Csók. És megint csók, vonagló ajkak, riadt elrántása az összeérő
                  térdeknek. Csók, csók, csók. Mikor végiggondolta ezt, azonnal elejéről kezdte
                  megint. És így élte végig az egészet ötször, tízszer, százszor egymásután, s végül
                  úgy állt önmaga képzeletében, mint hiányosan öltözött éjszakai bujkáló, akit el
                  akarnak szakítani szerelmesétől, s ő a csók miatt nem kiálthatja tiltakozását,
                  csak félkarjával taszítja el magától a közeledő Zoltán alakját.</p>
               <p>Mikor belefáradt az erős visszaemlékezésbe, amelybe menekült, gondolataiban
                  visszavánszorgott vonakodó lépésekkel a jelenhez. Ákos kellene, hogy itt legyen
                  ma délután. De ez akkor is képtelenség lenne már, ha táviratozna neki. És a címét
                  nem tudja. A Pannoniába már aligha járat postát, onnan rég elköltözött, s nem
                  tudni, hová. Hiába, nincs segítség, ezt önmagának kell végigharcolnia. Még pedig
                  híven és szilárdan, hogy méltó legyen az Ákos szerelmére. De mit mondhat ennek a
                  fiatalembernek? „Nem szeretem.” Ennek nem lesz semmi hatása, a fiú válasza kész:
                  „Majd megszeret.” És éppen ezt nem lehet. Ez a legbecstelenebb hűtlenség lenne
                  Ákos ellen. Mihelyt a legkevésbé is megengedi, hogy Zoltán reménykedjék, már
                  súlyosan és bűnösen megcsalta Ákost. Borzasztó gondolat: megcsalni azt, akit
                  szeretünk. Lehetetlen. Mit csináljak, mit csináljak.</p>
               <p>Így vergődött magányában tanácstalanul és tehetetlenül. Közben futott az idő. Már
                  át kellett öltöznie és még mindig vakon nézett az eljövendő, gyötrelmes párbeszéd
                  elé. Torka kiszáradt, szíve kellemetlenül dobogott. Futnia kellett volna és nem
                  volt hová. Állatnak képzelte magát, amelyet minden oldalról riasztanak a hajtók, s
                  a riadt állat nem tehet mást, mint vérehűlten körben forog, de menekvése nincs
                  sehol.</p>
               <p>S aztán végre ott lépdelt a gyalogúton, a tengerparton. Mellette Zoltán. Mögötte
                  szülei, akik lejövetelkor nem tudtak a szemébe nézni és kapkodva kerestek oktalan
                  beszédtárgyakat, hogy hallgatni ne kelljen saját zavarukat. Most szándékosan
                  hátramaradtak jó tíz lépést. A Quarnero terraszáról harsogva és kellemetlenül
                  szólt a zene.</p>
               <p>- Beszélt a szüleivel? - kérdezte nyugodtan Zoltán.</p>
               <p>- Beszéltem.</p>
               <p>- Helyes. Most velem is fog beszélni. Hallgasson végig, mielőtt a kérdésemet
                  feltenném, mondanivalóim vannak. Azzal kezdem, hogy én még sohasem voltam
                  szerelmes. A társaim már a gimnáziumban elkezdték, az egyetemen aztán
                  derűre-borúra szerelmesek voltak. Én nem, engem más fából faragott az Isten. Én a
                  szerelmet csak házasságban tudom elképzelni, és úgy, ahogy a vallás parancsolja:
                  holtomiglan-holtodiglan. Vártam arra, akit szerethetek. Mikor a Pannoniában
                  megláttam magát, azonnal éreztem a reményt, hogy talán maga lehet az. Mindenesetre
                  azonnal utánajártam a kilétének. Nagy örömmel tudtam meg, hogy társadalmilag és
                  származás dolgában semmi baj nincs. Megtudtam a portástól, hogy idekészülnek,
                  azonnal határoztam. Sürgönyöztem haza szabadságért és sürgönyöztem ide szobáért.
                  Virággal igyekeztem a figyelmét lefoglalni, mint mondani szokás, letettem a
                  garast. Itt aztán igyekeztem szülei hajlandóságát megnyerni, egyszersmind
                  állandóan figyeltem magát. A megfigyelés eredménye az, hogy magára további
                  életemhez szükségem van. Okvetlenül szükségem van. Ha magát elvehetem, boldog és
                  nyugodt leszek, élhetek a hivatásomnak, eleget tehetek földi küldetésemnek. Ha nem
                  vehetem el, nem tudok dolgozni, s az életem elromlik. Ezt én úgy nevezem, hogy
                  szerelem. Folytathatom?</p>
               <p>- Tessék.</p>
               <p>- Most el kell mondanom, hogy mi az, amit kínálok magának. Én vezető egyéniségnek
                  születtem, én a családom feje akarok lenni. A vallásommal együtt érzek, mikor azt
                  tartom, hogy a feleség engedelmes társa legyen az urának. Ezzel szemben azt
                  tartom, hogy a férj teljes felelősséggel tartozik a felesége jóléteért,
                  gondtalanságáért, családi boldogságáért, minden gondjáért és öröméért. Ezt
                  vállalom. Aki rámbízza az életét, annak az élete biztos kézben van mindhalálig.
                  Hűségért és engedelmességért becsületesen tökéletes felelősséget kínálok cserébe.
                  Mellettem nem lehet gondja, bánata, kellemetlensége, ez mind az én gondom.
                  Mellettem nem bánthatja senki, megvédem akár az életem árán is. Nem vagyok
                  úgynevezett modern ember, a nőemancipációt ostobaságnak tartom. Olyat nőt akarok
                  magában megtalálni, akit kielégít a házatája, a férjének és gyerekeinek
                  boldogsága. De aki, ismétlem, joggal elvárhatja cserében, hogy a férje az egész
                  család minden gondját és felelősségét, minden anyagi és lelki kötelezettségét a
                  szent eskü terhe alatt elvállalja. Ezek az én elveim. Elég világosan mondtam
                  el?</p>
               <p>- Hogyne.</p>
               <p>- Nos tehát. Én nem vagyok poéta és józanul nézem az életet. Nem képzelem, hogy
                  maga első látásra belémhabarodott. De abban biztos vagyok, hogy ha jobban
                  megismer, elnyerem a vonzalmát. Erre kérek időt magától, még pedig olyan
                  feltétellel, hogy míg ennek a szerelmi része a maga részéről tisztázódik, addig
                  más férfi a maga számára nincs. Nem szeretném ezt titkos eljegyzésnek tekinteni,
                  csak becsületes módon előzetes szerződésnek, amelyet két úriember köt egymással.
                  Most várom a válaszát.</p>
               <p>- Mire válaszoljak? Tegye fel a kérdést.</p>
               <p>- Kérem, szívesen. Hajlandó-e mától kezdve hat hónapig minden más érzelmi
                  lehetőséget kizárni és csak arra törekedni, hagy engem kellőképpen megszeressen.
                  Igen, vagy nem?</p>
               <p>Magdolna sokáig hallgatott. Olyan sokáig, hogy Zoltán meglepetve bámult rá
                  oldalfélt.</p>
               <p>- Mi ez? Nem felel?</p>
               <p>- Ne haragudjék, ez borzasztó nehéz.</p>
               <p>- Már engedjen meg, de igazán nem tudom, hogy ebben mi a nehéz. Én nem azt kérdem,
                  hogy szerelmes-e belém? Nem is szeretném, ha azt mondaná, hogy igen, mert egy
                  úrilány ne legyen két hét alatt szerelmes senkibe. Én azt kérdem: akarja-e
                  megpróbálni hat hónap alatt, hogy belémszeret?</p>
               <p>Magdolna kínos gyötrelemben nyelte a lélekzetet. A szavakat görcsös erőlködéssel
                  kereste.</p>
               <p>- Zoltán, hallgasson ide. Én azért hebegek így, mert félek magára rábízni az
                  egyetlen választ, amit adhatok.</p>
               <p>- Tőlem? Fél? Miért?</p>
               <p>- Hogy elmondja.</p>
               <p>- Már bocsásson meg, ez kicsit sértő. Merném remélni, hogy eddig úriembernek
                  mutatkoztam maguk előtt. Hogyan képzeli, hogy ami csak miránk tartozik, azt
                  kifecsegem idegeneknek?</p>
               <p>- Ez az, hogy nem idegeneknek. Nézze, én most választhatok. Vagy helyesebben: maga
                  választhat. Tehetem azt is, hogy valami módon kitérek a maga felelete elől,
                  gondolkodási időt kérek, aztán majd soká nem írok, aztán valahogy elkallódik az
                  egész. De tehetem azt is, hogy most rögtön őszintén felelek magának. Egy feltétel
                  alatt.</p>
               <p>- Az utóbbit választom természetesen. Halljuk a feltételt.</p>
               <p>- Adja nekem becsületszavát, hogy amit megtud tőlem, nem mondja el a
                  szüleimnek.</p>
               <p>- Kérem. Rendben van. Nos?</p>
               <p>- Nézze... én nem hazudhatom magának, hogy... hogy igyekezni fogok magát
                  határidőre megszeretni... én nem igyekezhetem... én szerelmes vagyok valakibe, de
                  azt a szüleim nem tudják.</p>
               <p>Báró Meszlényi Zoltán csak egy pillanatig gondolkozott. S aztán ugyanolyan monoton
                  nyugalommal felelt, mint eddig:</p>
               <p>- Ezt tudomásul veszem, de ez nem változtat azon semmit, hogy feleségül akarom
                  magát venni. Ezt én elhatároztam, és eddig még mindent kivittem, amit akartam. Ha
                  szeret valakit, majd ki fog belőle szeretni. Ez legfeljebb hátráltatja az én
                  dolgomat, de nem borítja fel. Most egy-két kérdést akarok feltenni. De előbb
                  legyünk tisztában vele: én magát rendületlenül tovább szeretem. A diszkrécióm
                  felől bizonyos lehet; majd megállapodunk benne, hogy mit fogunk mondani a
                  szülőknek. Tekintsen engem legigazibb barátjának, gondozójának, védelmezőjének.
                  Ha boldogtalanul szerelmes és szenved tőle, azt is elmondhatja, én vigasztalni
                  fogom. Nézze, felejtse el egyelőre, hogy megkértem a kezét. Tekintsen gyóntató
                  papjának, aki hozzá még - mondjuk - a testvére, vagy a nagybátyja. Én józan
                  vagyok, okos és nagyon erős. Úgy nekem támaszthatja a hátát, mint a sziklafalnak.
                  Rendben van?</p>
               <p>Magdolna gondolkozott. Szívét hála öntötte el. Arra készült, hogy a kérő jelenetet
                  fog csinálni, tombol, könyörög, átkozódik. Ehelyett nyugodt, belátó módon
                  tárgyal. Lovagias kötelesség őszintén beszélni vele. És csakugyan kiérezni belőle
                  azt az erőt, amelyre támaszkodni lehet.</p>
               <p>- Igen, rendben van. Kérdezzen.</p>
               <p>- Tehát. Akibe maga állítólag szerelmes, az rendes, pártiképes fiatalember? Ezt
                  nem hinném, mert akkor nem titkolná a szülei előtt. Nos?</p>
               <p>- Nem. Azaz... úriember, a mi fajtánkból való. De házas.</p>
               <p>- Aha. És ő tudja, hogy maga szereti őt?</p>
               <p>- Tudja, ő is szerelmes belém. El fog válni s aztán elvesz.</p>
               <p>- Értem. Folyik már az a válóper?</p>
               <p>- Nem... nem tudom... nem levelezünk... előbb beszélnie kell a feleségével...
                  talán beszélt már... nem tudom...</p>
               <p>- Úgy. Mennyi a korkülönbség maguk közötti Kérem, kérem, ne feleljen, ha nem akar.
                  De elég tisztán látok mindent. Most még két kérdésre feleljen. Persze csak úgy, ha
                  akar. Először is: kétségtelen, hogy maga boldog lesz, ha ez a terv sikerül?</p>
               <p>- Ezt nem értem. Ha hozzá megyek ahhoz, akit szeretek és aki engem szeret, hogyne
                  lennék boldog?</p>
               <p>- Ne haragudjék, de ez gyerekes beszéd. A boldogság nem azon fordul meg. Vagy
                  talán ezen fordul meg, de két hétig. Hanem mi jön azután! Felelősséget ismerő,
                  komoly ember ez a maga imádottja? Biztos az, hogy soha, míg él, a lelkét másnak
                  nem adja, csak a feleségének és a hivatásának! Biztos az, hogy mindig jó lesz
                  magához! Biztos az, hogy az esküvővel elintézettnek tekinti életét, és soha nem
                  fogja érdekelni sem kártya, sem sport, sem cimborák, sem szép nők, sem az egész
                  külső világ mindenestül, csak az otthona és a munkája? Biztos ez? Magának komoly
                  vagyona van. Biztos, hogy az az ember kitünően tud vigyázni erre a vagyonra és
                  akár ügyetlenségből, akár prédaságból nem fogja elherdálni? Sőt még tovább megyek.
                  Itt magáról is szó van. Maga még nem bálozott és a társas életet még nem is
                  ismeri. Azonkívül leány, tehát a házaséletet sem ismeri. Biztos, hogy maga ezt az
                  embert tíz év múlva éppen úgy fogja szeretni, mint most? És még tovább megyek:
                  biztos az egyáltalában, hogy maga ezt az embert nemcsak bakfis-ábrándból szereti,
                  hanem valóban szerelmes bele? Mert figyelmeztetem, hogy fiatal lányok gyakran
                  ábrándoznak jóval idősebb...</p>
               <p>- Kérem, - szólt közbe Magdolna hevesen, - ezt már ne folytassa. Most már sért
                  bennem egy érzést, ami szent nekem. Az összes feltett kérdésekre egyetlen
                  felelettel válaszolok: mi szeretjük egymást avval az illetővel és boldogok akarunk
                  lenni.</p>
               <p>- Jól van, értek mindent, drága Magdolna. A helyzet tehát az, hogy maga szerelmes
                  egy házasemberbe és egyelőre még az sem biztos, hogy az illető el tud válni.
                  Helyes. Ez alig kevesebb, mint amennyit reméltem. Hát nézze, én módosítom, amit
                  mondtam. Hogy maga a feleségem lesz, az kétségtelen, de ezt maga most még
                  képtelenségnek tartja. Jól van, ne is beszéljünk róla. De ígérje meg, hogyha
                  bajban lesz, rám fog támaszkodni. Felajánlom a legtisztább baráti készséget és
                  segítő kezet. Csak egyetlen intésre van szüksége, én azonnal ott leszek. Biztos
                  lehet benne, hogy szerelmi ostrommal nem leszek terhére. De közel akarok maradni
                  magához. Hiszen a télen farsang is lesz. Táncolni én is tudok, nem úgy, mint egy
                  akrobata persze, de tudok. A télen gyakran Pesten leszek. Az alkú tehát ez: én
                  kijelentem, hogy szerelemről nem beszélek addig, amíg maga nem beszél, viszont
                  maga megajándékoz engem a bizalmával és barátságával. Így rendben van?</p>
               <p>- Igen, így rendben van, - felelt Magdolna hálásan, - de mit mondunk a
                  szüleimnek?</p>
               <p>- Azt bízza rám. Még ma vacsoránál meghallja. Maga ne is szóljon, csak hagyjon
                  engem beszélni. Most diskuráljunk másról, hogy a szülei a hátunk mögött ne
                  nyugtalankodjanak. És lehetőleg legyen hozzám barátságos, ha ez nem kerül nagy
                  megerőltetésébe.</p>
               <p>- Dehogy kerül, hiszen nem vagyunk ellenségek. És igazán nagy hálát érzek maga
                  iránt, hogy az egészet így megkönnyíti nekem. Meg kell mondanom, hogy maga igazán
                  gavallér ember. Akit majd egyszer elvesz, az... annak...</p>
               <p>- Annak az életét a gondviselés jó helyre tette. Ezt merem állítani. Hát most
                  beszélgessünk Kolozsvárról. Arról nagyon szívesen beszélek. A minap említettem a
                  főteret. Ez szép, nagy, négyszögletes tér, a közepén gyönyörű öreg templom és a
                  Mátyás-szobor...</p>
               <p>Elfogulatlanul, könnyedén elkezdett mesélni Kolozsvárról. Magdolna
                  megkönnyebbülten hallgatta. Nemsokára megszólalt hátul Hubayné hangja:</p>
               <p>- Gyerekek, nem volna jó visszafordulni? El ne késsünk a vacsoráról.</p>
               <p>Megálltak és megfordultak, Zoltán odasúgott:</p>
               <p>- Mosolyogjon. Legyen elfogulatlan.</p>
               <p>Ő engedelmeskedett a tanácsnak. A szülők ismét előre engedték őket, s ezért el
                  kellett mellettök haladniok. Az apa zavart mosolygással próbálta tekintetöket
                  elkerülni, az anya mintegy cinkosi kérdő pillantással kutatta nem a lánya, hanem a
                  Zoltán arcát. Aztán megindultak mindnyájan Abbazia felé a nyugvó nap
                  bíborpompájában, a piros tenger partján. Zoltán magyarázott. Erdélyi dolgokat
                  adott elő. A székelyekről beszélt, a bánffyhunyadi viseletről, az erdélyi
                  fürdőkről, a szebeni és brassói szászokról. Nem is volt érdektelen, ahogy mindezt
                  előadta. Magdolna azonban néha behúnyta lelkét és néhány pillanatig andalító
                  vággyal és szerelemmel Ákosra gondolt. Majd pedig, úgyszólván bocsánatot kérve
                  tőle, mint estélyen kedvesétől az elfoglalt háziasszony, visszafordította
                  figyelmét a Zoltán előadására és buzgó udvariassággal szólt közbe: „Milyen
                  érdekes.” Bár éppen az ilyen pillanatokban nem is tudta, miről van szó.</p>
               <p>Mikor vacsorához ültek és a rendelésen is túlestek, úgy hogy a pincérek felől
                  végre nyugodtan lehetett beszélni, Hubayné végre kitört:</p>
               <p>- Beszéljetek már, az Isten szerelmére, das ist nicht zum Aushalten. Mit
                  végeztetek?</p>
               <p>- Hálaistennek kitűnően rendbe jöttünk, - felelt Zoltán gyorsan, - Magdolna
                  okosságától és úri gondolkozásától el vagyok ragadtatva. Ő azt mondja, hogy egy
                  tapasztalatlan fiatal leány nem ismerheti a saját lelkét, s ebben tökéletesen
                  igaza van. Az ő álláspontja az, hogy egyikünk sem kötelezheti magát semmire.
                  Szerinte például megtörténhetik, hogy három hónap mulva én találkozom valakivel,
                  aki még nagyobb hatást gyakorol rám, s ha ő bizonyos érzésekbe belemenne, ez neki
                  súlyos csalódást okozhatna. Én tudom, hogy ez ki van zárva, de ő nem köteles
                  tudni, és megértem, ha fél a csalódástól. Ugyanígy ő is találkozhatik valakivel, s
                  akkor én élem át ugyanezt a csalódást. Egyszóval abban állapodtunk meg, hogy
                  elvben nem határozzuk el a mi megegyezésünket, de nem is zárjuk ki. A télen sokat
                  leszünk együtt, majd akkor szépen lassan többet fogunk tudni. Magdolna
                  mindenesetre megajándékozott meleg és bizalmas barátságával. Ez nekem mindennél
                  többet jelent. Tulajdonképpen nem is volt a mai beszélgetésünknek több célja, mint
                  körülbelül ez. És mondhatom, nagyon-nagyon boldogan utazom haza Erdélybe.</p>
               <p>Az apa, aki két nap óta feltűnő szótlanságot mutatott, most is csak tessék-lássék
                  bólogatott és nagy igyekezettel próbált udvariasan boldog arcot mutatni. Hubayné
                  szeme azonban könnybe lábbadt. Az asztal fölött megfogta Zoltán és Magdolna
                  egy-egy kezét és ezt rebegte meghatottan:</p>
               <p>- Gyerekeim, köszönöm azt nektek, régen volt ilyen szép estém, mint ez a mai.</p>
               <p>Zoltán udvarias mosollyal megbiccentette a fejét, aztán folytatta:</p>
               <p>- Volna azonban még egy kérésem. Úgy a méltóságos asszonyhoz, mint hozzád, kedves
                  Imre bátyám. Ha majd a sors nekem adja azt a boldogságot, hogy Magdolna teljes
                  érzéseit elnyerjem, szeretnék meggyőződve lenni arról, hogy ezt kizárólag a saját
                  magam egyéniségének köszönhetem. Ezért azt az ígéretet kérem a kedves szülőktől,
                  hogy Magdolnával ne beszéljenek rólam. Nem szívesen utaznék el most azzal az
                  érzéssel, hogy engem agyba-főbe protezsálni fognak. Magdolna imádja a szüleit, és
                  bár igen mély egyéniség, az imádott szülők szava befolyásolhatja. Mindent, csak
                  ezt ne. Igen fájna nekem a gondolat, hogy egy leány szívét csak ilyen súlyos
                  támogatással tudtam elnyerni. Kérésem tehát az, és pedig elsősorban az ő elragadó
                  és jóságos mamájához, hogy a mi kérdésünkről soha előtte ne tegyenek említést.
                  Számíthatok erre?</p>
               <p>- Remek ember maga, Zoltán, - felelte Hubayné még nedvesebb szemmel, - egyre
                  jobban becsülöm magát.</p>
               <p>- Derék fiú vagy, - szólalt meg váratlan élénkséggel Hubay is.</p>
               <p>- Köszönöm, - mondta nyugodtan a kérő, - most beszéljünk másról. Azt olvastam az
                  ujságban, hogy Vilmos német császár megint magyar földre érkezett. Frigyes
                  főherceg vendége vadászatra.</p>
               <p>- Igen, - szólt Hubay, - Mohácson Szelestey ezredes fogadta, az jóbarátom. Koszits
                  Kamillt, az alispánt is jól ismerem...</p>
               <p>Áttértek a politikára. Vacsora után leültek sikanőzt játszani. Zoltán Magdolnának
                  segített, Hubay a feleségének. Sokat nevettek. Aztán felmentek aludni. Magdolna
                  igen melegen szorított kezet Zoltánnal. Pontosan megértette, milyen gavalléros
                  ajándékot kapott tőle: milyen eszesen intézte el a fiatalember, hogy őt szülei ne
                  kínozzák rábeszéléssel és a jelölt örökös, túlédes dicsőítésével. És most
                  részletesebben elgondolkozott azon, hogy vajjon mi lesz az élete annak a leánynak,
                  aki majd a Zoltán felesége lesz. Zsarnoki természetű, kemény akaratú férjet kap,
                  aki gépszerűen pontos háztartást követel, ellentmondást nem tűr, de minden szavára
                  életet lehet építeni. Bizonyára van olyan leány, akinek ez tökéletes boldogságot
                  jelent. S hirtelen az a különös gondolat jutott eszébe, hogy ha majd az Ákos
                  felesége lesz, szívesen találkoznék és barátkoznék a Zoltán feleségével. De aztán
                  elsöpörte a gondolataiból Zoltánt az egész délután izgalmas történetével együtt:
                  félálmában sóvárgó ábránddal adta át magát a csókok csodálatos emlékének.</p>
               <p>A másnap igen kellemesen folyt le. A nap első felében csomagoltak, aztán bementek
                  Fiuméba. Zoltán ott elbúcsúzott tőlük. Egyszerűen, nyugodtan, mindenféle
                  érzelmesség nélkül. Mikor már mindnyájoknak köszönt és beült kocsijába, amely az
                  állomásra vitte, nem is nézett vissza. Magdolna mélyet és kellemeset sóhajtott. A
                  megváltottság, a felelőtlen szabadság ujjongó érzése fogta el a szívét. Nemsokára
                  ők is felszálltak a Hegedüs Sándorra. Kíváncsian szemlélték meg kabinjaikat, aztán
                  a hajó minden zegét-zugát bejárták. Volt a fedélzetnek egy része, ahol a
                  vaskorlátnak támaszkodva le lehetett nézni a nyitott gépházba, az óriás
                  acélrudakra és kerekekre. Minden érdekes és izgalmas volt a hajón. Nyolc óra
                  tájban elindultak s máris tessékelték őket a vacsorához. A hajó gyomrába kellett
                  leszállaniok, remegő deszkafalak közé, olajszagú fülledt hőségbe. Bizonytalanul
                  imbolygó érzés háborgatta Magdolnát, amely nem volt nagyon kellemetlen, csak
                  akkor, ha kipillantott a köralakú ablakon a tengerre, mert a kékes-zöld partvonal
                  hol az ablak fölé lendült, hol az ablak alá süllyedt. Hubayné ezt sehogysem bírta.
                  Émelygésről, fejfájásról kezdett panaszkodni, turkált az ételben, idegeskedett.
                  Férje vacsora után konyakot diktált belé és gyorsan aludni küldte. Ők ketten
                  vacsora után még felmentek a fedélzetre.</p>
               <p>Szép, holdas éjszaka volt, a tengeren ezüst meseláva hömpölygött, a hajó harsogva
                  fúrta orrát a vízbe s mintegy haragosan haladt előre a tündéri tájon. Ők a
                  rézkorlátra támaszkodtak. Hubay áttette félkarját leánya vállán. Mögöttük
                  három-négy fiatalember mászkált. Látszott rajtok, hogy mindenáron észre akarják
                  vétetni magokat, olaszul és magyarul célzatos tréfákat mondtak, majd odébb
                  fekvőszékekre telepedtek és énekeltek. Egyiknek kellemes baritonhangja volt,
                  amely az Ákos hangját juttatta Magdolna eszébe. Ettől egész testében
                  megremegett.</p>
               <p>- Fázol? - kérdezte tőle apja, erősebben magához karolva.</p>
               <p>- Nem fázom, apus.</p>
               <p>Kis szünet következett. De a hosszú hallgatás már megtört. Hubay végre
                  kimondhatta, amire láthatóan régóta készülődött.</p>
               <p>- Mondd, mókus, ugye nem sietsz azzal a férjhezmenéssel?</p>
               <p>- Dehogy, apus, eszem ágában sincs. Ráérek.</p>
               <p>Hízelegve közelebb fészkelte magát apjához. Többet nem szóltak és így maradtak még
                  nagyon sokáig. Akkor a fiatalemberek is elhallgattak, eltünedeztek. Csak a hajó
                  harsogása hallatszott, s a hold végtelensége terült rájok titokzatosan. Nézték,
                  hallgatták ezt némán, összeölelkezve a korlátnak támaszkodva. Magdolna egyszerre
                  ezt gondolta:</p>
               <p>- Szegény apus nem tudja, hogy most azt az Ákost öleli, aki minden porcikámban
                  benne van.</p>
               <p>Aztán aludni mentek. S kora reggel, kapkodó, ideiglenes öltözködés után Magdolna
                  felment a fedélzetre. A hajó már állott. Kitárult előtte a tündöklő reggelben a
                  Piazzetta képe. Jobbról a valószínűtlen szépségű doge-palota, mögötte beljebb a
                  Márkus-templom kupolái egymás hegyén-hátán, balfelé a Campanile rózsaszín
                  tornyának csodája. Mély lélegzetet kellett vennie a gyönyörű megdöbbenéstől.</p>
               <p>- Boldog vagy, mókus?</p>
               <p>- Csodaszép, - felelte ő álmélkodva.</p>
               <p>De elbűvölt boldogságában elfacsarodott a szíve. Arra gondolt, hogy ha ezt most
                  Ákossal nézhetné, ennél is ezerszerte szebb volna minden. Olyan szép volna, hogy
                  akár mindjárt meg lehetne halni.</p>
               
            </div>
            <div type="chapter">
               <head>
               VIII.
               </head>
               <p>Úgy látszott, hogy Meszlényivel békében fogják hagyni. Maga a kérő igen
                  gavallérosan intézte el a kérdést, és Magdolna boldogan adta át magát az elmult
                  veszedelem után a szabadság érzésének. De gyorsan rá kellett ébrednie, hogy
                  tévedett. Még le sem szálltak a hajóról, már magkapta a reá várakozó jövendő első
                  jelét.</p>
               <p>- Hogy áll az a kalap a fejeden, - mondta anyja a leszállásra várakozó sokaság
                  közepén, - azt hiszed Erdélyben nem fognak figyelni az ilyesmire?</p>
               <p>- Hogyhogy Erdélyben, - szólt ő azonnal és erősen, - hogy tartozik az én
                  kalapomhoz Erdély?</p>
               <p>- Csak úgy mondtam, - felelte az anya, - mondhattam volna a Szepességet is. Majd
                  ahova egyszer férjhez mégy.</p>
               <p>Erre nem felelt semmit. Igyekezett a megjegyzést elfelejteni és belevetni magát a
                  szépség imádatába. Tizennyolcéves földi élete alatt, mióta eszmélt, ez a Velence
                  volt számára az álmok álma, a sóvárgott szépség, a távol tündöklő csoda. Most
                  megkapta sorsától, hogy itt lehetett. S hogy szerelmesen lehetett itt, ami most az
                  élet különös ajándékának tünt fel előtte. Mindenáron ezt akarta élvezni. Velence
                  csodáját a saját szerelmes lelkének csodáján keresztül, s ezért mindenáron
                  igyekezett lerázni magáról mindent, ami zavarhatta. Úgy lebegtette meg lelkét,
                  mint ahogy a vízből kiszálló kacsa szórja le tollazatáról a vízcsöppeket. De ezt
                  hiába tette. Mikor néhány perc mulva a márványkockás parton gyalogszerrel sétáltak
                  a közeli Danieli-szálló felé, anyja aggodalmasan figyelte a poggyászt, amelyet a
                  szálló egyenruhás embere taligán tolt utánok.</p>
               <p>- Az a nagy sárga már kezd szakadozni, - mondotta, - pedig azt reméltem, hogy a
                  nászutadon még használhatod.</p>
               <p>Erre sem felelt semmit. Iparkodott egész figyelmét a doge-palota rózsaszín-fehér
                  mintájára fordítani és arra figyelni, hogy a tenger felé néző, csipkeélű
                  homlokzaton az ablakok elosztása csodálatos módon részaránytalan. Valaha azt
                  tanulta, hogy „a két jobboldali ablak különbözősége jellegzetes bájt kölcsönöz az
                  épületnek”, de ezt a jellegzetes bájt most nem tudta megérezni. Az a félelem, hogy
                  anyja megint tesz valami aggasztó megjegyzést, idegessé tette. Majd ezt meg kell
                  nézni és szemügyre venni alapos, részletes gyönyörűséggel, gondolta magában. És a
                  sóhajok hídját is, amelynek ívét most pillantották meg, a lépcsőfokos, széles
                  kőhídon áthaladtukban.</p>
               <p>- Siessünk reggelizni, - mondta Hubay, - olyan éhes vagyok, mint a farkas.</p>
               <p>A Danielit hamar elérték és Magdolnának minden fegyelmezettségére szüksége volt,
                  hogy beletörődjék a megérkezéssel járó szabályos teendőkbe. Mert most szeretett
                  volna otthagyni csomagot, reggelit, szülőket, mindent, és szaladni a kőbe faragott
                  és vászonra festett csodák egyikétől a másikhoz. Ehelyett végig kellett várnia,
                  amíg apja a méltóságteljes, feketeszakállú portásnál megtudakolja lefoglalt
                  szobáik számát, míg a poggyászt mind számbavették, míg a felvonón idegtépő
                  lassúsággal elérték a kellő emeletet, míg a bőröndöket szétválogatták. Aztán még
                  ki kellett csomagolnia a kis kézitáskát, hogy kezet mosson, megfésülködjék és
                  rendbe szedje magát. Aztán még meg kellett várnia, míg szülei ugyanígy
                  felkészülnek. Addig azzal enyhítette lobogó türelmetlenségét, hogy megvizsgálta az
                  ágya fölé boruló különös fehér fátyolfüggönyt, amelynek rendeltetését nem tudta
                  kitalálni. Aztán a tengert nézte és boldogan lelkendezett, szíve úgy lebegett
                  mellében a boldog felindulástól, mint szédítő hintázáskor. Aztán le kellett mennie
                  az étterembe szüleivel reggelizni. Ő maga gyorsan bekapta a maga porcióját és
                  visszafojtott idegességgel szemlélte, hogyan piszmognak szülei a kávéskanállal, a
                  cukorral, a tejjel. Nagysokára a reggelin is túlestek. Akkor fel kellett mennie a
                  szüleivel együtt: fürdő következett és átöltözködés. A három lakószobához egy
                  fürdőszoba állott rendelkezésökre, s ilyenformán időnyereség szempontjából a
                  fürdés sorrendje közömbös lett: három fürdésnyi időn alul nem lehetett megúszni a
                  dolgot. Aztán az öltözködés, aztán a szülők elviselhetetlenül lassú felkészülése.
                  És akkor végre, végre el lehetett indulni és nekivágni a mesék városának.</p>
               <p>Késő délelőttre járt már, a szeptemberi nap kánikulai erővel sütötte a tengerpart
                  márványkockáit. Tündöklő kéket, enyhe rózsaszínt és fakó márványszínt kevert az a
                  mesebeli művész, aki a leány előtt kitáruló látványt alkotta. Ment szülei mellett
                  és szeme meghatott boldogsággal hunyorgott a szikrázó napfénytől. Elhaladtak
                  ismét a doge-palota tövében, ahol túlságosan alacsony oszlopok árkádja árnyékot
                  kínált, a falhoz vaskos kőlócák símultak és mindenféle nyelvet beszélő emberek
                  jöttek-mentek: német, angol és olasz szót lehetett minduntalan hallani innen is,
                  onnan is. Aztán kiértek a Piazzettára, jobbra fordultak és mentek a Márkus-templom
                  felé.</p>
               <p>- Most a világ legszebb terét fogod látni, mókus, - szólt Hubay olyan hangon, mint
                  a birtokát mutogató földesúr.</p>
               <p>A Campanile, amelyet vékony, szegletes oszlopnak látott a hajóról, most meglepte
                  hatalmas alsó építményével. És kitárult a márványkockás tér, a fület az ezernyi
                  galamb puha szárnycsattogása és a köveken koppanó lépések hangja kényeztette.
                  Magdolna nem tudott merre nézni. A galambok felé szeretett volna kapkodni
                  dédelgető kezével, a Márkus-templom dús keleti módon barbár pompáján szeretett
                  volna ámulni, aztán forogni szeretett volna saját sarka körül folyton-folyton,
                  hogy a tér négy oldalát állandóan csodálhassa, a Campanile meredek magasába is
                  szeretett volna ágaskodni hátraszegett nyakával, az embereket is szerette volna
                  nézni, akik jöttek-mentek, vagy a kirakott zöld székek tengerében apró szigeteket
                  alkotva reggeliztek, vagy az árkádok alatt tarkán üldögéltek, mind idegenek, más
                  világból valók, soha nem látottak, már csak ismeretlen voltukkal is a világlátás
                  csodálatos és regényes izgalmát keltők. Ó, be gyönyörű, ó, be kimondhatatlanul
                  tündéri és izgalmas: ide el kell jönni Ákossal és olyan boldognak lenni, amilyen
                  boldog még soha emberpár nem volt a világon.</p>
               <p>- Ugye, szép ez mókus? Hallottam egy mondást, hogy ez a földkerekség legszebb
                  táncterme. Majd meglátod este, milyen csodálatos. Holdvilágnál még százszor
                  szebb.</p>
               <p>Magdolna elvesztette súlya érzetét, a mindenségben lebegő testetlen lénynek érezte
                  magát. S ekkor anyja így szólt:</p>
               <p>- Zoltán azt mondta, hogy ha egyszer megházasodik, a világért nem megy máshova
                  nászútra, csak ide.</p>
               <p>Ezek a szavak mintha mellen ütötték volna. Képzeletében Ákossal állott itt a csoda
                  kellős közepén, s most mintha úgy lökte volna ez a megjegyzés Zoltán közelébe,
                  ahogy valaha a keresztény vértanukat dobták az oroszlánok elé. Szemébe könny
                  szökött a haragtól és elkeseredéstől. Hát ez most már mindig így lesz? Óránként
                  fogja kapni a kérőjére vonatkozó célzásokat? Így elromlanak majd legszebb
                  hangulatai, amelyek után egész életében sóvárgott.</p>
               <p>- Mi ez, mókus, sírsz?</p>
               <p>- Olyan szép ez, - felelte ő lélekjelenléttel, - hogy meg vagyok hatva.</p>
               <p>- Nagyon szép, - nyomta meg Hubayné még egyszer a szót, - az már igaz, hogy
                  szerelmeseknek való. C’est une merveille. Most menjünk körül, nézzük meg a
                  kirakatokat.</p>
               <p>Elindultak az árkádok felé, áttörtek a széktenger egy keskeny járó ösvényén és
                  elindultak az oszlopok mentén. Rengeteg kirakat. Könyvek, olaszok, angolok,
                  franciák, Velence képét hordozó díszművek, albumok, szobrokról és képekről szóló
                  hatalmas és díszes munkák. A másik kirakatban ékszerek, csodálatos nyakláncok,
                  szikrázó gyűrűk, színesen pompázó karkötők, diadémok, gyöngyök, piciny női órák,
                  vagy éppen foglalatlan drágakövek úgyszólván haragot keltő halmaza. Aztán óriás
                  kirakatablak „Jesurum” felírással, benne lehelletes krémszerű csipkék, mintájok
                  elbűvölő, omlásuk, akár a hervadt virágé. Aztán velencei üvegtárgyak kirakata,
                  tarka üveglámpák, mozaik-dobozok, színes üvegszálból font hamutálcák. Aztán bőrből
                  való, arannyal préselt könyvtáblák kirakata. Aztán modern trafik soha nem olvasott
                  napilapok és hetilapok egymás hegyébe aggatott tömegével. Aztán illatszerüzlet,
                  bársonyalapon nyugvó, finoman rajzolt üvegek halványzöld tartalmával, hófehér
                  pehelypamacsok, díszes rizspordobozok. Magdolnának szeme-szája elállt. Ha ilyen
                  kis helyen ennyi a néznivaló, mennyi idő kell majd az egész nagy-nagy Velencéhez?
                  Hónapok és hónapok kellenének, s nekik nincsen két hétnél több idejük. Pedig itt
                  teméntelen muzeum van, ahol egyetlen képet sem szabad megnézetlen hagyni, és
                  teméntelen templom van, azokban sok oldalkápolna és oltár és emlék és kép és
                  szobor, és teméntelen palota van, s a csatornák mindegyikét meg kell nézni, talán
                  nem is szabad alvásra pocsékolni az időt ebben a csodavárosban, el kell indulni,
                  menni, nézni, nézni és szívni ezt a sok mindent telhetetlen sóvárgással, míg csak
                  össze nem esik az ember...</p>
               <p>- Majd kimegyünk a Lidóra is, - vetette oda az apa.</p>
               <p>- Nono, - szólt rögtön az anya, - das ist nicht dringend. Ott is közös fürdő van,
                  egyáltalán nem óhajtom, hogy a leányom ott bámészkodjék. Majd, ha asszony lesz,
                  odamehet. Ámbár ahogy én Zoltán elveit ismerem...</p>
               <p>Magdolna nem bírta tovább.</p>
               <p>- De mama, az Isten szerelmére, miért nem hagysz már békét azzal a Zoltánnal?</p>
               <p>- Mi bajod? - fordult feléje anyja mély csodálkozással.</p>
               <p>- Bocsáss meg, de reggeltől-estig nem hallok egyebet, mint Zoltánt. Miért hoztatok
                  Velencébe?</p>
               <p>A szeme könnyes volt megint, hangja remegett az izgalomtól.</p>
               <p>- Hát én nem tudok mit szólni, - válaszolt az anya, - miféle ideges hang ez? És
                  miféle faxni? A te társaságodban nem szabad Zoltánt említeni?</p>
               <p>- Nem arról van szó. De megállapodtunk, hogy ez nem lesz köztünk téma. És mégis
                  úgy beszélsz róla, mintha már készülődnénk az esküvőre. Apus, hát szólj hozzá,
                  nagyon kérlek.</p>
               <p>Hubay óvatosan, de határozottan lánya pártjára kelt.</p>
               <p>- A gyereknek igaza van, angyalom. Nekünk nagy boldogság volna, ha Magdolna
                  megszeretné ezt a kiváló fiatalembert, de dobbal nem lehet verebet fogni. Ne
                  emlegesse folyton és ne célozgasson, angyalom. Most itt vagyunk Velencében, a
                  gyerek lásson világot és tanuljon. Ebéd után majd veszünk egy Bädekert, aztán
                  megcsináljuk a tervet. Holnap reggeltől kezdve. Múzeumok, templomok, üveggyár
                  Muranóban, Canale Grande, miegymás.</p>
               <p>Az anya ingerülten felelt:</p>
               <p>- Jól van. Ahogy tetszik. Bocsánat, hogy ki merészeltem ejteni egy kedves
                  ismerősünknek a nevét, aki tudtommal nem bélpoklos, lächerlich. Ezentúl majd
                  vigyázok.</p>
               <p>- Angyalom, ne legyen ideges. Fáradtak vagyunk az úttól, kíméljük egymás idegeit.
                  Tudja mit, angyalom: emlékszik a Tre Rose vendéglőre?</p>
               <p>Hubayné csökönyösen hallgatott és vállat vont.</p>
               <p>- Na ne duzzogjon. Emlékszik. Azt gondoltam, hogy hagyjuk veszni a Danieliben az
                  ebédet és menjünk oda enni. Tudja, ki kellene keresni azt az asztalt, ahol akkor
                  ültünk és ki kellene mondani, hogy tavaly voltunk itt és nem húsz éve.</p>
               <p>- Ó de regényes lett egyszerre, mon Dieu.</p>
               <p>- Nem tagadom, angyalom. Az nekem felejthetetlen emlék. És hiába epéskedik,
                  magának is. Ne vitatkozzék sokat, most odamegyünk. Remélem, meg tudjuk találni.
                  Mókus, békítsd meg anyádat.</p>
               <p>Magdolna úgy érezte, hogy mint életében eddig nagyon kevés alkalommal, a beléje
                  nevelt feltétlen engedelmesség most lázadozik kissé. De erőt vett magán.</p>
               <p>- Mamám, ha ideges voltam, bocsánatot kérek. Menjünk oda, ahová apus mondja.</p>
               <p>- Mehetünk, nem arról van szó. De azt különösnek találom, hogy idegeskedjél, mikor
                  a szüleid aggódnak a jövődért és a boldogságodért, nem kényszerítünk senkihez,
                  azt megmondom, de egy kedves ismerőst, ha véletlenül eszembe jut, igazán meg
                  lehet említeni, voyons.</p>
               <p>- Meg lehet említeni, mamám, de ne tekintsd máris a férjemnek.</p>
               <p>- Kérlek, kérlek, bocsáss meg, ha megsértettelek. Ne beszéljünk többet róla. De
                  azt nem tudom elhallgatni, hogy báró Meszlényi Zoltán olyan fiatalember, akiért
                  minden eladólány hálát adna a jó Istennek. Mehetünk.</p>
               <p>Megindultak, az irányt Hubay választotta. Mendegéltek némán, korántsem összebékélt
                  hangulatban. Magdolna erősen összeszorította a fogait és haragosan parancsolni
                  igyekezett könnyeinek. De azok erősebbek voltak nála. Elővette zsebkendőjét.</p>
               <p>- Tessék, - szólt az anya, - most bőg. La voilà. Más lány polkát táncolna
                  örömében, hogy ilyen udvarlója akadt, akihez még csak nem is kényszerítik. Az én
                  időmben a fiatal lányok másképpen gondolkoztak. Az ember a lelkét kiteszi, hogy a
                  gyerekét rendesen felnevelje, aztán itt van. Sír az utcán idegen városban, mikor
                  senki sem bántotta. Na hagyjuk.</p>
               <p>Magdolna megint szólni akart, de érezte karján apja figyelmeztető nyomását.
                  Lenyelte, amit mondani akart. Tovább lépkedtek némán. Ő igyekezett figyelmét arra
                  fordítani, amit láthat. Keskeny gyalogjárón bandukoltak, mellettök zölden
                  ragyogott a napsütötte víz, gondola siklott el a terpesztett lábú evezőssel, aki
                  furcsa módon csak egy-egy kurtát lökött a lapát nyelén, a házak ablakain száradó
                  fehérnemű lógott, foltozással árulva el szülők és gyermekek alsóruháinak benső
                  titkait. A levegőben forró és erős halszag úszott, sósízű, kissé poshadt, és
                  mégsem kellemetlen. Magdolna igyekezett lelkesen örvendeni ennek a sok újnak,
                  érdekesnek és soha nem látottnak. De be kellett látnia, hogy örvendeni már nem tud
                  eléggé. És könnyei minduntalan szeme égő sarkába szerettek volna tolakodni. Égető
                  vágyat érzett Ákos után, hogy mellére dobja és kipanaszkodja magát: Ákos, Ákos,
                  mindenem, szerelmem, elveszik tőlem a mi Velencénket...</p>
               <p>A Tre Rose, vagyis Három Rózsa-vendéglőt jó sokára megtalálták. Mire ráleltek,
                  kitűnt, hogy már háromszor elmentek mellette, csak nem vették észre. Szellős kis
                  vendéglő volt ez, még külön szélhajtó gép surrogása is hűsítette. Ebédidő is lett,
                  mire letelepedtek, de csak hosszas és tanácstalan keresgélés után, mert mint
                  kitűnt: az elmult évek folyamán átalakították és kitatarozták a helyiséget, nem
                  csoda tehát, ha a húsz esztendő előtti vendégek nem ismertek rá. Hubay
                  mindenekelőtt innivalót rendelt. Nagyon büszke volt, hogy nem felejtette még el az
                  olasz varázsigét:</p>
               <p>- Un quarto rosso e un mezzo Pellegrino.</p>
               <p>Mindjárt kaptak gyékényfonatos palackban kis üveg olasz vörösbort és hozzá
                  ásványvizet. Aztán az ennivalóra tértek. Magdolnának nem volt kedve az ételhez,
                  fáradt és ideges lévén, inkább csak tétlenül és gondolattalanul üldögélni lett
                  volna kedve. De a franciául gagyogó pincérrel kisütötte, hogy kaphat hideg
                  zöldséglevest. Ezzel meg is elégedett, miután bőségesen meghintette reszelt
                  sajttal. De szülei nem érték be ennyivel. Húsos derelyét rendeltek, amely
                  „gnocchi” néven szerepelt a kézzel írott étlapon. Aztán halat is akartak enni.
                  Aztán a sajtokat is meg akarták kóstolni, rendeltek tehát gorgonzola és stracchino
                  nevűeket. Bőségesen ettek és elvitatkoztak azon, hogy hajdani útjok hányadik
                  napján ettek itt, mikor voltak a Bonvecchiatiban és mikor a Capello Neroban.
                  Magdolna hallgatott. Sorsa szorongó érzéssel kezdte aggasztani. Mikor Abbaziából
                  elindultak, azt hitte, hogy a Zoltán veszedelmétől jó időre megszabadult. Most
                  látnia kellett, hogy tudtán kívül alighanem ítéletet mondtak ki felette: a Zoltán
                  feleségének szánták. S bár tudta, hogy inkább meghal, semhogy Ákostól elszakadjon,
                  azzal most már kezdett tisztában lenni, hogy szüleivel, de főkép anyjával, súlyos,
                  hosszú és szívós harcot kell megvívnia. Ennek a harcnak bátran és elszántan a
                  szeme közé nézett volna, de most nem harcolni akart, hanem elmerülni a csodálatos
                  szépségekben. S a helyzetnek nem az volt a képe, hogy ezt háborítatlanul
                  megteheti. Kétségtelennek látszott, hogy anyja keményen és konokul folytatni
                  fogja a porhanyító munkát száz megjegyzéssel, ezer célzással. Ennélfogva
                  kétségtelennek látszott, hogy velencei két hetének tündéri reményű idejét a sors
                  már eleve megmérgezte.</p>
               <p>- Hát most hazamegyünk, - szólt ebéd után az anya, - nagyon kimerültnek érzem
                  magam, ez a hajóút alaposan megviselt. Az ebédutáni pihenő egyikünknek sem fog
                  ártani. Később, délután elmehetünk a térre uzsonnázni, talán zene is lesz.</p>
               <p>- Nem nézünk meg semmit? - kérdezte Magdolna megrebbenve.</p>
               <p>- Ma már aligha lehet, délután a néznivalók nem lesznek nyitva. Majd holnap
                  elkezdjük.</p>
               <p>- De legalább gondolával mehetnénk haza, mama...</p>
               <p>- Nem, fiam, az igen nagy kerülő. Ráérünk még mindenre. Most mennél hamarább az
                  ágyamban akarok lenni.</p>
               <p>- Én addig mit csinálok, mama? Én nem vagyok álmos. Nem mehetnék el kicsit
                  sétálni?</p>
               <p>- Idegen városban, egyedül? Tu es folle, mon enfant, je te jure. Te is csak pihend
                  ki magad. És valami olvasnivalót is találhatsz. Na menjünk, mert összeesem a
                  fáradtságtól.</p>
               <p>Valóban gyalog baktattak haza. Hubay megmutatta leányának a fátyolfüggöny kezelési
                  módját és megmagyarázta, hogy az a szemtelen moszkítók kellemetlen csípései ellen
                  védi az embert. Aztán ment lefeküdni. Az anya, mint a szomszéd szobából eredő
                  nehéz recsegés hirdette, már ágyban forgolódott a villámgyors vetkezés után.
                  Magdolna számára sem maradt más hátra. Levetkezett egyingre és bebújt a
                  fátyolbarlangos ágyba. De aludni nem tudott. A fátyol alá valahogyan befurakodott
                  egy moszkító. Mihelyt behúnyta a szemét, az élesen zizegni kezdett. Ha felriadt,
                  hogy megfogja, nem találta. Így kínlódott jódarabig. Akkor kiszállt és az ablakhoz
                  ment. Bosszankodott, hogy elfelejtett Bädekert vétetni apjával, most legalább
                  tanulmányozhatná és másnapra tervet csinálhatna. Szórakozottan bámult ki a vízre.
                  A szálló előtt gőzhajó közönsége nyüzsgött, távolabb is hajók állottak, egyiknek
                  orrán kis sárga kutya őrködött és vitézül ugatta a parton elhaladókat, hogy a
                  hajót eszökbe ne jusson elrabolni. Távolabb ismeretlen szigetkék körvonalai
                  remegtek a forró és párás levegőben. Legalább azokról lenne jó most tudni valamit,
                  mindjárt más szemmel tanulmányozná őket. Hibáztatta magát, hogy nem készült fel az
                  utazásra úgy, ahogy tervezte. De nem lehetett, hiszen minden gondolatát Ákos
                  foglalta el. S ha felkészült volna is, most már elromlott minden. Két hétig
                  Zoltánra vonatkozó bölcs célzásokat kell hallgatnia. Igy lesz ez hónapokig, évekig
                  talán, otthon is, de azt könnyebben elviseli majd, mint a velencei két hét
                  gyönyörű álmának ilyen elkeserítő romlását. Facsarodó szívvel legyintett maga elé,
                  aztán egyingben leült egy székre és mereven nézett maga elé a földre. De ezt a
                  tétlenséget sem bírta sokáig. Lassan felöltözködött. Becsengette a szobalányt és
                  nagynehezen megérttette vele, hogy ceruzára volna szüksége. Cédulát írt: „Lementem
                  a földszintre, talán találok olvasnivalót, a házból nem megyek ki.” Ezt az
                  asztalra tette, lehető feltűnően. Aztán lement a szőnyeges lépcsőn. Ődöngött az
                  előcsarnokban, a szalonokban, néha a kijárat felé pillantott és felsóhajtott a
                  rabmadár érzésével. Tovább lézengett. Gyér közönség üldögélt, jött-ment. A férfiak
                  alaposan megnézték. Ennek örült és Ákosra gondolt. Aztán felfedezte az
                  olvasóhelyiséget. Lapozgatott. Végignézte az Illustrated London Newst, az
                  Illustrationt, az Illustrazione Italianát és a Blanco y Negrót. Hozzáfogott a Le
                  Temps nevű francia napilaphoz is. De abban semmitsem talált, ami érdekelte. Közben
                  hirtelen elsírta magát: itt van Velencében, a Tizian-képek és a Verrocchio-szobrok
                  tőszomszédságában és mégsem láthat semmit, mert jól nevelt úrilány egyedül,
                  gardirozatlanul, nem mehet ki az utcára. Pityergett egy kevéssé, aztán a Tatlert
                  és a The Spurt lapozgatta. Hamarosan elúnta ezt is. Szemközt két férfi ült le,
                  olyan egészen öregek, biztosan megvoltak már ötven évesek is. Folyton őt nézték,
                  összesúgtak és vigyorogtak. Felkelt, odébbállott. Jött-ment. Nem találta helyét.
                  Felment a felvonón. A cédula ott volt érintetlenül az asztalon. Leült. Eszébe
                  jutott, hogy a portástól kellett volna kérni valami velencei útmutatót, annak
                  biztosan lesz. Elhatározta, hogy még egyezer lemegy. Már indult is, mikor anyja
                  szobája felől egyszerre hangos és fájdalmas nyögést hallott. Benyitott. Anyja az
                  ágyon hánykolódott, arcát a fátyolsátor miatt nem lehetett látni.</p>
               <p>- Mi az, mama? Valami baj van?</p>
               <p>- Rettenetes fájdalmaim vannak. Uuú. Nem is képzeltem soha, hogy így fájhasson.
                  Talán valami romlottat ettem. Ó édes Istenem, de fáj. Ezt nem lehet kibírni. Mmm,
                  de borzasztó.</p>
               <p>Ugyanebben a pillanatban a szoba túlsó oldaláról benyitott az apa. Sápadt volt és
                  valami belső kíntól görnyedezett.</p>
               <p>- Gyerekek, - mondta, mielőtt bármire is figyelt volna, - nekem olyan cudar
                  fájdalmaim vannak, hogy most már nem bírom tovább szó nélkül.</p>
               <p>Ekkor látta meg az ágyban nyögdécselő és forgolódó feleségét. Ekkor hirtelen
                  kiegyenesedett, mint aki a maga baját a hozzája tartozók baja miatt azonnal
                  elfelejti.</p>
               <p>- Mi az, angyalom, mi lelte magát?</p>
               <p>- Jajjaj, Imre, mi ettünk valamit. Ez csak mérgezés lehet. Maga is, én is.
                  Jahahaj, de fáj. Ó Istenem, de rettenetesen kínoz. Nom de Dieu, c’est
                  insupportable. Jaj de borzasztó.</p>
               <p>Magdolna ott állott a két beteg között. Az apa ledőlt a diványra, mert nem tudott
                  állani a fájdalomtól. Versenyt nyögött mindakét szülő. És fájdalmok nem szűnt,
                  hanem rohamosan növekedett. Magdolna először tehetetlenül nézte őket, szerényen
                  hallgatta, ahogy jajgattak és elkezdtek vitatkozni, hogy most mi volna jobb: hideg
                  borogatás mennél jegesebben, vagy meleg borogatás mennél forróbban. Aztán látta,
                  hogy itt neki kell cselekednie. Nem is szólt nekik, leszaladt a portáshoz és
                  franciául orvost kért, olyat, aki franciául, németül vagy magyarul tud. A portás
                  bölcsen és nyugodtan bólintott: dottore Signorelli véletlenül éppen a házban van
                  egy bokaficamodás miatt, a kisasszony csak menjen fel, az orvos perceken belül ott
                  lesz.</p>
               <p>Valóban, perceken belül megjelent az orvos. Rőtszakállú, hatalmas behemót orvos
                  volt és noha százszor inkább németnek látszott, mégis olasz. Valamit csakugyan
                  beszélt franciául, bizonyos furcsa egyoldalúsággal, mert az ü és ö hangokat
                  képtelen volt kimondani. De valahogyan megértette a betegeket. Egymásután
                  részletesen kikérdezte őket és számos kérdés, valamint hosszas tapogatás és
                  kopogtatás után megállapította, hogy a házaspár minden valószínűség szerint
                  húsmérgezést kapott. Nyilván abban a derelyében, amelyet ettek, romlott volt a
                  hús. A két beteg fájdalmai közben rohamosan nőttek. Kiki most már levetkezve
                  feküdt a maga szobájában, az egyik ágyban az apa csikorgatta a fogát kínjában,
                  másik ágyban az anya óbégatott sírva és a halált emlegetve.</p>
               <p>- Kellemetlen dolog, - mondta dottore Signorelli, - elég komoly fájdalmakkal jár.
                  Mindenekelőtt adok valami morfinos fájdalomcsillapítót, aztán igen alapos
                  tisztításra van szükség. Hivassunk ápolónőt, vagy mademoiselle a betegek mellett
                  marad?</p>
               <p>- Természetesen itt maradok. Doktor úr mikor néz be megint?</p>
               <p>- Most még megvárom a csillapítót, aztán este még egyszer eljövök. Nem volna éppen
                  szükség rá, a dolog elég egyszerű. De magyarokról van szó. Mi a magyarokat
                  szeretjük. Le général Turr. Kossuth. Hogyne. Mi csak az osztrákokat nem szeretjük.
                  Ha valami baj volna, ami nem valószínű, tessék szólni a portásnak, eljövök
                  azonnal. De erre nem lesz szükség. Este itt leszek. Evviva l’Ungheria, abasso
                  l’Austria!</p>
               <p>A rőtszakállú orvos szeme villogott, látszott rajta, hogy Magyarországnak
                  tapsolni, Ausztriának pedig fütyülni szeretne. Megírta a recepteket, becsengette
                  a szobalányt, rendelkezett, szervezett, intézkedett. A két beteg most már
                  elnyomott üvöltéseket hallatott a testi kíntól. De ő nem figyelt rájok. Emelt
                  hangon Triesztről kezdett beszélni és az osztrákokról, akik szent olasz
                  területeket bitorolnak. Majd ismét bőbeszédűen hangoztatta, hogy az olaszok nagyon
                  is tudnak különbséget tenni az osztrák zsarnokság és a nemes, szabadságszerető
                  magyar nemzet között, amely sokáig ugyanazon zsarnokság jármát nyögte. Garibaldi
                  magyar híveit is emlegette és a marsalai ezeret, amiből Magdolna édeskeveset
                  értett. De végre megjöttek az orvosságok, dottore Signorelli beadta a mákonyos
                  fájdalomcsillapítót előbb az anyának, aztán az apának.</p>
               <p>- Ez tíz perc alatt hat. Most már meg fognak nyugodni. Este eljövök. Nem kellene,
                  de magyarokról van szó. Evviva la nazione ungherese!</p>
               <p>Így ment el a veresszakállú óriás, szemében a meggyőződés heve tüzelt, a betegekre
                  nem is hederített. Azok csakugyan csendesebben nyögtek és jajgattak már.
                  Magdolna hol egyikhez, hol másikhoz ment, mind a két szobában széket húzott az
                  ágyhoz és hol apja, hol anyja verejtékező homlokát símogatta. Az apa volt a
                  nyűgösebbik, az állta nehezebben és idegesebben a fájdalmat. Az anya hamarabb erőt
                  vett magán.</p>
               <p>- Az embert a halál is utolérhetné így külföldön, - pihegte panaszosan, - ez nem
                  is lehetetlen au fond. Apád hogy van?</p>
               <p>- Ő sem szenved már.</p>
               <p>- Igen, nem hallom jajgatni. Jaj de borzasztó gondolat, hogy meg is halhattunk
                  volna. Magdolna, gyermekem, igérj meg nekem valamit.</p>
               <p>- Parancsolj, mama.</p>
               <p>- Ha hirtelen meghalok, táviratozol rögtön Zoltánnak és rábízod a sorsodat.</p>
               <p>- De mama, az Isten áldjon meg, hogy beszélhetsz ilyeneket? Semmi bajod nincs.
                  Gyomorrontás az egész. Holnap rendben leszel. Mi köze ehhez Zoltánnak?</p>
               <p>Az anya már álmosan beszélt, a csillapítószer nyilván altató hatást is gyakorolt
                  rá.</p>
               <p>- Zoltán az egyetlen, - suttogta elalvó mámorában, - il faut que je sache...</p>
               <p>Aztán még mormogott valamit, amit nem lehetett érteni. Lassan elaludt. Kint még
                  sugárzott a rekkenő délutáni hőség, gőzös pöfögése és tengercsobogás hallatszott
                  fel a szobába. Odaát az apa is szabályosan és nyugodtan lélegzett. Magdolna leült
                  anyja szobájában a divány sarkába sajátmagának. Gondolkozott. Képzeletében Velence
                  csodái merültek fel, amelyeket most nem láthat, mert itt kell vesztegelnie a két
                  beteg mellett. De ezt a szomorúságot félrelökte gondolataiban a sokkal nagyobb
                  rémület: most már nem lehetett kétség, hogy szülei őt mindenáron Zoltánhoz akarják
                  adni feleségül, sőt nem adni akarják, hanem mindenféle praktikával hozzá
                  erőltetni. A veszedelem sokkal nagyobb, mint Abbaziában, gondolta. Ebből a
                  veszedelemből azonnal menekülni kell. Hova? Egyetlen hely van a világon, ahová
                  menekülni lehet: Ákoshoz.</p>
               <p>A szülők nem aludtak el egészen, csak fájdalomtalan, kábult félálomban hevertek.
                  Ha valamelyik moccant, azonnal odasietett, párnáját igazította, homlokát
                  simította, megitatta limonádéval. Különben pedig a dívány sarkában üldögélt és
                  nem volt csak egyetlen gondolata: itt hagyni mindent, mihelyt lehet és rohanni
                  Pestre, hogy Ákossal beszélhessen.</p>
               <p>Az orvos este csakugyan elnézett. Megnézte a két beteget, de csak úgy felületesen.
                  Látszott, hogy bajukat nem becsüli komolynak. Magdolna átvitte a maga
                  szobájába.</p>
               <p>- Doktor úr, mikor lesznek a szüleim olyan állapotban, hogy utazhatnak?</p>
               <p>- Egy napon belül. Miért? Semmi értelme, hogy elutazzanak.</p>
               <p>- De igen. Idegenben ez az állapot roppantul idegesítő. Otthon egészen más. Én
                  őket holnap hazaviszem.</p>
               <p>Az orvos vállat vont.</p>
               <p>- Ahogy gondolja, mademoiselle. Orvosilag az út ellen nem lehet kifogás. De
                  tanácsos lenne hálókocsin menni.</p>
               <p>- Hogy kell azt? Én még sohasem utaztam hálókocsin.</p>
               <p>- Beszéljen a portással, mademoiselle, holnap reggel elintézi. Nagyon egyszerű az
                  egész. Reggel megint eljövök.</p>
               <p>Magdolna egész éjjel nem hunyta le a szemét. Ott virrasztott a két szobában
                  felváltva, negyedóránként felserkenve, mert hol apját, hol anyját vették elő a
                  görcsök. Olykor kinézett a tengerre. Az éjszaka minden órájában megnézte és mindig
                  másnak találta. Kora reggel égő szemmel, holtfáradtan, de mégis elbűvölten nézte a
                  napfelkeltét, a bíborban úszó vitorlákat, a Riva dei Schiavoni néptelen
                  márványpartját, az ébredező és pazarul arany-piros világot. De ez a harsogó
                  színpompájú szépség alig férkőzött öntudatába. Ott csak a menekülés ösztönére volt
                  hely és az Ákos nevére.</p>
               <p>Mire a szálló élete felébredt, berendelte szolgálatra a szobalányt, lement a
                  portáshoz a hálókocsi-jegyeket megbeszélni, aztán ledőlt két-három órára. A két
                  beteg állapota délre jelentősen javult. Eljött az orvos is és kijelentette, hogy
                  rá több szükség aligha lesz, a közvetlen veszedelem elmult, a további parancs erős
                  koplalás, semmi egyéb, különben pedig tiszteletdíja máris esedékes. Magdolna
                  kihúzta apja éjjeli szekrényének fiókját és a revolver mellől elvette a vastagra
                  tömött pénztárcát. Fizetett. Aztán az utazás dolgában intézkedett. Jött-ment a
                  második emelet és a portás között, a szobalány segítségével csomagolt és közben
                  vitatkozott szüleivel. Azok mondogatták, hogy itt kellene maradni, de nem sok
                  meggyőződéssel. Velencétől eléggé elment a kedve mindakettőnek, roppant
                  fáradtaknak érezték magokat. Nem nagy vitába került rávenni őket a haladéktalan
                  hazautazásra.</p>
               <p>Este még világos volt, mikor a gondola elindult velök a pályaudvar felé. Magdolna
                  elszoruló szívvel nézte az elmaradó csipke-palotákat, vörös homlokzataikban a
                  gótikus rajzú fehér ablakrózsákat, a szemközt ringó gondolákat, a járókelőket.
                  Mikor elhatározta, hogy mindenáron hazamegy, azt hitte, nagyon fog fájni mindezt
                  itt hagynia. S most nem is fájt olyan nagyon. Fájt ugyan, de sajgó szívét édesen
                  simogatta az a gondolat, amelyet újra és újra elővett magában, hogy dédelgesse:
                  majd eljön ide Ákossal és akkor Velence olyan tüneményes szép lesz, hogy
                  egyszerűen felrepül a valóságból és regévé válik.</p>
               <p>Az úton ezer baja volt a két beteggel, már alig állt a lábán. Mikor reggel
                  megérkeztek Pestre, a fiákker ülésén apja és anyja között elaludt. A Pannoniában
                  azok rögtön lefeküdtek és magyar orvost kívántak. Az jött is félórán belül,
                  kikérdezte, megvizsgálta őket, mindent rendjén talált, úgy rendelkezett, hogy
                  két-három napig maradjanak diétás koszton, pihenjék ki jól magokat, aztán
                  makkegészségesen máris mehetnek haza Fügedre. Magdolna mindent rendbehozott,
                  kicsomagolt, intézkedett, aztán déltájban lefeküdt és egyhuzamban aludt
                  tizennyolc órát. Másnap kora reggel ébredt fel. Átkémlelt a két másik szobába,
                  szülei még mélyen aludtak. Sebtiben felöltözködött és leosont a portáshoz.</p>
               <p>- Kérem, nem tudja véletlenül, hová költözött innen Szilágyi Ákos úr? Nemrégen még
                  itt lakott.</p>
               <p>- Dehogy nem, méltóságos kisasszony, hogyne tudnám. Stefánia-út tíz a címe.</p>
               <p>- És nem tudja, vajjon Pesten van most?</p>
               <p>- Nem tudom, méltóságos kisasszony. De megkérdezhetjük telefonon. Van telefon a
                  lakásán.</p>
               <p>- Igen? Kérem, legyen szíves, kérdezze meg. Mondja, hogy Hubayéktól
                  érdeklődnek.</p>
               <p>- Igenis, azonnal. Tessék addig helyet foglalni.</p>
               <p>Magdolna tovább ment a kis előcsarnokba és ott leült. Szíve erősen dobogott és a
                  boldog izgalomtól nyelnie kellett. Futni, vagy kiabálni szeretett volna, hogy
                  tomboló nyugtalanságát levezesse. De erőt vett magán és várt. Kis idő mulva már
                  jött is a portás.</p>
               <p>- Kegyeskedjék a telefonhoz fáradni.</p>
               <p>- Én? A telefonhoz? - kérdezte remegő boldogsággal.</p>
               <p>- Igen, a nagyságos asszony van a telefonnál, mondtam, hogy a méltóságos
                  kisasszony érdeklődik, erre a nagyságos asszony azt mondta, hogy tessék a
                  telefonhoz jönni.</p>
               <p>Magdolnával szédült a világ. Torka hirtelen kiszáradt. Meg kellett álltó helyében
                  kapaszkodnia a bőrkarosszékbe.</p>
               <p>- De... igen, de... én nem tudok telefonálni... én még sohasem telefonáltam...
                  talán... én nem is tudom...</p>
               <p>- Kegyeskedjék csak odafáradni, majd megmutatom, hogyan kell.</p>
               <p>Követte a portást támolygó léptekkel, szeme előtt karikák táncoltak. S ott állt a
                  fali készülék mellett.</p>
               <p>- Tessék ezt a kezébe venni, a füléhez tartani, aztán ebbe a másikba belebeszélni.
                  Azt kell mondani, hogy „halló”.</p>
               <p>Ő gépiesen engedelmeskedett. De a hang nem jött ki a torkán. Végül második
                  próbálkozásra sikerült kimondania a hallót. Valahonnan, a sötét ismeretlenségből,
                  a találmány fizikai homályából hang hallatszott. Kissé élesen csengő, eleven női
                  hang.</p>
               <p>- Halló, itt Szilágyi Ákosné. Te beszélsz, Magdolna?</p>
               <p>- Igen... én vagyok... én most... én...</p>
               <p>- Halló, Ákos még alszik, de én már fent vagyok. Ilyenkor szoktam lovagolni.
                  Nagyon kedves, hogy felhívtál, kislány, Ákos sokat beszélt rólad. A szüleid is
                  fent vannak Pesten?</p>
               <p>- Igen... még alszanak... én nem tudom...</p>
               <p>- Ez kitűnő, nagyon fogok örülni, ha találkozom veletek. Mikor jöhetnétek ki?</p>
               <p>Magdolna alig bírt állani. Nekitámaszkodott a falnak. De így nem tudott
                  belebeszélni a kagylóba. Össze kellett szednie magát. Visszaegyenesedett a
                  helyére. Valami hallatlan vakmerőséget érzett magában elhatalmasodni.</p>
               <p>- Ők nem tudom... most alszanak... de én... én most rögtön... most rögtön,
                  azonnal...</p>
               <p>A tulsó hang hallgatott. Szinte érezni lehetett némaságában a meglepetést.</p>
               <p>- Azonnal, - felelte kis szünet után könnyedén, - hát ez egy kicsit szokatlan idő.
                  És mondom, Ákos még alszik. Olyan sürgősen akarsz vele beszélni?</p>
               <p>- Nem vele, - szólt Magdolna hevesen és gyötrötten, - veled kell beszélnem.
                  Azonnal.</p>
               <p>Ismét szünet következett.</p>
               <p>- Velem? Azonnal? Kérlek, elvégre, ha annyira fontos... mikor tudsz itt lenni?</p>
               <p>- Nem tudom... talán fiákkerrel... rögtön indulnék... nagyon fontos...</p>
               <p>- Jól van, kedvesem. Ülj fiákkerbe, megvárlak. Stefánia-út tizes. Viszontlátásra,
                  kedvesem.</p>
               <p>Kattanás jelezte, hogy ott befejezték a beszélgetést, aztán még csengetés is
                  hallatszott. De ő csak tartotta a kagylót dermedten és oktalanul.</p>
               <p>- Tessék csengetni, méltóságos kisasszony, - szólt a portás, - az a központnak
                  jelzi, hogy bonthat.</p>
               <p>De Magdolna csak állt megbénultan, központból, jelzésből, bontásból nem értett
                  semmit. A portás elvette tőle a kagylót, aztán forgatott egyet valami csengető
                  fogantyún. Ő még ott állt egy pillanatig, aztán hirtelen sarkon fordult és rohant
                  ki a kapun. Ott fiákkeresek táboroztak. A legelsőbe beleült.</p>
               <p>- Stefánia-út tíz.</p>
               <p>A kocsis nagy kényelmesen felkészülődött. Olyan lassan, hogy Magdolna ujjai
                  görcsbe szorultak. Szerette volna megfojtani a kocsist ezért a lassúságért.</p>
               <p>- Siessünk, kérem, - mondta s majdnem sírva fakadt az izgalomtól.</p>
               <p>A kocsi elindult a gummikerekek kellemes, puha rázásával. A barna közúti
                  villamosok már lármás csengetéssel járták a Kerepesi-út két oldalát. A gyalogjárón
                  nagy forgalom zsivajlott. Magdolna azonban nem nézett semerre. Hanyatt dőlt az
                  ülésen és rendezni igyekezett gondolatait. Ákos tehát együtt lakik a feleségével.
                  Ez megdöbbentő és megfejthetetlen. Hiszen ő maga mondta, hogy nem békülhetnek ki
                  többé. Amit ő mond, az olyan, mint a biblia. Bizonyosan a válás miatt kereste fel
                  a feleségét, egész éjszaka vitatkoztak, alkudoztak, veszekedtek és Ákost elnyomta
                  az álom. Vagy valahogyan más módon történt ez, amire hirtelen rájönni nem lehet,
                  hiszen ezerféle nem sejtett lehetőség van a világon, és csak egyetlenegy bizonyos:
                  ők Ákossal szeretik egymást. És ő most beszélni fog az asszonnyal. Ha kell,
                  leborul előtte, átkarolja a térdeit és úgy rimánkodik neki. Ákost felköltik, ő is
                  oda fog borulni, könyörögni fognak, az asszony látni fogja ezt a csodálatos,
                  nagy, szent szerelmet és be fogja látni, hogy ennek útjába emberi erő nem állhat.
                  Lehet, hogy heves vita lesz. Ákos is odaáll melléje, karonfogják egymást, szemébe
                  néznek annak az asszonynak. Ők ketten, a szerelem ikerszobra, Ádám és Éva, az ősi
                  emberpár, a szerelem alfája és ómegája, maga a szerelem, a világ legnagyobb,
                  dicsőséges, legyőzhetetlen érzése. És az asszony ott marad legyőzve,
                  megsemmisülten, megtört beleegyezésével, ők pedig ketten jönnek vissza, mindjárt
                  a Pannoniába és azonnal mindent tisztáznak a szülőkkel, legyen vihar, legyen
                  sírás, kérlelés, vita, akármi, ők erősek, szilárdak, tündöklően boldogok
                  maradnak, ezen most már semmiféle földi hatalom nem tud változtatni.</p>
               <p>A Stefánia-úti villa előtt Magdolna ráeszmélt, hogy nincs nála pénz. Nem baj. Majd
                  Ákos kifizeti, mikor visszaérkeznek a Pannóniához.</p>
               <p>- Várjon itt rám, kérem.</p>
               <p>A villa nyitott ablakain szőnyegek lógtak ki, porolás kemény lármája hallatszott.
                  A lépcsős bejáraton túl magától nyílt egy előszobaajtó. Rendetlenül öltözött inas
                  hajlott meg és némán mutatta az utat. Magdolna ment befelé. Tölgyfákat szeretett
                  volna maga előtt látni, nem pedig előszobabútorokat, mert a tölgyeket tövestől
                  szerette volna kitépni, hogy elszánt és hihetetlen erejét megmutassa.</p>
               <p>Középtermetű, lovaglóruhás hölgy lépett eléje. Lábán csizma, szoknyája hasított,
                  fején férfias keménykalap.</p>
               <p>- Parancsolj, Isten hozott.</p>
               <p>Magdolna megállt. Farkasszemet nézett az asszonnyal, akinek raccsoló hangja most
                  egész másképpen hangzott, mint a telefónban. Csak nézte és kezet sem nyujtott,
                  jóreggelt sem mondott. Halántékát lüktetni érezte. Maga körül mindent valótlanak
                  és fantasztikusnak látott, saját magát vad idegennek. Mintha nem is volna igaz ez
                  az egész őrület. De az asszony a való életet mutatta, nyugodt volt és természetes
                  kíváncsiság ült az arcán.</p>
               <p>- Gyere, gyere, kedvesem, nagyon örülök, hogy megismerhetlek. Csakugyan nagyon
                  szép vagy, ilyennek is képzeltelek az Ákos leírása után. Talán itt foglalj helyet.
                  Kínálni nem tudlak semmivel, az idő kicsit szokatlan. De nem baj, legfeljebb egy
                  félórával később lovagolok. Hát parancsolj, kedvesem, mi az a sürgős dolog.</p>
               <p>Leült, csizmás lábait egymásra rakta. Magdolna leült vele szemközt.</p>
               <p>- Én azt akarom, - mondta nyersen, az asszonyt mereven nézve, - hogy válj el
                  Ákostól.</p>
               <p>Az asszony meghökkent. Nagy szemet meresztett. Aztán elmosolyodott.</p>
               <p>- Mondd, fiam, nem vagy te bolond egy kicsit? Reggel hétkor idejössz hozzám, akit
                  sohasem láttál és felszólítasz, hogy váljak el a férjemtől? Nem rossz. Az embernek
                  megáll az esze. Ilyet még nem ettem.</p>
               <p>Közben figyelmesen nézte a látogatót. Mint ahogy a kitörni készülő őrültet szokás
                  figyelni.</p>
               <p>- Nem, nem, - szólt Magdolna, - nem vagyok bolond. Ákossal szeretjük egymást. Mi
                  egymáséi leszünk. Nincsen földi hatalom, amely ezt meg tudja akadályozni. Ha nem
                  lehet, mindaketten meghalunk. Te nem akarhatod, hogy meghaljunk. Alázatosan
                  könyörgöm neked, hogy hagyj minket az utunkra menni.</p>
               <p>Az asszony figyelte és csak a fejét csóválta. Nem szólt. Megint a fejét
                  csóválta.</p>
               <p>- Hallatlan, - szólt végre, - ez már egy kicsit erős. Megszoktam az Ákos dolgait,
                  de ez egy kicsit erős. Azt ő mesélte nekem, hogy beleszerettél, de ezt aféle
                  gyerekes dolognak kezeltük.</p>
               <p>- Az nem igaz, - kiáltott Magdolna, - ő nem, ő nem! Ő szeret! Ő tudja, hogy ki
                  vagyok! Ilyet ne mondjál!</p>
               <p>- Édes gyermekem, a férjem ügyeit én jobban tudom, ezt bízd rám. De ezt már én is
                  sokallom. Úgy látszik, túlment a határon. Tudja ő, hogy te ezzel az őrültséggel
                  jössz hozzám?</p>
               <p>- Tudja. Megígérte, hogy beszél veled a válásról. Biztos, hogy beszélt is. És most
                  én is itt vagyok. Neked tudnod kell, hogy milyen emberfeletti módon szeretjük
                  egymást. Mióta az övé lettem, ezen már nem lehet változtatni.</p>
               <p>- Micsoda? Az övé lettél? Ez csinos. Hogyhogy az övé lettél? És ezt ilyen
                  egyszerűen kibököd itt a lakásomon? Remek.</p>
               <p>- Igen, az övé lettem. Megcsókolt. Attól kezdve a menyasszonya vagyok. Számomra
                  nincs más és az ő számára nincs más. Nézd, én békésen jöttem ide. Ha akarod,
                  leborulok előtted. Válj el, engedd szabadon. Ő az enyém.</p>
               <p>- Ó te szegény. Szóval csókolództatok. Már megijedtem. Hát igen, csókolództatok.
                  Ezt tudom. Elmondta. Valami varrószobában, mi? Ilyen ő, igen. Nem tud magának
                  parancsolni. Nem nagy jellem, mondjuk meg őszintén. Éppen azért kell rá vigyáznom.
                  Ha én nem vagyok, már rég az árokból szedték volna fel.</p>
               <p>Magdolna halálsápadt lett. Hátrahanyatlott a széken. Behúnyta a szemét.
                  Felnyögött.</p>
               <p>- Ne sértegesd. Őt nem ismeri senki, csak én. És ugye elmondta azt a csókolódzást.
                  Látod. Tudtam én, hogy őszinte lesz hozzád. Szóval megvallotta, hogy engem szeret.
                  Miért tartasz vissza valakit, aki mást szeret? Mondj le róla, te kapsz százat is
                  még. Nekem csak ő kell. És neki csak én kellek.</p>
               <p>- Drága fiam, úgy látom, hogy ennek fele sem tréfa. Hát ilyeneket mondott neked?
                  És éppen azokban a napokban?</p>
               <p>- Milyen napokban?</p>
               <p>- Ezt persze nem tudod. Mi akkor békültünk ki.</p>
               <p>- Ti... ki... kibé... kibékültetek...</p>
               <p>- Természetesen. Ahogy előre lehetett látni. A képviselőség megbukott. Akkor még
                  volt egy pár forintja. Még learatta Véghnét és learatta Kollárnét. Azok utána
                  utaztak ide. Két bolond némber. Én csak ültem és vártam. Két viszonnyal több, vagy
                  kevesebb, az köztünk már nem számít...</p>
               <p>- Viszony... mindkettő... nem, nem, nem, hiszen engem szeret, mért mondod ezt? Ez
                  pletyka. Ez aljas fügedi pletyka!</p>
               <p>- Na ne légy gyerek, ha ezt ugyan kérni lehet tőled, te szegény gyerek, te.
                  Persze, hogy viszonya volt velök. Nekem el is mondta. Még a szállodai szobalányt
                  is elmondta. Hogy leereszkedett hozzá. Hadd örüljön az is. „A szobalány is ember”,
                  ezt mondta. Ilyen viccei vannak. Szóval, drága fiam, én ezt mind lenyeltem, mint
                  annyi éven keresztül annyi Véghnét és annyi Kollárnét. Tudtam, hogy ha elfogy a
                  pénze, visszakönyörgi magát. Akkor még egy utolsó dologgal próbálkozott. Azzal a
                  fürdőigazgatósággal. De ő maga is tudta, hogy azzal csak saját magát bolondítja.
                  És eljött ide és... és én lenézem, megvetem, gyűlölöm, én tudom, hogy csak a
                  pénzem kell neki, de hiába, belevette magát a vérembe. Isten őrizzen meg téged
                  attól, szegény gyerek, hogy ilyen férfi kezébe kerülj. Ez a pokol maga.</p>
               <p>Magdolna felugrott.</p>
               <p>- Ez mind nem igaz. A látszat mindig ellene szól, de erről nem tehet. Ha hozzád
                  visszajött, akkor miért jött le Fügedre a fürdőigazgatóság miatt?</p>
               <p>- Azért fiacskám, mert szégyelte magát a bank előtt, amelyet már beugratott.
                  Rosszhiszeműen ment le. Az én ágyamból ment le, ó bocsánat, miket mondok itt egy
                  fiatal lánynak. De csak tudd meg. Csak tudja meg mindenki. Úgy ment le, hogy egy
                  őrült éjszakát töltöttünk együtt. És mikor hazajött és megint bejött hozzám, a
                  fejét nyomkodta. Miattad. „Őrült vagyok, - azt mondta, - agyon kellene engem
                  verni, nem férek meg egy ilyen gyerektől sem.” Azt hittem, hogy nem lesz belőle
                  semmi baj. Most látom, hogy elvette az eszedet. Fiam, ez az ember nem épelméjű. Ez
                  így született. Most is van szeretője. Steltz báróné. Tegnap délután is azzal volt.
                  Báróné. Attól megőrül, mert sznob. Hiú és sznob. Ha bárónét lát, megbolondul. Most
                  Steltz báróné van soron. Ki fogom várni. Két hét múlva úgyis abbahagyja. Én csak
                  ülök és várok. Mit csináljak. A marha fejemmel megint másállapotban vagyok.</p>
               <p>Magdolna leült. Rámeredt az asszonyra.</p>
               <p>- Ez nem igaz, - rebegte irtózatos rémülettel.</p>
               <p>- De igaz, fiam, igaz. Jön a harmadik gyerek. Mondom neked, hogy kibékültünk.
                  Fiatal lány vagy, engedd el nekem a részleteket. Kibékültünk, mielőtt lement
                  Fügedre. És tovább békültünk, mikor visszajött. Folyton békültünk, mint a
                  vadállatok. Na hagyjuk, ez nem neked való. Elég annyi, hogy már megint szeretője
                  van.</p>
               <p>Ekkor kinyílt az ajtó. Ákos állt ott kócos hajjal, hálókabátban, de a szemén rajta
                  volt a monokli.</p>
               <p>- Maga megy lovagolni, fiam? - kérdezte közömbösen.</p>
               <p>A látogatót nem látta. Csak felesége pillantásán vette észre, hogy valami nincs
                  rendjén. Követte a pillantást és ekkor meglátta a leányt.</p>
               <p>- Mi ez, - hebegte megdöbbenve.</p>
               <p>Magdolna felállt. Szembenézett vele. Olyan hangon, mint a haldokló megszólalt:</p>
               <p>- Ákos, csak egyre feleljen. Igaz, hogy a feleségének gyereke lesz?</p>
               <p>A férfi zavartan vállat vont.</p>
               <p>- Drága Magdolna, maga olyan fiatal ebben a bűbájos gyermekségében, hogy...</p>
               <p>Itt megakadt. Magdolna sarkon fordult és köszönés nélkül sietett kifelé. Ákos is,
                  az asszony is utána mentek, nevén szólították, visszahívták. De ő nem felelt, csak
                  sietett, sőt végül szaladni kezdett. Felszakította az ajtót. Futólépésben
                  igyekezett a fiákkerhez. Felugrott.</p>
               <p>- A Pannóniához, de nagyon gyorsan.</p>
               <p>A kocsi elindult. Mintha a ház felől még a nevét kiáltották volna. Nem nézett
                  hátra. Nem sírt. Hülye kifejezéssel nézett maga elé. „Istenem, csak addig ne
                  gondolkozzam, amíg odaérek, csak addig ne gondoljak semmire, inkább imádkozom,
                  vagy inkább mondom az egyszeregyet, egyszer egy, az egy, egyszer kettő, az kettő,
                  egyszer három, az három, jaj, csak ne gondolkozzam, Istenem, segíts meg, hogy ne
                  gondoljak semmire, mi az, amitől gyorsan nevetni lehetne, a nevelő, akit Yolanda
                  szeretett, hahaha, nem, ez nem jó, kétszer kettő négy, kétszer három hat, én most
                  megbolondulok, édes jó Istenem, könyörülj meg rajtam, hogy ne gondolkozzam, csak a
                  kocsi jobban sietne...” Így tartotta magát, mint a fuldokló a víz színén,
                  értelmetlenül gagyogva, hebegve magában, teste előrehajlásával is mintegy
                  siettette a kocsit a hosszú úton, s mikor végre a Pannóniához ért, a portásnak
                  csak odavetette, hogy fizesse ki a kocsit, futva rohant fel a lépcsőn, az iramot
                  csak apja szobája előtt lassította meg, ott nagyon óvatosan lenyomta a kilincset
                  és benézett. Apja még mindig aludt. Remegő térdekkel lopódzkodott az ágyhoz és
                  kihúzta az éjjeli szekrény fiókját, félszemmel folyton az apjára figyelve, hogy
                  nem ébred-e fel. De az meg sem moccant. Kimarkolta a fiókból a revolvert. Keze
                  hevesen reszketett. De azért bal keble alá szorította a csövet és vad haraggal
                  megnyomta a ravaszt. Dörrenést hallott és ütést érzett. Fájdalmat nem. Végigesett
                  az ágy előtt a szőnyegen. Mindjárt utána rettenetes ordítást hallott.</p>
               <p>- Magdolna, - üvöltötte az ágyból kiugrott apa, - Magdolna! Mit csináltál? Orvost
                  hamar!</p>
               <p>Ő csak feküdt mozdulatlanul. Vajjon már meghaltam? - kérdezte magától. Nagyon
                  csodálkozott az egészen. Futkosást hallott, ajtócsapkodást. Anyja éles
                  sikoltással omlott melléje. S még apja hangját hallotta:</p>
               <p>- Elcsúszott a golyó a bordán. Orvost hamar! Orvost!</p>
               <p>De ez az ordítás már roppant távolról hallatszott feléje. Elájult.</p>
               
            </div>
            <div type="chapter">
               <head>
                 IX.
               </head>
               <p>Herczel professzor őszülő vastag bajúszt hordott és orrán csillogó csiptetőt.
                  Kedélyes, hangos ember volt, valami saját külön derűs légkör vette körül és
                  követte, amerre ment.</p>
               <p>- Kutyabaja, - mondta Magdolnának, mialatt arcát megveregette, - tíz nap mulva
                  tapaszt sem fog hordani.</p>
               <p>Magdolna nem felelt, csak illedelmesen, halványan elmosolyodott. Anyja szepegve
                  sírdogált a szanatóriumi ágy végéhez állított széken, apja az ágy végénél
                  álldogált és vörös szemhéjain látszott, hogy sírt ő is, ami bizonyára évtizedek
                  óta nem fordult elő vele. A professzor indult kifelé, vele a segédorvos is. A
                  szülők összenéztek és pillantással megbeszélték, hogy ki kövesse a professzort a
                  folyosóra, ahol szabadabban és őszintébben lehet beszélni, ha esetleg a beteg
                  jelenlétében nem lehet. Az apa óhajtott kimenni, ezt az anya fejbólintással
                  tudomásul vette. A szobában a beteg maradt, az anya, aki az ágy fehérre mázolt
                  vasvázán nyugtatta karjait, odafektette arcát és zokogni kezdett, valamint Rózsi
                  madám maradt ott, az osztályos ápolónő, terebélyes, elhízott asszony, talpig
                  fehérben. Magdolna feküdt az ágyban, a mennyezetet nézte és únta, hogy anyja sír.
                  Mindent únt, nem volt kedve élni. Sajnálta, hogy olyan ügyetlenül használta a
                  revolvert. Sóvárgó vággyal gondolt a nemlétre. Szíve elszorult arra a gondolatra,
                  hogy milyen jó lenne tökéletes öntudatlanságban és megsemmisülésben feküdni a
                  ravatalon, ahogy annakidején Clarisse néni feküdt. De tudta azt is, hogy az
                  öngyilkosságot most már nem lesz ereje megismételni. A lövés úgyszólván alig
                  okozott kárt benne. A golyó elcsúszott az egyik bordán és hóna alatt ki is jött
                  belőle, az orvosi vizsgálat egyszerű volt, a műtőben csak megtisztították a
                  „bemeneti és kimeneti nyílást”, betapasztották és néhány napi lábbadozásra
                  ítélték. Most itt feküdt, életben maradottan, a borzalmas kiábrándulás kesernyés
                  szájízével, egész valójában megrendülten és valami örökös sívárság keserves
                  jövendőjét érezve maga előtt.</p>
               <p>Az anya zokogása csillapodott. Megtörölte szemét és az ajtó felé nézett. Nyilván
                  nyugtalanította, hogy azok odakint nélküle tárgyalnak. Habozott, majd elszánta
                  magát.</p>
               <p>- Azonnal jövök, - mondta az ápolónőnek.</p>
               <p>- Csak tessék menni nyugodtan, méltóságos asszony.</p>
               <p>Hubayné kiment. És Magdolna ebben a pillanatban intézkedni kezdett.</p>
               <p>- Rózsi madám, figyeljen ide gyorsan.</p>
               <p>- Tessék, aranyosom, - szólt az ápolónő és az ágyhoz lépett.</p>
               <p>- Adjon gyorsan ceruzát, papírt, de az Isten szerelmére nagyon gyorsan. Akármilyen
                  jó lesz.</p>
               <p>Ujjaival a levegőben zongorázva sürgette az írószerszámot. Az ápolónő elővett egy
                  láztáblaívet. Ahhoz ceruza is tartozott. Magdolna lázas sietséggel írni kezdett.
                  Legelőször a címet: Szilágyi Ákosné, Stefánia-út 10.</p>
               <p>„Kedves Daisy! Ma reggel nem jártam nálatok. Ákos semmit sem tud az én
                  érzéseimről. Ezt mondtam szüleimnek, ehhez tartsd magad. Ne látogassatok meg.
                  Magdolna.”</p>
               <p>- Madám, az Isten szerelmére kérem, juttassa el ezt a levelet erre a címre, de
                  nagyon sürgősen és titokban. Senkinek sem szabad tudni. Könyörgöm, tegye meg.
                  Kérhet annyi pénzt, amennyit akar.</p>
               <p>- Megcsinálom, aranyosom, ne féljen. Voltam már én is szerelmes életemben. Csak
                  bízzék bennem, aranyosom.</p>
               <p>Az ápolónő zsebregyűrte a levelet, mert éppen nyílt az ajtó. Apa is, anya is
                  visszajöttek. Az ápolónő kiment.</p>
               <p>- Na lássa, - mondta az apa, - mondtam, hogy nincs semmi baj, mit emészti
                  magát.</p>
               <p>- Hiszen nem is azért, - felelt az anya sírva.</p>
               <p>És legyintett a levegőbe. Nyilvánvaló volt, hogy mi okozta bánatát: az a
                  szörnyűség, hogy a lánya, akit most már nem kellett félteni, meg akart halni.</p>
               <p>- Hagyja ezt most, - szólt az apa komoran és csendesen, - most ne izgassuk.</p>
               <p>Az ágyban fekvő leány tekintetét mindaketten kerülték. Valami borzalmas feszesség
                  tette tűrhetetlenné együttlétüket a betegszobában, hiszen nagyon kellett
                  uralkodniok magukon, hogy ki ne törjék belőlük a vádoló és keserű „Miért tetted?”
                  Tizennyolc évig boldog harmóniában éltek egyetlen gyermekökkel, aki - legalább
                  úgy tudták - soha semmit el nem titkolt előttük és nyitott könyv volt számukra.
                  Most mellbelőtte magát, kétségkívül sokkal nagyobb sebet ejtve szülei szívén, mint
                  a magáén. Magdolna csodálkozott sajátmagán, hogy fájdalmok nem rendíti őt meg
                  eléggé. Pedig gyengéd és szerető gyermeknek tudta magát. S most szülei terhére
                  voltak, hiába érzett irántok lelkifurdalásos részvétet. Szeretett volna teljesen
                  egyedül lenni. Vagy inkább menekülni valahová, ahol nem vád és szemrehányás
                  várakozik reá. Egyetlen szót sem szólt hármójuk közül egyik is, hosszú időközökön
                  át csak az anya szólalt meg, hogy nem volna-e jó kinyitni az ablakot, vagy az apa,
                  hogy még egy szobát kell nyittatni, mert ő is az épületben marad a következő
                  napokra. Magdolna órákon át legfeljebb annyit mondott, hogy: „Köszönöm, nem kérek
                  semmit.” Az ápolónő, mikor megint bejött, egyetlen szemmozdulattal tudtára adta,
                  hogy a levelet elintézte. Aztán tett-vett, kiment, bejött, de ő sem igen beszélt.
                  Az elején nagy társalkodó kedvvel kezdte, de aztán nem kapván feleletet különböző
                  kísérleteire, ő is visszahúzódott a betegszoba kínos némaságába. Magdolna a
                  mennyezetet bámulta mozdulatlanul, vagy ha tartott tőle, hogy szólnak hozzá,
                  behúnyta szemét és szendergést tettetett. Délben behozták ebédjét, valamint külön
                  asztalon terítettek szüleinek is. Némán ettek, mindhármuk életében ez volt a
                  legszomorúbb, legkínosabb ebéd eddig.</p>
               <p>Késő délután megint benézett Herczel professzor. Csak egy-két megnyugtató, vídám
                  szót mondott, a beteget alig nézte meg. A szülők megint kimentek vele a folyosóra.
                  S mikor bejöttek, arcukon meglátszott, hogy most kezdődik a faggatás. A tanár
                  nyilván nem tartotta veszedelmesnek a beszélgetéssel járó izgalmat.</p>
               <p>- Beszéljen maga, - szólt az anya, miután tanácstalanul topogott egy darabig,
                  aztán sírva fakadt.</p>
               <p>Hubay széket húzott az ágyhoz, leült és megfogta leánya kezét.</p>
               <p>- Magdolna, - mondta csendesen és fájdalmasan, - tudnunk kell, hogy mi történt
                  veled. Amit tettél, azt én és anyád egy életen át nem fogjuk kiheverni. De tudnunk
                  kell, hogy mi ez a borzasztó dolog, amit magadban hordasz, és amiről sejtelmünk
                  nincsen. Nem teszünk most szemrehányást azért a rettenetes fájdalomért, amit
                  okoztál nekünk; most nem mirólunk van szó, hanem rólad. Beszélj. Mondd el, mi
                  történt veled. De ha túlságosan izgat, mondd meg, mi megpróbálunk várni. Bár azt
                  megmondhatom, hogy szörnyű kínpadra feszítettél bennünket.</p>
               <p>- Beszélek, - felelte Magdolna, - szívből sajnálom, amit tettem és bocsánatot
                  kérek tőletek. Elmondok mindent. Meg akartam halni, mert szerelmes voltam.</p>
               <p>- Kibe? - kérdezték a feszülten figyelő szülők egyszerre.</p>
               <p>- Egy házas emberbe, aki nem vehet el. Ti pedig Zoltánhoz akartatok adni, ezt
                  mindenből látnom kellett. Meg akartam halni.</p>
               <p>- Ki az a házas ember? - kérdezte az apa.</p>
               <p>- Megmondom mindjárt, de előbb valamit még akarok mondani. Az az ember, akibe
                  szerelmes voltam, erről nem tudott. Soha nem árultam el neki és ő nekem sohasem
                  udvarolt. Teljesen ártatlan, nem tud semmiről. Nem is szabad tudnia. Soha.
                  Ígérjétek meg, hogy soha egyetlen célzással sem fogtok neki elárulni engem.</p>
               <p>- Hogyan képzeled ezt? Természetesen nem szabad tudnia, ha így van. Ki az?</p>
               <p>- Szilágyi Ákos.</p>
               <p>Hubaynéból hangosan tört ki a gyülölet:</p>
               <p>- Gazember! Schuft! Ich habe ihn nie ausstehen können! Schuft!</p>
               <p>- De angyalom, - szólt az apa, - ne izgassuk egymást. Maradjon nyugodt. Miért
                  gazember? Hiszen hallja, hogy nem is tudott ennek a gyereknek az érzéseiről. Mit
                  tehet ő arról, ha egy ilyen gyerek... na hagyjuk. Folytasd, fiam.</p>
               <p>- Nincs mit folytatnom, apus, beleszerettem és mert nem lehetek az övé, meg
                  akartam halni. Mikor megtettem, nem voltam eszemnél. Most már tudom, hogy mit
                  jelent az ujságban, mikor azt írják, hogy: „tettét pillanatnyi elmezavarában
                  követte el”. Én is elmezavart voltam akkor, nem szabad, hogy nagyon haragudjatok
                  rám. Ha eszemnél vagyok, nem akarhatok ilyen fájdalmat okozni nektek. Ezt a
                  gyóntatónak is meg fogom majd mondani, én tudom, hogy az öngyilkosság nagy bűn.
                  Bocsássátok meg nekem, apus. És inkább sajnáljatok engem.</p>
               <p>Ezt már remegő hangon mondta, szeme tele volt könnyel. Hubayné az asztalra borult
                  és sírt. Az apa hangja is az elfojtott sírástól volt fátyolos, mikor
                  megkérdezte:</p>
               <p>- És még mindig szerelmes vagy abba az emberbe?</p>
               <p>- Nem tudom. De soha többé az életben nem akarom látni. Olyan nagy izgalmon mentem
                  keresztül azzal, amit tettem, hogy... hogy most már nem akarom látni.</p>
               <p>- Igen, - bólintott az apa, - az ilyen nagy megrendülés ki tud gyógyítani. És most
                  mi lesz veled? Hogyan gondolkozol a jövődről?</p>
               <p>- Nem tudom. Még nagyon zavart vagyok és... és nem tudom. Most csak azt szeretném,
                  ha megbocsátanátok nekem. Én nagyon szerencsétlen vagyok.</p>
               <p>- Drága gyermekem, - mondta lassan az apa, - mit mondjak erre. Hogy bocsássunk meg
                  neked. Istenem, én téged csak szeretni tudlak, azt jól tudod. De tudnod kell azt
                  is, hogy eddig te okoztad nekem a legnagyobb örömet életemben. Mikor megszülettél.
                  Ma pedig te okoztad nekem a legnagyobb fájdalmat életemben. Azzal, hogy itt tudtál
                  volna hagyni minket.</p>
               <p>Hubayné hangosan felzokogott az asztalnál.</p>
               <p>- Ilyet tenni velem! Ilyet tenni egy anyával!</p>
               <p>Az apa eleresztette a leánya kezét. Felállott.</p>
               <p>- Hát most hagyjuk, elég volt az izgalomból. De valamit még meg kell beszélni. A
                  külvilág számára. Meg kell állapodnunk abban, hogy baleset történt. A részleteket
                  egyformán kell, hogy hazudjuk mindahárman. Bejöttél hozzám, a revolver ott volt az
                  éjjeli szekrényen, a kezedbe vetted, én éppen rádszóltam, hogy tedd le, de a
                  revolver éppen akkor elsült. Anyád a dörrenésre rohant be. Ezt ugyan senki sem
                  fogja elhinni, de nekünk ki kell tartani mellette a dekorum kedvéért.</p>
               <p>- Micsoda botrány, - zokogott az anya, - most mit csinálunk veled? Hogyan fogunk
                  férjhezadni?</p>
               <p>Magdolna nem felelt. Hosszabb szünet következett. Az apa le s fel járkált, az anya
                  az asztalnál sírt. Aztán az apa megállott az ágy mellett.</p>
               <p>- Közölni akarom veled, hogy Zoltánnak táviratoztunk.</p>
               <p>- Mit? - kérdezte riadtan.</p>
               <p>- Hogy baleset történt veled, jöjjön fel sürgősen, ha tud. Valószínű, hogy holnap
                  már itt lesz. Mit akarsz neki mondani?</p>
               <p>- Az igazat.</p>
               <p>Erre viszont a szülők nem feleltek. Nemsokára bejött az ápolónő, megint lázat
                  mért, lassacskán kezdte előkészíteni az éjszakai pihenést, holott még
                  lámpagyujtásra sem került a sor. Többet aznap nem is beszéltek a dologról.
                  Hubaynénak a díványra ágyaztak. Az apa csókkal búcsúzott el a lányától, de
                  csókjában több volt a fájdalmas szemrehányás, mint a melegség. Mikor elment a maga
                  szobájába és Hubayné is hosszú forgolódás után horkolni kezdett, Magdolna átadta
                  magát végre a magány gondolatainak. Elhatározta, hogy elbúcsúzik Ákostól. Maga elé
                  idézte arcát, alakját, hangját, mosolyát. Ettől sírva fakadt. Aztán a
                  csókolódzásokra gondolt vissza, de ettől egyszerre olyan émelygős harag fogta el,
                  hogy gondolatait hevesen elfordította az Emléktől. Az ő és Ákos feje közé a
                  Véghné, a Kollárné, a szobalány, az Ákosné feje tolakodott, valamennyien sóváran
                  tartották szájokat Ákos felé, Ákos buja mosollyal hajlott valamennyi felé, ő pedig
                  megrettenve, megalázva, útálkozva hátrált. Az a gyerek is eszébe jutott, aki még
                  nem volt a világon és aki az Ákos harmadik gyereke lesz. Most megint felbukkant
                  benne a testi élet homályos titka, amelynek sejtelmeit most is heves szeméremmel
                  elutasította magától. De ehhez az elutasításhoz most valami eddig nem ismert érzés
                  is kapcsolódott: valami ködös és kínzó eszmélete annak, hogy Ákos ocsmány és
                  tisztátalan dolgot követett el ő ellene.</p>
               <p>Aztán más oldalról kezdte megközelíteni gondolataival a megrendítő csalódást.
                  Védelmet keresett az Ákos számára, érvelni kezdett volna mellette, hogy legalább
                  jó emlékét őrizhesse. De csakhamar belátta, hogy erre képtelen, mert nem hisz
                  többé Ákosban. Mély megalázottsággal pirult maga előtt: hosszú időn át tartó
                  rajongó szerelmét nevetségesnek, bután hiszékenynek és esztelennek látta. Azt,
                  hogy jövendő boldogságát elvesztette, még hajlandó lett volna Ákosnak megbocsátani
                  most, búcsúzáskor, a szanatórium idegen ágyán, hangosan alvó anyja mellett, bal
                  keble alatt és hóna aljában a feszes, kényelmetlen tapaszok kötésével. De hogy
                  hallatlan és szent szerelme ilyen gyalázatosan nevetséges képzelgéssé lett, azt
                  nem bocsáthatta meg soha. Új életére gondolt, amely most következik. Sajgó szívvel
                  látta, hogy amit tett, az közte és szülei között soha be nem tölthető szakadékot
                  támasztott. S ezért csak sajátmagát lehetett okolni. Búsan látta be, hogy
                  lelkével, bizalmával, szeretetével most már nem fordulhat azokhoz, akiket ennyire
                  megbántott. Ő a hibás, de a hiba megvan és helyrehozhatatlan. Soha most már a
                  régi nyílt és teljes tekintettel nem nézhet szülei szemébe, mert lehetetlen azt az
                  örökös és jogos vádat elviselni, amelyet azokban a szemekben mindig meg fog látni.
                  S most egyszerre, életében először, végtelenül árvának, egyedülállónak,
                  tehetetlennek érezte magát. Kellett volna valaki, kedves rokon, benső barátnő,
                  bizalmas hozzátartozó és biztos egyéniség, akihez árvaságával fordulhatna. De nem
                  volt senkije.</p>
               <p>Másnap reggel csakugyan megjött Zoltán. Éjszaka utazott, az aggodalomtól nem
                  tudott aludni a hálókocsiban, sápadt volt és gyűrött. Óriási rózsabokrétát hozott
                  magával.</p>
               <p>- Hagyjatok egyedül bennünket, - mondta Magdolna a szülőknek.</p>
               <p>Azok haboztak, de aztán kimentek.</p>
               <p>- Zoltán, üljön ide az ágy mellé, húzza ide a széket. Maga mindig jó és kedves
                  volt hozzám és őszinteséget érdemel tőlem. A szüleim természetesen véletlen
                  balesetről beszéltek magának...</p>
               <p>- Bocsánat, engedje meg, hogy közbevágjak: én ebből egy szót sem hiszek. Ez
                  öngyilkossági kisérlet volt.</p>
               <p>- Igen, az volt.</p>
               <p>- És pedig ama bizonyos valaki miatt, akiről Abbaziában beszélt nekem.</p>
               <p>- Igen, amiatt.</p>
               <p>- Még mindig szereti?</p>
               <p>- Már nem. Olyan rettenetes csalódást okozott nekem, hogy nem is szerelemből
                  akartam meghalni, hanem a csalódás miatt. Nem tudom, ért-e engem. Szóval már nem
                  szeretem, de mindig rágondolok.</p>
               <p>- Szilágyi Ákosra. Persze, hogy rágondol.</p>
               <p>Magdolna megdöbbenésében majd hogy fel nem ült. De sebe fájdalmától felszisszent
                  és visszahanyatlott.</p>
               <p>- Honnan tudja ezt?</p>
               <p>- Utána jártam. Megállapítottam, hogy a maga ismerősi körében csak egy olyan
                  házasember van, akire gondolni lehet. Nem resteltem a fáradságot és minden
                  apróságot megkérdeztettem Fügeden. Találtam rá embert, nem fontos, kit. Mindegy.
                  Mikor megtudtam, hogy egy bizonyos Szilágyi Ákosról van szó, akkor ő utána
                  kezdtem érdeklődni. S amit megállapítottam róla, abból nyugodtan levontam a
                  következtetést, hogy maga előbb-utóbb ki fog ábrándulni belőle. Ez, úgy látom, már
                  meg is történt. Kár, hogy ilyen megrázó körülmények között. De megtörtént, ez a
                  fő. Most tovább megyek: megjósolom magának, hogy el is fogja felejteni. Kislányos
                  ábránd volt ez, nem veendő komolyan. Maga az én feleségem lesz, ehhez a
                  gondolathoz szokjék hozzá.</p>
               <p>- Nem, Zoltán, nem. Én nem tudok...</p>
               <p>- Hagyja csak, ne tiltakozzék. Megjön ez magától. Most másról fogunk beszélni. És
                  pedig sokat, mert soron kívül szabadságot szereztem magamnak. Míg maga teljesen
                  fel nem épül, Pesten maradok. Most meséljen valamit Velencéről.</p>
               <p>Zoltán csakugyan Pesten maradt és az egész napot a szanatóriumban töltötte a
                  Magdolna betegágya mellett. A szülők sokat egyedül hagyták őket. Zoltán
                  szerelemről nem beszélt semmit. Igyekezett szórakoztató lenni. Faluját mesélte, a
                  románokkal folytatott politikai harcot, erdélyi ismerőseiről adott elő
                  történeteket, élénk volt, fáradhatatlan és figyelmes. Minden nap új ajándékot
                  eszelt ki. Annyi szívósság volt benne, annyi törhetetlen nyugalom, annyi erő, hogy
                  Magdolna ennek a szívósságnak, nyugalomnak, erőnek sziklafalához szívesen
                  támasztotta árva szívét. Gyógyulásának ötödik napján következett el
                  tizennyolcadik születésnapja. Zoltán csak úgy roskadt az ajándékoktól, mikor
                  megérkezett, már kora délelőtt. A szobát virággal árasztotta el. Könyveket hozott,
                  drága csipkezsebkendőt, illatszert, és végül Kuglertől olyan tortát, amelyet
                  tizennyolc fehér gyertyácska környezett. Ezt a vacsoránál meggyujtották és hogy
                  koccintani lehessen, pezsgőt is hozattak. De szerelemről, vagy jövő tervekről
                  egyetlen célzás sem esett. Zoltán ezt minden jel szerint megbeszélte a
                  szülőkkel.</p>
               <p>Ha Zoltán nem volt ott, az kínos feszültséget és idegességet jelentett. Hubayné
                  folyton sírt. Már a harmadik napon kirukkolt vele: azért sírt, mert kétségbeesett
                  leánya jövője felől. A balesetről szóló mesét senki sem hiszi, a botrány megvan.
                  Fügedre rettenetes lesz visszamenni, a pletykák tűrhetetlenné fogják tenni az
                  életet. És mit lehet várni a báli idénytől? Mindenki össze fog súgni a Magdolna
                  háta mögött: ez az a híres Hubay-lány, aki öngyilkos lett, biztosan valami férfi
                  miatt.</p>
               <p>- Itt nincs más megoldás, - mondta sírva, - mint azonnal férjhez menni. Én
                  Zoltánhoz nem ragaszkodom, menj akárkihez, csak elfogadható legyen. Ha
                  meggyógyulsz, társaságba fogunk járni, majd talán akad valaki. Imre, um Gottes
                  Willen, beszéljen maga is, mit hallgat itt, mint a csuka, beszéljen vele.</p>
               <p>- Drága fiam, - szólt rögtön az apa, - anyádnak teljesen igaza van.</p>
               <p>Azt a szót, hogy „mókus”, mostanában nem használta. Az érzelmi törés szülők és
                  gyermek között most már titkolhatatlan volt. Magdolna sajgó szívvel szenvedte
                  végig ezeket a jeleneteket. Behúnyta a szemét, összeszorította a fogát és várt,
                  míg vége lesz. „Tönkretettem az életemet, - gondolta magában, - mennyire imádtam
                  őket és ők is engem, most pedig tűrhetetlen ez az idegesség köztünk. Rettenetes,
                  amit tettem, elvadítottam a szívemtől a szüleimet. Bárcsak jönne már Zoltán, hogy
                  ne beszélhetnének.”</p>
               <p>És Zoltán jött. A szanatórium kertjében az őszi pompa pazar színei között édes
                  szomorúsággal ragyogott a szeptemberivégi nap. Ők ültek egymás mellett és
                  meghitten beszélgettek. Nem zavarta őket senki. Vendég egyáltalában csak kétszer
                  jött, igaz, hogy annál mulatságosabb mindakettő. A hatodik napon minden bejelentés
                  nélkül megérkezett Yolanda a mamájával. Az egész család fent volt Pesten, de csak
                  ők ketten jöttek el. A két anya külön vonult, Yolanda ott maradt Zoltán és
                  Magdolna mellett.</p>
               <p>- Rém guszta ez a Pest, - mondta, - csak a férfiak olyan rém szemtelenek ne
                  volnának. Annyira néznek, hogy az már hallatlan. Minden pillanatban el vagyok
                  készülve, hogy megszólítanak.</p>
               <p>Látszott rajta, hogy szeretett volna Magdolnával négyszemközt beszélni, a gyanús
                  és homályos revolver-baleset részletei mód nélkül izgatták. De Zoltán nem
                  tágított. Sőt, ahelyett, hogy a társaság kevesbedett volna, váratlanul még meg is
                  szaporodott: nagy meglepetésre beállított Rozsály Feri beteget látogatni. Magdolna
                  tüntető szeretettel fogadta.</p>
               <p>- Mennyire megemberesedtél! Kész hadnagy lett belőled. Kezdek rád büszke
                  lenni.</p>
               <p>- Bizony múlik az idő, - felelt Feri férfiasan és megpödörte a bajszát. Ekkor
                  látszott, hogy időközben csipetnyi bajusz nőtt az orra alatt, amelyet már meg is
                  lehetett fogni. Yolanda nagy ámulattal és élénk érdeklődéssel szemlélte ezt a
                  bajuszt. És lassanként úgy alakult a társalgás, hogy Zoltán halkan beszélt
                  Magdolnával, Feri pedig halkan beszélt külön Yolandával, közben férfiasan
                  pödörgetve a bajszát. S mikor a társaság oszlott, nem lehetett észre nem venni azt
                  a mély pillantást, amellyel Yolanda a Feri délcegségének adózott.</p>
               <p>A tizedik napon Magdolna teljesen meggyógyult. A professzor kijelentette, hogy
                  elhagyhatja a szanatóriumot. A költözést másnapra tűzték. Este Zoltán még együtt
                  üldögélt Magdolnával az elsőemeleti társalgóban.</p>
               <p>- Most már lassanként és is megyek haza Erdélybe, - mondotta, - és tudnom kellene,
                  hogyan megyek haza. Felteszem a kérdést egyenesen, Magdolna: mi lesz velünk? Ha
                  várnom kell még, szívesen várok.</p>
               <p>- Férjhez szeretnék menni, - felelt Magdolna egyszerűen és nyugodtan, - de nem
                  vagyok magába szerelmes. Maga megérdemli tőlem, hogy őszinte legyek, tehát
                  megmondom őszintén. És még hozzáteszem, hogy nem is... hogy egyhamar...</p>
               <p>- Az nem tesz semmit, - vágott közbe Zoltán, - az majd megjön magától. Csak ez a
                  baj? Más kifogása nincs ellenem?</p>
               <p>- Más igazán nincs. Sőt nagyon meleg hálát és barátságot érzek maga iránt, hogy
                  ezeken a nehéz napokon átsegített.</p>
               <p>- Helyes. Akkor azt ajánlom, hogy most állapodjunk meg a házasságban. Ez csak
                  engem kötelez, magát nem. Három hónap múlva feljövök. Ha nem lesz ellenére,
                  megesküdhetünk. Helyes így?</p>
               <p>Magdolna várt. Szüleire gondolt és fájt a szíve. Végtelen fáradtságot és árvaságot
                  érzett.</p>
               <p>- Nem bánom, ahogy akarja.</p>
               <p>- Köszönöm. Mindjárt beszélek a szüleivel.</p>
               <p>Ez volt eljegyzésök.</p>
               
            </div>
            <div type="chapter">
               <head>
                  X.
               </head>
               <p>Az esküvőt Fügeden tartották meg. Már eleve megállapodtak abban, hogy csendes
                  esküvő lesz, utcai ruhában esküsznek, igen kevés vendéget hívnak és utána a fiatal
                  pár azonnal Velencébe utazik. Magdolna eleinte szabódott Velence ellen. Velencét
                  el akarta temetni szerencsétlen szerelme minden emlékével együtt. De Zoltán
                  ragaszkodott hozzá. Ebben is, másban is már megmutatta, hogy döntő akaratú férj
                  lesz belőle, derék és gyöngéd férj, de teljes és vak engedelmességet követelő.
                  Magdolna belement ennek a jövőnek gondolatába. Még jól is esett neki, hogy nem
                  kell gondolkoznia, nem kell határoznia, csak a szemét húnyja be és történjék
                  minden úgy, ahogy történik.</p>
               <p>Az esküvő napján az anya félrevonta a leányt, hogy négyszemközt beszéljen vele.
                  Kínos zavar látszott minden mozdulatán neki is, leányának is. A varrószobában
                  ültek le beszélgetni. Mikor beléptek, Magdolna egy pillanatra behúnyta a szemét.
                  Ákos jutott eszébe. Aztán leültek és Hubayné megfogta leánya kezét.</p>
               <p>- Drága gyerekem... most elérkeztél ahhoz a nagy naphoz, amely egy leánynak...
                  tudniillik én téged úgy neveltelek... egyszóval vannak bizonyos dolgok...</p>
               <p>Hebegett, piros volt, rettentő zavar kínozta. De ugyanolyan zavar kínozta
                  Magdolnát is. Nem bírta. Elvonta kezét és felállott:</p>
               <p>- Mama, ne fáradj. Én ezeket már mind tudom.</p>
               <p>- Tudod? - szólt az anya meghökkenve, de megkönnyebbülten.</p>
               <p>- Tudok mindent.</p>
               <p>- Hát akkor Isten vezéreljen, édes gyermekem.</p>
               <p>Homlokon csókolta és ugyancsak igyekezett véget vetni a jelenetnek. Magdolna úgy
                  érezte, hogy most már minden mindegy. Semmit a világon nem tudott abból, amit
                  anyja most mondhatott volna neki. Még sejtései is gyerekesen homályosak voltak.
                  De képtelen volt anyjával ilyesmiről beszélni. Apjától is félszegen, zavartan
                  búcsúzott, nem néztek egymás szemébe, igyekeztek túlesni a búcsúzkodáson
                  mindaketten.</p>
               <p>Mikor a vasúti fülkében ketten maradtak, báró Meszlényi Zoltán átkarolta a
                  feleségét és szenvedélyesen szájon csókolta. Magdolna vakon, tehetetlenül,
                  teljes önmegtagadással adta oda a száját. A férfi vadul kezdte a csókot, de semmi
                  viszonzást nem kapván, egyszerre abbahagyta. Megfogta a felesége két karját és úgy
                  nézett a szemébe haragos, önző kutatással.</p>
               <p>- Miért nem csókol vissza? Talán még mindig az a másik jár az eszében?</p>
               <p>Magdolna szeme egyszerre tele lett könnyel.</p>
               <p>- Ez így nem jó lesz, Zoltán, - mondta szelíden és szerényen, - ha maga azt hiszi,
                  hogy még ő jár az eszemben, akkor legyen jó hozzám és segítsen elfelejteni.</p>
               <p>A férfi nézte egy darabig. Orrlyukai tágra nyíltak.</p>
               <p>- Hát majd elfelejti. Adja ide a száját.</p>
               <p>Gorombán és hevesen csókolta tovább. Magdolna megadóan tűrte. Ellenállás nélkül
                  hagyta volna magát megfojtani is. Ugy tűrte a dühös csókokat és a mohó kezek
                  vágyakozó szorongatását, mint ahogy a józan ember türelmes megadással hallgatja a
                  részeg ember értelmetlen hebegését.</p>
               <p>Vége az első kötetnek.</p>
               
            </div>
         </div>
         <div type="group">
            <head>
               Második kötet</head><head>AUGUSZTUS
            </head>
            <div type="chapter">
               <head>
                 I.
               </head>
               <p>Mámi, az öreg székely szakácsné, óvatosan tette be maga mögött az ajtót és
                  suttogva kérdezte:</p>
               <p>- Kezicsókolom, jó lesz, ha ma aprólékot csinálok úgy, hogy estére is maradjon,
                  osztán hónap libát sütünk?</p>
               <p>- Jó lesz, Mámi, - serkent fel Meszlényi báróné a kézimunkájából, - de miért
                  kérdezed már harmadszor? És miért vagy ilyen titokzatos?</p>
               <p>- Keziccsókolom, úgy megszoktam mán a vigyázatot a kummunista időbe, hogy még most
                  se tudok hozzászokni a hangos beszédhe. Jaj, báróné lelkem, mi van kint az utcán!
                  Mennyi oláh katona! De meg a nagy ujságot nem is mondtam, amér begyüttem: a
                  házmestert bevitték az oláhok. Csak az imint. Két oláh katona gyütt érette, amér
                  kummunista vót, oszt a házbul feljelentette valaki. Elsőbb járt a szája, akkor
                  kapott két olyan pofont, hogy nékiesett az ajtónak. Ejszem többet aztán nem is
                  szájalt. Vitték. Tán azóta mán meg is nyuvasztották alaposan. De ha felakasztják,
                  nem elég az nékem. Elsőbb még kínozgatni kéne küssé.</p>
               <p>- Nono, Mámi, nono. Komisz ember, de gyerekei vannak.</p>
               <p>- Ott egye meg az íz, ahun van. A báróné mán elfelejtette, mikor a liftnél azt
                  mondta a bárónénak, hogy „azannya teremtésit”. Hát mikor a kisfiú karját
                  megfogta a kapuba, oszt elrántotta? Én még nem felejtettem el. Szeget kéne neki
                  verni a körme alá, én mondom. S mikor kiállt az udvarra, oszt felordított hozzánk,
                  hogy „büdös burzsujok, elég volt a zongorázásbúl!” Ó csak szájon vághatnám a magam
                  kezivel vagy kétszer, azt adná a jó Isten...</p>
               <p>- Jól van, Mámi, ereggy a konyhára, végezd a dolgodat. Mindjárt megyünk sétálni a
                  gyerekekkel a szigetre, egy órára itthon leszek, félkettőkor eszünk. A gróf úr is
                  itt ebédel.</p>
               <p>Mámi engedelmesen kivonult. De fejét megcsóválta vérszomjúságában, mert a
                  házmesterre gondolt, aki a kommün hónapjai alatt állandó rettegéssé,
                  megaláztatássá és gyalázatos kínná tette életöket. Az ajtóból azonban
                  visszafordult.</p>
               <p>- Báróné lelkem, hát ezekkel a prolikkal mi lesz? Akik bétörtek ide, a mi
                  kvártélyunkba? Azokat mikor zavarjuk ki innen? Most mán nem urak ezek a nyavalyás
                  vörösök.</p>
               <p>- Nem tudom, Mámi, nem tud még senki semmit. Na eriggy, eriggy.</p>
               <p>Az ajtó becsukódott. Magdolna odament az utcai ablakhoz és kitekintett, hogy mit
                  vegyen magára. Bár válogatni valója nem sok maradt szekrényeiben, de az időjárást
                  akarta megnézni. Lent az Andrássy-úton szikrázott a külső világ a hőségtől.
                  Szórványos járókelők mendegéltek az utcán, kopottan, rongyosan legtöbbje.
                  Feltűzött szuronyú román járőrt is lehetett látni, az útközépen baktattak
                  altisztjök mögött az idegen legények, lihegve a hőségtől és bámészkodva a városra,
                  amelyet most hatalmukban tartottak. Vajjon van-e köztük körösgyarmati? Vagy a
                  regátból valók talán? Magdolna emlékében felszínesedett tízéves erdélyi életének
                  emléke. A körösgyarmati szolgabíróság. Majd férje fellépése, mandátuma, a falusi
                  kastély, a kolozsvári lakás, a zsuki versenyek, a tasnádi fürdőzés. Nézte az
                  Andrássy-utat, de hajdani életét látta, mielőtt özvegysorba került. És
                  révedezésébe ismét ajtónyitás csikordult bele. Phil volt, aki benyitott, az angol
                  nevelőnő.</p>
               <p>- What do you think about the weather, Phil?</p>
               <p>- It’s rather sunny, isn’t it? Is your ladyship going to take the children
                  out?</p>
               <p>- Yes, I do. Immediately.</p>
               <p>- Well, I’m going to dress them.</p>
               <p>Phil szokása szerint levette szemüvegét, minden ok nélkül mindkét üveget gondosan
                  megtörülte, visszatette orrára, aztán kiment. Magdolna még az ablaknál maradt,
                  mintha multját onnan láthatná legjobban. A román bakákról az erdélyi birtok jutott
                  eszébe, a kies és felejthetetlen Hunyadszeg, oszlopos kastélyával, fenyves
                  dombjaival, málnabokraival. Azt Zoltán vette meg egy Wesselényi-hagyatéktól azon a
                  pénzen, amelyet a Clarisse nénitől örökölt fügedi birtok vételáraként kaptak.
                  Vajjon mi lesz most azzal a birtokkal? Kik ülnek most a kastélyban, amelyből azon
                  a borzasztó éjszakán akkora izgalom közepette menekült a két gyerekkel
                  parasztszekéren, a falu ittas, fejszés és gyujtogató oláhjai elől, nem menthetvén
                  többet magával, mint a sebtiben összekapkodható legszükségesebb testi fehérneműt?
                  Őrült világ, eszeveszett Világtörténelem. A minap még vöröskatonák járkáltak lent
                  az utcán, a viciné foghegyről elvtársnőnek nevezte őt és rivalgó hangon
                  veszekedett gyerekeivel, most román katonák bakkancsa kopog a kövön. Vagyon, élet
                  jövő, gyerekek sorsa úgy kavarog az élet forgószelében, mint valami felkapott
                  pehely, amelynek alélt táncát alig követheti a szem.</p>
               <p>A szomszéd szobából hangos lárma hallatszott, az a rendes és gyakorta ismétlődő
                  lárma, amelynek hallatára már gépiesen indult rendet csinálni: leánya és Phil
                  veszekedtek. Benyitott. Valóban ott álltak szemközt egymással hadi testtartásban
                  az aszott angol nevelőnő és a tizenkétéves gyermeklány. Heves szóváltás folyt
                  köztük.</p>
               <p>- Mi az megint? - kérdezte Magdolna.</p>
               <p>Mindaketten egyszerre kezdték el az angol mondatok heves áradatát.</p>
               <p>- Egyszerre csak egy beszél. Phil az első, maga addig hallgat, Klári.</p>
               <p>Phil elmondta a tényállást. „The young lady” olvas és nem hajlandó megkezdeni az
                  öltözködést addig, míg a fejezetet el nem olvasta. Bezzeg a kisfiú, akit családi
                  körben Pocoknak hívtak, már szorgalmasan öltözködött maga, hallgatag módján,
                  senkire sem figyelve ismeretlen tünődéseiben. Mikor Phil befejezte, következett
                  Klári.</p>
               <p>- Amit Phil mond, az csak egyik fele az egésznek. Mert én azt mondtam, hogy
                  öltözködés közben is tudok olvasni. Harisnyát húzni úgy is tudok, hogy nyitva van
                  előttem a könyv. Ha én rendesen öltözködöm, miért fáj az neki, hogy közben nézem a
                  könyvet? Mama, légy szíves, adj egy határidőt, akkorra kész leszek, és pont.</p>
               <p>Magdolna habozott kissé. Megint el kellett ismernie, mint igen sokszor, hogy gyors
                  észjárású és győzelemvágyó leánya zavart helyzetbe hozza. Ott álltak előtte
                  ketten: Phil és leánya. Phil hat esztendeje élt a családban, önfeláldozó, angyali
                  lelkű lény, richmondi orvos leánya, aki semmiféle bajban nem hagyta el őket, aki
                  velük menekült a borzasztó hunyadszegi éjszakán, aki angol állampolgári rangjának
                  gőgjében szembeszállott idefenn a kommunistákkal, aki elment a Ritzbe az összekötő
                  tisztekhez az asztalt verni, akinek országcímere ott díszlett a lakás bejáratán,
                  megnyervén még egy külön szobát a család számára. És ott állott saját gyermeke, az
                  eszes és konok kis Klára, aki mintha kicsinyített mása lett volna elesett apjának:
                  ugyanazt a háboríthatatlan hatalomvágyat, nyugodt csökönyösséget és vas-logikát
                  hordta arcán, mint a néhai báró Meszlényi Zoltán. „Ő mindnyájunk közt a
                  legerősebb”, - gondolta Magdolna. És noha minden jellel szerette volna háláját az
                  angol leány iránt kimutatni, leánya ellen dönteni nem volt képes.</p>
               <p>- Jól van, - mondta képmutató döntéssel, - Philnek van igaza és nem neked. Tíz
                  perc mulva készen kell lenned. Hogyan öltözködöl és mit csinálsz közben, azzal nem
                  törődöm, de Phil azt mondta, hogy öltözködjél, tehát tíz perc mulva legyél készen,
                  és azzal vége. Veled mi van, Pocok?</p>
               <p>A vézna, angyalarcú kisfiú rámosolygott anyjára. Ugyanazzal a mosollyal, amely
                  valaha Fügeden Hubay Imre arcát olyan lágyan meg tudta fényesíteni.</p>
               <p>- Én mindjárt mehetek is, mama.</p>
               <p>Tizenegyéves volt a fiú, vékony növésű, nyúlánk, sápadt halántékú. Furcsa komoly
                  kis arcot hordott, de ez a komoly kis arc mindig valami túlvilági derűtől
                  fénylett. Különös kis öreg volt ez a gyerek, tökéletes engedelmessége inkább
                  felnőtt bölcsességnek, illedelmessége inkább egy felnőtt ember melancholikus
                  világszemléletének tetszett. Magdolna bólintott, mint olyan szülő, aki sokat tart
                  pártatlanságára, de mikor becsukta maga mögött az ajtót, könnybe lábbadt a szeme.
                  Klári olyan egészséges volt, mint a makk, a gyermekbetegségeket játszva úszta meg,
                  a maga eszével gondolkozott, okos volt, erős és biztos: olyan gyerek, amilyet
                  bármilyen anya csak kívánhatott magának. De az anyának, ahogy kiment,
                  pillantásában benne maradt a kis Pocok harisnyahúzó kezének képe. Ennek a
                  kisfiúnak feltűnően hosszúkás, vértelen keze volt, amelyet a sors, mintha külön a
                  zongorázáshoz teremtett volna. Nőies, gyengéden kékeres kezével a kisfiú
                  bámulatosan zongorázott, akarata nem volt semmi, a háziorvos folyton a tüdejét
                  gyengéllette. A világból semmi sem létezett számára, csak imádott anyja, a muzsika
                  és hallgatag ábrándjai. Kis cherubnak tetszett, aki nem e világból való.
                  Átszellemült szőkeségében volt valami megindító és tiszteletreméltó. Apjához nem
                  hasonlított semmit. Az elesett Meszlényi báró maga volt az élet hétköznapi
                  vasakarata és a kemény célratörés. Második gyereke, ez a fiú, valami elő nem írt
                  ünnepnapot hordott szőke fején és a nevelésnek igen könnyű anyagot szolgáltatott:
                  puha kis lényének csak vágyai voltak, akarata nem: anyjához és a zongorához
                  vágyódott csecsemőkora óta, egyébként szelíd engedelmességgel teljesített minden
                  mást, ami mindegy volt neki.</p>
               <p>- Rendesen öltözködjél, Pocok! - szólt Magdolna színleges keménységgel, mint az
                  olyan anya, aki restelli magában, hogy egyik gyermekéhez sokkal közelebb áll, mint
                  a másikhoz, s ezt külső tárgyilagossággal túlzottan igyekszik igazolni.</p>
               <p>- Igenis, mama, - szólt szolgálatkészen a kisfiú, mialatt az ajtó becsukódott, s
                  mialatt nővére semmivel nem gondolva tovább olvasta a „Leila Angliában” című angol
                  ifjúsági regényt és Philt lenézve, immel-ámmal húzta tovább harisnyáját.</p>
               <p>Magdolna maga sietett gyorsan átöltözni. Nem volt más dolga, mint ledobni magáról
                  a virágmintás házi pongyolát és fején keresztül magára húzni fehér piké nyári
                  ruháját. Fűzőt már régóta nem hordott; félje halála óta ez volt a szabadság
                  egyetlen előjoga, amelyet megengedett magának. Tudta, hogy csípője kifogástalan,
                  és nem hiúságból, amelyből kevés lakott benne, hanem a valóban szép nők
                  önérzetéből restelte volna, hogy termetét mások előtt mesterséges eszközökkel
                  kellesse. Belebújt a fehér ruhába, hajviseletén hanyagul igazított egyet-mást,
                  fehér sapkát húzott a fejére, még egyszer elégedetten a tükörbe pillantott, aztán
                  újra benyitott a gyerekszobába. Phil és Pocok már készen várták az indulást, de
                  Klári még korántsem volt készen. A tükör előtt ült, hogy fehér sportsapkáját a
                  fejére igazítsa, de a tükör alatt ott volt most is a regény.</p>
               <p>- Össze kellene szidnom, - gondolta Magdolna.</p>
               <p>De mégsem szidta össze. Állt és várakozott, ezzel jelezve, hogy lehetne indulni;
                  ezzel igyekezvén sürgetni a lassan készülődő kislány tapintatát. De az nem
                  engedte magát zavartatni. Olvasott a tükör előtt, olykor a maga elé tett
                  karkötőórára pillantott s egyszerre felpattant, a sapkát kétoldalt
                  megigazítva.</p>
               <p>- A tíz perc letelt, miért nem megyünk? Folyton várni kell rátok.</p>
               <p>Neki lett igaza. Phil még esernyőjét kereste, amely nélkül soha nem hagyta el az
                  Andrássy-úti ház kapubejáratát. Pocok szaladt orvosságát bevenni, amelyet
                  délelőttre is előírt a háziorvos, Magdolna pedig ráeszmélt, hogy táskáját még nem
                  vette magához.</p>
               <p>- Na tessék, - mondta Klári, - engem piszkálnak, és mikor menni kell, nincs készen
                  senki.</p>
               <p>Végül elindultak négyesben. A kapu alatt a vicinével találkoztak, aki a pár nap
                  előtti félelmes elvtársnő-sárkányból bámulatos átmenettel alázatos és
                  tisztességtudó asszonysággá változott.</p>
               <p>- Kezeit csókolom, méltóságos báróné.</p>
               <p>Magdolna mozdulatlan arccal bólintott. Haladt tovább gyerekeivel. De a viciné
                  útját állotta:</p>
               <p>- Kérem szépen, ha nem tetszik haragudni, volna egy kérésem a méltóságos
                  bárónéhoz.</p>
               <p>- Mit akar, Misikné?</p>
               <p>- Hogy hát keziccsókolom, az hírlik, hogy mindenkit a törvény elé visznek, hát én
                  alázatosan megkérném a méltóságos bárónét, hogy tessék mellettem tanuskodni, meg
                  az uram mellett, ha kell, hiszen mink mindig csak a méltóságos báróné javát
                  néztük, keziccsókolom, ha volt valami félreértés, arra a házmester kényszerített
                  bennünket, őt már el is vitték, rossz ember az nagyon, megmondhatom, hogy az ezüst
                  gyümölcsöstálat, amit úgy tetszett keresni, ő vitte el, de beolvasztották, de még
                  sok egyebet is tudok én, keziccsókolom, csak tessék mellettem tanuskodni nem fogja
                  megbánni méltóságos báróné...</p>
               <p>Klári nem várta meg, amíg anyja felel. Előre lépett és belenézett a viciné
                  arcába.</p>
               <p>- Maga éppen olyan komisz volt, mint azok. Engem meglökött a lépcsőn. És
                  hallottam, amikor kiabált a lépcsőházban, hogy most már nincs „báróné” és majd
                  jönnek a bőrkabátos Cserny-fiúk és akkor mi szorulni fogunk. Hát csak ne nagyon
                  beszéljen. És a hintánkat maguk lopták el...</p>
               <p>A viciné bánatos-édesdeden félrehajtotta a fejét.</p>
               <p>- Jaj, lelkem, kis báróné, hogy is mondhat ilyet. Hiszen az a hinta is a
                  házmesteréknek kellett, mán csak ne tessék azt mirajtunk keresni. Kezit csókolom,
                  méltóságos asszony, Isten látja a lelkemet...</p>
               <p>Magdolna közbevágott.</p>
               <p>- Most nem érek rá, Misikné. De engem ne idéztessen sehová, én nem szeretek ilyen
                  dolgokban résztvenni. Klári, ne beszéljen bele mindenbe, ha nem kérdezik. Most
                  menjünk.</p>
               <p>A viciné ottmaradt koldus-alázatának zavartságában, szurtos és foltozott kötényét
                  símogatva. Az alagsor nyitott ablakából kihallatszott a házmesterné óbégatása:</p>
               <p>- Ajjajjaj, mi lesz az én szegény urammal, ajjajjaj, mi lesz velem, teremtő
                  Isten...</p>
               <p>Siettek kifelé. Magdolnát elviselhetetlen ellenérzéssel töltötte el a szemétnép
                  ijedelme, ahogy most fenyegetett férgekként vonaglottak a porban. A kommün
                  béklyótlansága felszabadította aljas ösztöneiket, s mikor most újra lecsapott
                  rájok a büntető erőtől való félelem, ugyanolyan undokok voltak csúszó-mászó
                  rettegésökben, mint előbb fogvicsorgató rosszaságukban és erőszakosságukban.</p>
               <p>- Az Oktogonon figyeljünk, - szólt Phil angolul, - mister Bodó ott vár, hogy
                  elkísérjen bennünket.</p>
               <p>Klári orvul meglökte öccsét és gúnyosan elmosolyodott. Bodó volt a Pocok
                  zongoraoktatója és Phil hallgatag szerelmének tárgya. Bodó úr mindössze egy
                  hónapja tanította Pockot zongorára, de ez a mindig száraz és egyhangú angol
                  vénkisasszonynak elég volt, hogy váratlanul és érthetetlenül fellángoljon. A
                  család ezt rögtön észrevette. Az anya mosolygó és megbocsátó jóindulattal
                  szemlélte, Klári kinevető lenézéssel, Pocok pedig sehogysem: ő nem szemlélt a
                  világon semmit. A legnagyobb szenzációk történhettek volna előtte, ő elfordította
                  volna szemét, hogy tizenegyéves figyelmével olyan gondolatokba merüljön,
                  amelyeket nem ismerhetett senki.</p>
               <p>Bodó valóban ott várta őket az Oktogon sarkán. Nyurga, szeplős, szőke ember volt
                  Bodó, feltünően hajlott karikalábakon kacsázva járta az élet most oly
                  viszontagságos útjait és az volt a szokása, hogy minden mondata előtt megreszelte
                  a torkát. Már messziről üdvözölte őket levett kalappal, de a kalapot aztán
                  restellte visszatenni fejére, csak forgatta ujjai között. Ugy várt, egyik
                  karikalábáról átállva a másikra, míg ezek oda nem értek. Az általános üdvözlésnél
                  Phil szemüvege megrezzent és veres angol orcája színesebbé változott. De Bodó nem
                  sok ügyet vetett rá. Mindenekelőtt Magdolnának csókolt kezet a rajongó alázat
                  forróságával, aztán Pocokhoz fordult. Imádat lángolt a szemében, ahogy a kisfiút
                  szemlélte. S a gyermek arcán is a szeretet csendes és szelíd mosolygása futott
                  keresztül.</p>
               <p>- Meg vagyunk mentve, méltóságos asszonyom, - szólt Bodó, miután a sok hónapi
                  megszokás következtében előbb óvatosan körülnézett, - remek híreket kaptam. Jönnek
                  a fehérek és kiverik a románokat. Szegedről jönnek. Minden elő van készítve.</p>
               <p>- Az jó volna, - bólintott nyájasan Magdolna.</p>
               <p>Nem akarta a hírhozó nagy boldogságát rontani, de ő sokkal többet tudott, mint a
                  karikalábú Bodó. Előző nap este hosszasan beszélt Korff gróffal, a tengerésszel,
                  akinek megvoltak az összeköttetései a szegedi és a bécsi magyar emigrációval
                  egyaránt. Attól tudta, hogy mi készül: a románok rövidesen kivonulnak s a
                  kiürített várost átadják annak az új magyar hadseregnek, amelyet Horthy Miklós, a
                  világháború legutolsó flottafőparancsnoka érthetetlen módon meg tudott szervezni a
                  Dunántúl. Mindezt Bodó nem tudhatta. És egyelőre nem is kellett megtudnia.</p>
               <p>Magdolna rövid idő alatt nagyon megszerette ezt a Bodót. Megvesztegette az az
                  imádat, amellyel a zongoraoktató az ő fiát körülvette. Az oktató lángelmének
                  tartotta a gyereket, s ha az anyával beszélt róla, torokreszelő hebegése egyszerre
                  ékesszólássá változott. A legvakmerőbb jóslásokkal beszélt Pocokról, második
                  Lisztnek, kis Mozartnak nevezte, és ha maga közel járt a negyvenhez, erről a
                  kisfiúról olyan tisztelettel tudott szólani, mint az agg hírességekről szokás.
                  Naponta egy órát volt köteles foglalkozni a gyerekkel, de rendszerint korábban
                  jött és sokkal későbben távozott, mint kellett volna, egyéb órái rovására. Mert
                  órái, mint népszerű oktatónak, még a kommün alatt is akadtak, csak a honoráriumban
                  volt különbség: néhol szárazbabot, másutt vidékről csempészett tojást kapott.
                  Meszlényiékhez is így került: valahogyan kitudta, hogy a tamási birtokról a báróné
                  mindig fel tud hozatni hol lencsét, hol baromfit, hol egyebet. Ajánlkozott tehát
                  óraadónak az eddigi tanárnő helyett, aki kiszökött Bécsbe. Élelmiszert kötött ki
                  fizetségül, de mikor a kisfiú tehetségével megismerkedett, szívesen fizetett
                  volna még ő maga is, csak hogy ezt a gyereket taníthassa.</p>
               <p>- Benne leszek a művészettörténetben, - mondta Magdolnának, - tanítani fognak
                  engem az iskolákban, hogy a nagy lángelme, báró Meszlényi Imre, az én kezem alatt
                  fejlődött. Sajnos, nem sokáig fejlődhetik. Idestova eljön az az idő, mikor Pocok
                  már nem tanulhat tőlem semmit. Nem is tudom, mit fogok én akkor csinálni, úgy a
                  szívemhez nőtt ez a gyerek.</p>
               <p>Magdolnát meghatotta a zongoratanár mértéktelen szeretete. Klárit is gyermekének
                  érezte, kétségtelenül. Volt olyan nyolc nap, mikor a kislány hastífuszon esett
                  keresztül, hogy ő nem vetkőzött le és ott virrasztott a gyerek betegágya mellett,
                  olykor félálomban elszenderedve egy-egy negyedórára, de akkor is, még félálmában
                  is, virrasztva egész idegrendszerével. Amit azonban fia iránt érzett, az több volt
                  a természetes anyai szeretetnél. Érzéseit maga is próbálgatta és méregette néha,
                  ha a fiúcskáról gondolkozott: vajjon hajlandó volna odaadni ezért a gyerekért
                  félkarját, vagy féllábát? Lelkébe nézett és ott tisztán látta a magától értetődő
                  hajlandóságot. Hogyne adná oda, akár most rögtön odafeküdnék az amputálóasztalra,
                  hogy hátralévő életét bénán töltse. S mikor most meglátta, hogy Bodó milyen
                  babonás imádattal vonzódik a gyerekhez, mindjárt szívébe fogadta a derék, szeplős
                  zongoramestert, holott eddigi élete tartózkodóvá és nehezen barátkozóvá tette.</p>
               <p>Az Oktogonon villamosra ültek. Nehéz volt helyet kapni, kivált ekkora társaságnak
                  egyszerre, de valahogyan feltuszkolódtak. Ülőhely nem jutott Magdolnának, a kommün
                  alatt eldurvult szokások senkit sem biztattak arra, hogy az álldogáló hölgyeknek
                  felajánlja ülőhelyét. Nem is igen beszélgettek: az elmúlt hónapok leszoktatták
                  őket arról, hogy nyilvánosan beszélgessenek. Csak mikor a Margithíd közepén
                  lecihálódtak a kocsiról, akkor kezdtek beszélgetni. Hamarosan elérték a lóvasúti
                  állomást. A lovacska lehajtott fejjel, mélabúsan várta a kocsi indulását, a
                  lóvasúti kalauz és a kocsis csendes beszélgetésben töltötték az időt a
                  menetrendszerű percig. Nyilván a románokról beszélgettek, a kommün elbukásáról, a
                  Budapesten székelő külföldi missziókról, a kommunista „fehér pénz” és az értékálló
                  régi „kék pénz” sorsáról, a liszthiányról, a kenyérjegyről, a cigarettahiányról, a
                  teljesen ismeretlen jövőről, a megtébolyodott hétköznapok világtörténelmet jelentő
                  kis részleteiről.</p>
               <p>- A tejcsarnokig lóvasúttal megyünk, - mondta Magdolna, - aztán leszállunk és
                  nagyot sétálunk, gyerekek.</p>
               <p>Hevesen sütötte őket a nyárvégi nap, árnyékot kerestek a közeli lócán, de aztán
                  jobbnak látták felszállni a lóvasúti kocsiba. Magdolna figyelte szótlan fiát.
                  Pocok behunyta a szemét és a nap felé tartotta áttetsző bőrű, vézna arcát és
                  mozdulatlanul ült a helyén. Nem lehetett tudni, alszik-e, vagy tünődik magában.
                  Klári annál élénkebben izgett-mozgott. Helyet cserélt háromszor is, leszállt
                  hirtelen valami virágért, amelyet meglátott a gyep szélén, leszakította és
                  visszaugrott. Megtapogatta az ülést, megvizsgálta az ablakléceket, jött-ment,
                  minden érdekelte, szüntelenül mozgott benne a cselekvő élet. A Duna budai oldala
                  felől hajókürt bődült bele a nyári délelőtt rekkenő csendjébe. Ekkor Pocok
                  kinyitotta a szemét és mint aki csodát lát, maga elé mondotta.</p>
               <p>- Desz-dur.</p>
               <p>- De fiacskám, - szólt rögtön Bodó, - Desz-moll is lehet.</p>
               <p>De a fiú fejét rázta.</p>
               <p>- Nem. Ez Desz-dur.</p>
               <p>És halkan dúdolni kezdett magában valamit, mialatt két szemét megint lehúnyta.
                  Phil, vagyis teljes nevén Miss Phyllis Darton, Bodóhoz fordult, hogy társalgást
                  kezdjen. A maga angol módján az időjárást választotta kiindulásul. De nem
                  boldogult Bodóval, mert az nem tudott semmit angolul, ő pedig éppen csak hogy
                  törte valahogyan a magyart. Pár kínlódó mondat után reménytelenül abba is hagyta.
                  De szemüvege alól nagy izgatottan szemlélte a szeplős embert, vagy regényes
                  szeméremmel a padlót vizsgálta.</p>
               <p>Végre elindult a lovacska. Más utas nem is volt, csak ők. A kocsi nyikorogva
                  haladt előre a sínpáron, jobbról-balról lombokat és madárcsicsergést hagyva el
                  maga mellett. S olykor román katonákat. A tejcsarnoknál lekászolódtak. Phil rögtön
                  úgy igyekezett csoportosulni, hogy Bodóval kisérjék az egyik gyereket s a másik
                  gyereket az anyának hagyják, de ez nem ment sehogysem. Bodó mindenáron a bárónéval
                  óhajtott együtt menni, s addig csetlettek-botlottak, amíg Phil belenyugodott a
                  változhatatlanba: ő ment elől a két gyerekkel, az anya pedig néhány lépésnyire
                  követte őket a zongoraoktatóval.</p>
               <p>- Roppant örvendek ennek a kis kirándulásnak, - mondotta a szokásos
                  torokköszörülés után Bodó, - most beszélgethetünk egy kicsit Pocokról, méltóságos
                  asszonyom.</p>
               <p>- Igen, hogyne, - szólt élénken Magdolna, - van valami ujság a tanulásával?</p>
               <p>- Ujság nincs, mindig a régi: hihetetlen módon halad. A bárónénak fel kell
                  készülnie arra, hogy a gyermek nem maradhat itthon. A jövője követeli, hogy valami
                  nagy külföldi mesterhez kerüljön. Ezt azért teszem szóvá, mert... a mai őrült
                  időkben az utazás... és az anyagi eszközök... bocsánatot kérek, ha ilyen intim
                  dolgokról beszélek... de igazán nem kiváncsiságból...</p>
               <p>- Jó, jó, kedves Bodó, ne mentegetődzzék. Ha valakinek szabad bizalmas kérdéseket
                  feltenni, magának bizonyára szabad. Felelnék is, ha ma ilyen kérdésre bárki is
                  tudna felelni. Papíron gazdag asszony vagyok, nagybirtokosnak nevezhető vagyonom
                  van Kolozsmegyében. Azonkívül van egy jóval kisebb birtokom, a tamási puszta, ezt
                  maga is jól tudja. Ez mind benne van a telekkönyvben. De én sem tudom megmondani
                  és maga sem, hogy a gyakorlatban ez mit jelent. Lehet, hogyha a viszonyok
                  tisztulnak, gazdag asszonynak tudhatom magamat. De lehet, hogy éppen csak meglesz
                  a gyerekek számára a betevő falatunk.</p>
               <p>- Persze, persze. Ilyen idők és a báróné mellett nincsen senki. Bocsánatot kérek,
                  ha nem vagyok indiszkrét, mikor méltóztatott a férje ő méltóságát elveszteni?</p>
               <p>- A háború kitörése után nemsokára. A férjem önként jelentkezett mindjárt
                  kitöréskor. Az orosz frontra került, ott tüdőgyulladást kapott és a tábori
                  kórházvonaton meghalt. Levelet sem kaphattam már tőle; akik vele voltak s akiket
                  sorra felkerestem és kikérdeztem, mind egyformán mondták el, hogy betegsége
                  hírével nem akart bennünket nyugtalanítani, mert meg volt győződve, hogy jobban
                  lesz. Akkor aztán elvesztette az eszméletét és többet nem is tért magához.</p>
               <p>- Hős volt, - mondta Bodó kissé ünnepélyesen hízelegve, - a báró úr ő méltósága
                  igazi hős volt.</p>
               <p>- Mindenesetre meghalt, - mondta Magdolna, - pedig nem kellett volna meghalnia.
                  Mint képviselő, itthon maradhatott volna. De úgy tartotta, hogy kötelessége
                  kimenni, már csak a példaadás kedvéért is. Soha még nem ismertem embert, akinek az
                  a szó, hogy kötelesség, annyit jelentett volna, mint neki. Azzal még tartozom is
                  az emlékének, hogy mihelyt utazni lehet, felkeressem a sírját. A gyerekeket is
                  szeretném elvinni az apjok sírjához.</p>
               <p>Itt elhallgatott Magdolna. Aztán kisvártatva halkabban és egészen más hangon
                  hozzátette:</p>
               <p>- És a másik sírhoz.</p>
               <p>- Másikhoz? Milyen másikhoz?</p>
               <p>- Apám sírjához. A férjemet Lembergben temették el, apámat Sokoliki nevű lengyel
                  faluban.</p>
               <p>- Kedves atyja is elesett? - kérdezte Bodó megütődve.</p>
               <p>- El. Ő is önként jelentkezett. Mint huszárőrnagy vonult be. Előbb mögöttes
                  szolgálattételre osztották be, de ezért nagyon haragudott és addig
                  erőszakoskodott, amíg kikerült a tűzvonalba. Mindjárt az elején Zimonyba került,
                  ott egyszer embereivel együtt körülfogták a szerbek és neki egy egész éjszakát
                  vizes árokban elrejtőzködve kellett töltenie, hogy csak a feje látszott ki a
                  vízből. Ettől súlyos asztmát kapott és kiszuperálták. De ő nem nyugodott bele.
                  Addig nyaggatta a katonai hatóságokat, amíg embereket kapott kiképezni. Öreg
                  népfelkelőket. S mikor azok kimentek a frontra, ő is velök ment. Nem lehetett
                  visszatartani. Galiciából még írt, hogy teljesen meggyógyult az asztmája és nem
                  kell aggódnunk érte. Kint volt az első vonalban, kapott ezüst vitézségi érmet is.
                  Egy napon aztán tábori lapot kaptam tőle, amelyben pár szóval azt írta, hogy aznap
                  éjjel valami fontos feladatot kell végrehajtania, imádkozzam érte és imádkoztassam
                  a gyerekeket is. A férjem akkor már elesett. Új tábori lapot nem kaptam és
                  kimondhatatlan izgalomban éltem. És egy napon a tisztiszolgája érkezett meg
                  Hunyadszegre, ennek a Máminak, a mi mostani szakácsnénknak a fia, akit maga is
                  ismer. Tőle tudtam meg, hogy elesett. Úgy volt a dolog, hogy egy cseh brigadéros
                  volt ott a parancsnok, bizonyos Borovica nevű. Ez gyűlölte a magyarokat és minden
                  veszedelmes feladatra magyar tiszteket válogatott ki. Valamennyi egymásután
                  otthagyta a fogát. Sokoliki mellett van egy domb, annak a tetején orosz
                  gépfegyverek ásták be magokat. Tüzérségünk nem volt, a rohamokat előkészíteni nem
                  lehetett. A fiatal magyar tisztek mind elestek már, de a cseh brigadéros
                  ragaszkodott ahhoz, hogy a gépfegyvereket újra és újra meg kell rohamozni. Apám
                  ekkor elébe állt és a szemébe vágta, hogy tervszerűen pusztítja a magyarokat. Ezen
                  összevesztek. A brigadéros kijelentette, hogy apámat hadbíróság elé állítja és
                  lefokoztatja. Apám erre azt felelte, hogy jól van, másnap reggel tartóztassák le,
                  de előbb éjszaka azt a rohamot még megcsinálja. Azokkal az öreg népfelkelőkkel,
                  akiket ő képzett ki, éjszaka fel is lopódzott a hegyre. Volt ott egy tisztás, jó
                  hosszú, annak a túlsó végén voltak a gépfegyverek. Reggel hét órakor apám támadást
                  parancsolt. Ő maga ugrott ki legelőször a fák közül. Azonnal meghalt. A holttestét
                  csak másnap éjjel hasoncsúszva tudták lehozni az emberei. Csonttá volt fagyva.
                  Tizenkét golyót kapott.</p>
               <p>- Borzasztó.</p>
               <p>- Igen, borzasztó. Ott temették el Sokoliki faluban, Galiciában. A sírját
                  megjelölték. Nincs nap, nincs óra ma sem, hogy eszembe ne jutna.</p>
               <p>- De biztos, hogy igazat mondott az a tisztiszolga? Hátha foglyul esett?</p>
               <p>- Nem, nem. Hivatalos értesítést is kaptam az ezredtől. A zsebeiben talált apró
                  holmit is megkaptam. Azt a képet is, amelyet mindig magánál hordott. A férjem
                  csinálta rólam és a gyerekekről a hunyadszegi parkban. Lássa, Bodó, nem is sírok,
                  mikor ezt elmondom. Már nem sírok. Évek óta minden áldott nap végiggondoltam én
                  ezt...</p>
               <p>Abbahagyta. Lovas ember bukkant fel a fordulónál: román tiszt. Csinos fiatalember
                  volt, vadonatúj, elegáns egyenruhát hordott, derekán meglátszott, hogy erősen be
                  van fűzve. Nyilván reggeli sétalovaglását végezte a megszállott városban.
                  Cigarettázott. Ránézett Magdolnára és pillantásában a meglepetés érzéki tüze
                  villant fel. Meglassította lovát, úgy nézett vissza igen feltűnően. Már-már attól
                  lehetett tartani, hogy megáll és megszólítja az ismeretlen magyar hölgyet. De
                  meggondolta magát mégis, gyorsabbra indította a lovat. Azonban visszanézett
                  folyton, míg a fák sűrűje el nem fedte.</p>
               <p>- Érzi ezt? - kérdezte Magdolna a levegőbe szagolva.</p>
               <p>- Erős illatszer, - felelt Bodó bólintva, - érzem. Azt hallom, ezek szeretik az
                  erős illatszereket. De tessék folytatni. Azaz, hogy ezzel a két hősi halállal vége
                  is volt, gondolom...</p>
               <p>- Ó nem, nem volt vége. Anyám, mikor a borzasztó hírt megkapta, ágynak esett.
                  Semmiféle orvos nem tudta megmondani, mi a betegsége. Olyan orvos is volt, akit
                  Pestről hozattunk hozzá, s aki azt mondta, hogy a világon semmi baja. De tíz nap
                  alatt meghalt. Ott voltunk mellette az utolsó percig. Klári fogta a kezét.
                  Követelte. Klári volt a kedvence szegénynek. Azóta, egyedül vagyok a két
                  gyerekkel.</p>
               <p>Bodó erőset köszörűlt a torkán. De olyan különös módon, hogy Magdolna önkéntelenűl
                  rápillantott. És megütődve látta, hogy a zongoratanár súlyosan elpirúlt arcán
                  valami izgatott belső küzdelem görcse vonaglik.</p>
               <p>- És ez a magány... ez... ez...</p>
               <p>Megakadt Bodó, hangja úgy remegett, hogy ő maga sem tudta elviselni és nagyot
                  nyelt. Szeme kidülledt a nagy belső izgalomtól. Nem volt nehéz kitalálni, hogy mi
                  az a mondat, amelynek vakmerősége nem tudta elhagyni elszorúlt torkát. „Ez a
                  magány így is marad?” Magdolna megdöbbenve látta, hogy itt egy vallomás félig
                  sejtető célzása készűl. Bodó beleszeretett. Gyors lélekjelenléttel belevágott a
                  fülig piros, szeplős ember akadozásába.</p>
               <p>- Ez a magány szép magány, ha ezt akarja kérdezni, mert velem vannak a gyerekeim
                  és velem van azoknak az emléke, akiket szerettem. És ez most már így is marad.</p>
               <p>- Igen, - felelte Bodó alázatosan, gyötrötten, de meg is könnyebbülve
                  valahogy.</p>
               <p>Némán követték most már a pár lépéssel előbb haladó Philt és a két gyereket. Azok
                  angolul társalogtak: Klári élénken vitatkozott Phillel valami felől, Pocok csak
                  mendegélt mellettük némán. A romok mellett haladtak el. Egy lócáról fiatal fiú és
                  fiatal leány ugrottak fel, pirosan és zavartan elindultak az ellenkező irányba.
                  Magdolna gondolatban vállat vont és legyintett: szerelem. Szerelem, céltalan
                  bolondság, ábrándok mámora. Milyen oktalanság, az emberek nemzedékeken és
                  évszázadokon át újra és újra kezdik, csak azért, hogy szenvedjenek tőle, aztán
                  megcsömörlötten bámuljanak kiürült lelkök sívár fenekére, mint aki túlszomjas volt
                  és megutálkozott a poshadt víztől.</p>
               <p>Mikor a nagyszállóhoz közeledtek és kitárult előttük a tágas pázsit gyönyörű
                  látványa, egyszerre szuronyos román katona bukkant eléjök. Hangosan tiltakozva
                  utasította őket, hogy álljanak meg.</p>
               <p>- Let me be, - kiáltott Phil szigorúan, mint ilyenkor szokta, - I am an English
                  subject.</p>
               <p>Pocok azonnal odasietett anyjához és megragadta a kezét. Klári szembeszállt a
                  román katonával. Oláhul.</p>
               <p>- Mit akar? Miért nem szabad itt sétálni?</p>
               <p>De már ott volt Magdolna. Leintette Philt is, leányát is, aztán tört oláhságával
                  megkérdezte a szuronyos katonát, hogy mi a tilalom, merre menjenek, mi baj. A
                  katona azt mondta, hogy nem szabad tovább menni, álljanak meg. És fejmozdulattal a
                  fürdőépület felé intett. Megálltak és abba az irányba néztek. Bámulatos volt, amit
                  láttak: a fürdőépület lépcsőjén éppen akkor sietett fel kivont és magasra tartott
                  karddal egy román tiszt, mögötte közkatonák sűrű zöme haladt, a szuronyt szegező
                  roham előre hajlott testtartásával. Trombitás is rohant velök, diadalmasan
                  harsogva. Ezt nem is lehetett megérteni. A román katonaság megrohamozza az
                  ártatlan margitszigeti fürdőépületet? De a jószemű Klári elkiáltotta magát:</p>
               <p>- Moziznak, mama! Moziznak!</p>
               <p>Valóban ott állt a rohamtól nem messze a film felvevőgép, egy ember szorgalmasan
                  forgatta a fogóját, mint a kintornás. A tiszt betört kivont kardjával a bejáraton,
                  s követték szuronyszegező katonák is mind, míg valamennyien el nem tűntek az
                  épületben.</p>
               <p>- Most már értem, - szólt Bodó, - ezt a filmet Bukarestben vetíteni fogják. Címe
                  ez lesz: „Győzelmes csapataink elfoglalják a magyar fővárost.” Mondhatom,
                  hogy...</p>
               <p>De Magdolna intett neki a szemével és elhallgattatta. Kisvártatva az operatőr
                  kezdte szétszedni a gépet, az épületből pedig jöttek kifelé a hódítók. A tiszt
                  most már visszatolta a kardját. A csoport felsorakozott, a tiszt vezényelt.
                  Elindultak a lóvasút végállomása irányában. Klári azonnal az őrtálló katonához
                  fordult, aki eddig mozdulatlanúl állta útjokat.</p>
               <p>- Mehetünk most már sétálni? - kérdezte tőle oláhul.</p>
               <p>Az csak bólintott és kedvetlenül elfordult tőlük. Ők tehát mentek tovább, ballagva
                  a napsütésben. Elmentek a fürdőházig, az imént lejátszódott furcsa jelenet
                  színhelyéig.</p>
               <p>- Most letelepedhetünk pihenni, gyerekek, - szólt Magdolna, - mindnyájunknak jól
                  fog esni. De aki egy kicsit szaladgálni akar, az szaladgálhat.</p>
               <p>Pocok nem akart szaladgálni, leült anyja mellé csendesen. Klári annál mozgékonyabb
                  volt. Futásnak is indult, mint a kölyökkutya. Phil aggodalmas szemmel kísérte,
                  mindig készen arra, hogy rákiáltson és utána eredjen.</p>
               <p>- Lássa, méltóságos asszonyom, - szólt Bodó, - ez a nagyszálló volt az ő
                  szovjetházuk. Hetenként kétszer kijárok ide, az igazgató leányának adok órát,
                  láttam őket elégszer. Kun Béla is itt lakott, nem egyszer láttam autóba szállni és
                  bemenni a városba. Meg a lakásügyi népbiztost is láttam. Az asszonyaik itt
                  sütkéreztek a nagyszálló előtt selyempongyolában, proliasszonyok, munkásnők. Akár
                  hiszi báróné, akár nem, azt mondták egymásnak, hogy méltóságos asszony, meg
                  kegyelmes asszony.</p>
               <p>- Komolyan mondja? - derült Magdolna.</p>
               <p>- Esküszöm, hogy a saját fülemmel hallottam. És itt láttam a vendéglőből jönni a
                  pincért, aki hatalmas tál libasültet hozott. Az ördög majd elvitt engem, mert négy
                  napja nem ettem már akkor egyebet, mint gerstlit, azt is keveset. De nekik persze
                  volt libájok. Nini, ott hozzák az írót.</p>
               <p>A nagyszálló oldalsó bejáratánál két ember jelent meg, valami tábori ágy-féle
                  alkotmányt hoztak, azon feküdt valaki. Az ágyat egy hölgy követte és egy úr. A két
                  ember árnyékos helyet keresett a szálló melletti gyepágy cserjésében. Ott a
                  hordágyat letették. Az üldögélőkhöz egészen közel. Magdolna tekintete találkozott
                  az ágyban fekvő ember tekintetével. Harmincévesnél valamivel többnek látszó férfi
                  volt ez, sötétszőke hajú, borotvált arcú, igen sápadt. Minden jel szerint nagyon
                  beteg volt, két barna szeme úgy égett a sápadt és beesett arcban, mint két
                  szikrázó optikai lencse. Magdolna megborzongott ettől a pillantástól. Mintha a
                  messze múltból zsibbasztó ütés érte volna: ez a szempár megdöbbentően
                  emlékeztetett a Szilágyi Ákos tekintetére.</p>
               <p>A hölgy tett vett az ágy körül, kis asztalt rakott melléje könyvvel és
                  cigarettával. A kísérő úrról pedig mindjárt meglátszott, hogy orvos. Fogta a beteg
                  pulzusát, homlokát érintette, beszélgetett vele, bólintgatott.</p>
               <p>- Miféle író ez? - kérdezte Magdolna halkan.</p>
               <p>- Ez Detky Pál, a nevét biztosan hallotta, báróné.</p>
               <p>- Hallottam, hogyne. Csak nem olvastam tőle semmit. És miért van itt?</p>
               <p>- A nagyszállót a kommün berendezte szanatóriumnak is. Ez a Detky súlyos operáción
                  esett keresztül, hallottam is, hogy mi volt vele, de már elfelejtettem. Hónapok
                  óta itt haldoklik lassan. Ha jó idő van, kiteszik az ágyát, hogy levegője legyen.
                  Aki mellette van, az a nővére. Ápolja. Furcsa nézni így egy embert, akiről tudni,
                  hogy már csak pár hete van.</p>
               <p>- De hát mi a baja?</p>
               <p>- Hallottam, de elfelejtettem. Különben házasember, de a felesége, úgy hallom,
                  bolond. Azt valami zárt szanatóriumban ápolják. Szép kis családi élet.</p>
               <p>Magdolna pillantása megint találkozott a betegével. A beteg lázasan és kitartóan
                  nézte őt. Szétbonthatatlanúl sok volt ebben a nézésben. A feltűnő szépség szomjas
                  észrevétele. Erős emberi kiváncsiság. A halálra szánt ember közömbössége a
                  társadalmi formák iránt, mert ugyan mi történhetik egy haldoklóval, ha túlságos
                  feltűnően nézeget egy asszonyt? És nyilvánvaló vágy volt a szemek lázas tüzében,
                  ősi férfi-vágy, amely nyers nyíltsággal beszél és félreérthetetlen.</p>
               <p>- Maga ismeri ezt az írót, Bodó?</p>
               <p>- Személyesen nem ismerem, de sokat hallottam róla. Az apja államtitkár volt, már
                  rég meghalt. Ő igen szertelen életű lumpnak és kártyásnak számított. De nagyon
                  tehetséges. Egy színdarabját láttam is a Nemzeti Színházban, igazán kitünő volt.
                  Sokat emlegették mindenféle színésznőkkel...</p>
               <p>Itt meghökkent Bodó, mert most vette észre, hogy Pocok ott ült mellettük. Magdolna
                  is ijedten tekintett a gyerekre. De az nyilván egy szót sem hallott abból, amit
                  beszéltek. Az eget nézte és erősen gondolkozott valamin.</p>
               <p>- Min jár az eszed, kisfiam?</p>
               <p>Pocok megrezzent és elmosolyodott. Mindig elmosolyodott, ha anyja szólt hozzá.</p>
               <p>- A madarakról gondolkoztam, mama. Ők mindig zenében beszélnek. Mint az Operában a
                  szereplők. Az ő életük folyton opera. Szebb volna nekünk is mindent énekelve
                  mondani.</p>
               <p>Magdolna megsímogatta a gyermek kezét. Aztán megint a betegre nézett, aki nem volt
                  messzebb tőle tíz lépésnél. És fektében most is őt nézte. Kitartóan, lángolóan,
                  majdnem vadul. Ez a nézés forróbb volt a legtámadóbb és legérzékibb vallomás
                  szavainál.</p>
               <p>- És ő vajjon tudja, hogy meg fog halni?</p>
               <p>- Azt mondják, hogy tudja, de közömbösen veszi. Verseket ír. Csak úgy írószerszám
                  nélkül, gondolatban dolgozza ki. Órákig gondolkozik, aztán a nővérének lediktálja
                  az egész hosszú verset. Nagyon szép versek, néha olvasok egyet-egyet, ha a kezembe
                  akad. Nagy kár érte, mert tehetséges ember.</p>
               <p>- Érdekes. Majd utána nézek valaminek, amit írt és elolvasom. De most már talán
                  elég volt az üldögélés. Ha végigmegyünk a szigeten gyalog, egyre hazaérünk. Phil,
                  dear, let us go.</p>
               <p>Felálltak és a távoli Klárit odakiáltották. Klári sárga kölyökmacskával jelent
                  meg, ott fogta a fürdőház tövében. Mostanáig játszott vele. A sárga cica most
                  hosszúkás szökellésekkel menekült, mint valami piciny oroszlán. A család indult.
                  Ismét olyan csoportosításban, mint ahogy jöttek. Phil előre indult a két
                  gyerekkel, Magdolna hátrább maradt a zongoratanárral. És el kellett haladniok a
                  gyepre tett betegágy mellett. Magdolna erősen feltette magában, hogy nem néz rá a
                  fekvő emberre. De ellenállhatatlan erő kényszerítette, hogy odanézzen. És a lázas,
                  sóvárgó pillantás az ő szemén keresztül beleszúródott lelke titkos kamrájába.
                  Mikor elhaladt, azt a nézést, annak a nézésnek heves és vetkőztető dühét a hátában
                  érezte. Szótlanúl rótta a szigeti gyalogutat. Vajjon miért emlékeztette ez az
                  ember Szilágyi Ákosra? Tulajdonképpen nem is hasonlít reá. Gondolatai
                  elkalandoztak és Szilágyi Ákosra terelődtek, akiről réges-rég nem hallott semmit.
                  Nem is találkozott vele soha. Évekkel ezelőtt azt hallotta homályosan rebesgetni,
                  hogy a Szilágyi-házaspár végleg elszakadt, az asszony feleségül ment egy dúsgazdag
                  hollandi bankárhoz. De mi az ennek a haldoklónak a nézésében, ami Ákosra
                  emlékezteti?</p>
               <p>Mire haza érkeztek az Andrássy-úti lakásba, a kapunál elbúcsúztak Bodótól, fent
                  pedig már ott találták Korff grófot. A hajó nélkül maradt tengerész, aki polgári
                  ruhát hordott, úgyszólván egyetlen vendége volt Magdolna házának. Az özvegy a
                  legteljesebb és legszigorúbb visszavonúltságban élt Budapesten. Ez a Korff gróf,
                  akivel még Kolozsvárt ismerkedett meg, régi jóbarátja volt, szilárd és megbízható
                  ember, hasznos tanácsokkal mindig mellette állott. Száraz, nyugodt, derék katona
                  volt, hű barát és megbízható. Magdolna életének minden részletét, minden
                  birtok-gondját ismerte.</p>
               <p>De nemcsak ez várt rá, hanem egy levél is. A bélyegen látni lehetett, hogy
                  Romániában adták fel. S az íráson látni lehetett, hogy Craiovanu adta fel.</p>
               <p>- Megengedi, Egon, hogy elolvassam?</p>
               <p>- Természetesen, parancsoljon.</p>
               <p>Magdolna egy pillanatig habozott, mielőtt a borítékot feltépte. Tudta, hogy döntő
                  levél van abban a borítékban. Craiovanut még a zsuki versenyeken ismerte meg,
                  kezdő asszony korában. Akkor még Krajován János volt a férfi neve. Nagybirtokos,
                  sokat utazó, Sorbonneon nevelkedett, világlátott gavallér. Félig magyar, mert
                  anyja Széky-leány volt. Tökéletesen beszélt franciául és neki volt a legszebb
                  régiséggyüjteménye Erdélyben. Megismerkedésük másnapján már szerelmet vallott, de
                  Magdolna a szavát vette, hogy soha többet nem beszél szerelemről, akkor jóbarátok
                  lehetnek. Krajován állotta is az adott szót, de mikor Meszlényi Zoltán elesett,
                  ismét jelentkezett régi szerelmével azonnal. Megkérte a Magdolna kezét. Magdolna
                  kitért a válasz elől, gyásza leteltéig nem akart senkivel ilyesmiről beszélni.
                  Később Románia beleavatkozott a háborúba, Krajován Bukarestben termett és
                  Craiovanu néven belépett a román hadseregbe. Módját tudta ejteni, hogy Svájcon
                  keresztül írjon Magdolnának az ellenséges országba. Magdolna határozott nemmel
                  válaszolt neki. Aztán még egy levél jött, igen hosszú, életre-halálra szóló
                  szerelemről, amely nem hátrál meg az első tagadó válaszra. Magdolna válaszolt:
                  nem. Ez a mostani levél tehát csak az utolsó, legerősebb próbálkozás lehetett.</p>
               <p>Kedves Magdolna, - mondta a szálkás írású francia szöveg, - az a levél, amelyet
                  érzésemről, életem egyetlen igazi szerelméről írtam magának, eredménytelen
                  maradt. Nem nyugszom bele, még erősebb fegyverhez folyamodom: gyermekei iránt való
                  kötelességéről beszélek. Tudnia kell, hogy igen fontos ember vagyok az új
                  Romániában és megvannak az utaim a trón környezetébe is. Itt most olyan világ
                  következik, hogy ha maga a Meszlényi báró özvegye marad, el fogja veszteni a
                  vagyonát s a gyermekei szegény gyermekek lesznek. De mint Juon Craiovanu felesége
                  gazdag asszony maradhat, erről jót tudok állani. Legyen a feleségem. Hogy
                  szeressen, azt nem kívánom. Tudok majd gondoskodni róla, hogy megszeressen. Ha
                  igent mond, csak írjon annyit, hogy igen, a többi az én dolgom. Ha nemet mond,
                  küldje nekem vissza ezt a levelet. Döntse el tehát gyermekei jövőjét s ezzel
                  együtt az én sorsomat is. J. C.</p>
               <p>Magdolna behúnyta a szemét. Maga elé képzelte az olajbarna arcú, szálas embert,
                  kutyahű tekintetét, érzékien vastag ajkai felett a szénfekete bajuszt. Arra
                  gondolt, hogy azt a szájat egyszer meg kell csókolni. Ettől könnyű borzongás
                  futott végig rajta. Aztán íróasztalához lépett. Borítékot vett elő és megcímezte:
                  M. Juon Craiovanu, Bucuresci, Calea Victoriei 18. A francia levelet beletette ebbe
                  a borítékba. A levelet leragasztotta. Ugyanekkor Phil kinyitotta az ajtót:
                  tálaltak.</p>
               <p>- Kérem, legyen szíves feladni ezt a levelet, nem tudom, mennyi bélyeg kell most.
                  Majd elszámolunk. Most menjünk ebédelni.</p>
               <p>- Craiovanu?</p>
               <p>- Igen. Megint megkérte a kezemet s én nemet mondtam.</p>
               <p>- Majd ír megint.</p>
               <p>- Nem, többet most már nem fog írni.</p>
               <p>Mikor asztalhoz ültek, ismét felvillant képzeletében a csók gondolata. De ezúttal
                  nem a Craiovanu arca jelent meg előtte, hanem azé az íróé, akit ott látott
                  senyvedni a szigeten, az árnyékba állított tábori ágyon. És csodálkozva érezte,
                  hogy ettől a csóktól nem futja végig a borzongás. Tünődni szeretett volna ezen, de
                  Korff gróf megszólalt jobbkeze felől. Udvariasan feléje fordult és beszélgetni
                  kezdett. A szigeti beteget elfelejtette.</p>
               <p>Csak akkor jutott megint eszébe a lázas szemű arc, mikor este lefeküdt. Visszafelé
                  gondolta végig a napot: a gyerekekkel csendesen elköltött vacsorát, vacsora előtti
                  kézimunkáját, Pocok zongorázását, Korff gróf hosszú szegedi híreit, az ebédet,
                  Craiovanu levelét, a délelőtti sétát: és ekkor megint megjelent előtte a lázas
                  szemű arc, amely valami Savonarola-szerű élességre emlékeztette. És eszébe jutott
                  az a gondolata is, hogy ennek a szájnak a csókját nem érezné visszatetszőnek. S a
                  gondolattól megdöbbent. De aztán ijedelmét megnyugvás váltotta fel: nem fenyegeti
                  semmi veszedelem, hiszen azt az embert nem ismeri, aligha is találkozhatik most
                  már vele, az az ember rövidesen meg fog halni.</p>
               <p>- Milyen rossz vagyok, - mondta magában, - hogy egy ember halála megnyugvást kelt
                  bennem. Eh, gyerekség az egész. Nem kellett volna vacsora után feketét innom.</p>
               <p>Kisvártatva már mélyen és egészségesen elaludt.</p>
               
            </div>
            <div type="chapter">
               <head>
                  II.
               </head>
               <p>Mire a nyár didergő és nyirkos őszbe fordult, a románok eltüntek a városból. Korff
                  Egon gróf minden szegedi hire pontosnak bizonyult, a dunántúli hadsereg a románok
                  kivonulását követő napon megjelent Budapesten. Kint csendesen szemezett az őszi
                  eső, de a házban nagy volt az izgalom. Falragaszokról hoztak hírt, az ujságban
                  kemény napiparancs jelent meg, hogy aki zavarja a rendet, azt felkoncolják.
                  Magdolna eredetileg ötszobás lakásának egyik szobájából, ahová a kommün egy
                  garázda jutagyári munkást telepített be folyton perlekedő feleségével és két
                  gyerekével, ezek a lakók nyomtalanul eltüntek. Senki sem tudta megmondani a
                  házban, hogy a jutagyári házaspár mikor ment el a két gyerekkel és hova. Szurtos
                  holmijuk egy részét ott hagyták a szobában. Rebesgették erről a munkásról, hogy a
                  kommün alatt vidéken járt és résztvett emberek akasztásában. Nyilván csakugyan
                  ludas volt valami efélében, hogy most, az utolsó pillanatban ismeretlen helyre
                  megugrott családostul.</p>
               <p>De Magdolna nem tudott figyelni sem a Mámi szakácsné lelkendező vásárcsarnoki
                  hireire, sem a felszabadult szobára, amelyet Phil rögtön birtokba vett és
                  tisztogatni kezdett. Semmire sem tudott ügyelni, mert Pocok állapota
                  nyugtalanította. A kisfiú már napok óta nagyon gyengének érezte magát, fáradt
                  mozdulatokkal lézengett a lakásban s mikor Bodó a három órás zongorázás után
                  elment, Pocok szeme alatt erős, sötét karikák mutatták a súlyos kimerültséget.
                  Ezen a napon reggel Magdolna megmérte a gyerek lázát, a hőmérő harminchét hármat
                  mutatott. Ezért Pocoknak ágyban kellett maradnia, Philnek pedig el kellett mennie
                  a háziorvos lakására a Szvetenay-utcába, mert a telefon elromlott és a műszerészt,
                  aki megjavította volna, már négy napja várták hiába. A telefon is lerongyolódott
                  Budapesten, mint minden, mint a villamosok, mint a kövezet, mint a világítás, mint
                  az élelmiszerforgalom, mint a nyomoruságos vasutak menetrendje.</p>
               <p>- Hiába, - mondta a türelmes Phil, - ez a világháború!</p>
               <p>- Mit nekem világháború, - kiáltott Magdolna - és mit nekem az egész emberiség, ha
                  a gyerekem beteg és nem tudok orvosért telefonálni. Siessen, my dear, és jöjjön a
                  doktor azonnal.</p>
               <p>De a doktor nem jöhetett azonnal. Phil azzal tért vissza, hogy a doktor már elment
                  a kórházba, onnan délutánig semmiesetre nem szabadulhat, délután végiglátogatja a
                  pácienseket, majd eljön ide is. A gyereknek délben csak becsináltat adjanak és
                  tartsák ágyban. Még szobában sem szabad felkelnie.</p>
               <p>Pocok szeme könnyes lett arra a hírre, hogy nem zongorázhatik délután. De szelíden
                  és engedelmesen nyugodott bele abba, amit meghagytak neki. Feküdt mozdulatlanul az
                  ágyban, a láztól két könnyű piros folt támadt az arcán. Igy frissebbnek és
                  egészségesebbnek látszott, mint megszokott sápadtságával. De a lélegzetet kissé
                  gyorsabban szedte. Egy kötet Schumann-kottát kívánt magának, hogy azt lapozgassa.
                  Elböngészett benne, aztán maga elé ejtette a kötetet a paplanra, hogy mély
                  gondolatokba merülve a mennyezetre bámészkodjék. A szomszéd szobában annál
                  hangosabb volt a világ: Klári a felszabadult szobát sajátmagának követelte
                  önállóan, Phil nélkül akart aludni. Phil viszont amellett kardoskodott, hogy végre
                  be kell rendezni a lakásban egyetlen olyan szobát is, amelyben nem alszik senki, s
                  amelyet végre „decent” ebédlőnek lehet használni.</p>
               <p>Magdolna nem szólt bele a vitába, nem tudott most törődni semmivel. Jött-ment,
                  szórakozott idegességgel keresett mindenféle tennivalót magának, de megint csak
                  odaült a Pocok ágya mellé tett székre, hogy századszor megfogja a gyerek csuklóját
                  és századszor megkérdezze, nem kívánna-e valamit. A gyerek nem kívánt semmit,
                  gyenge mosollyal rázta fejét anyja kérdéseire. Délután a szokott időben megjött
                  Bodó. Pocok gyáván megkérdezte anyját, nem volna-e szabad mégis felkelni és
                  legalább egy félórát zongoráznia. Magdolna megsimította a fiú fejét:</p>
               <p>- Drága kincsem, ne okozz nekem fájdalmat. Nagyon fáj, ha meg kell tőled tagadnom
                  valamit.</p>
               <p>- Bocsánatot kérek, mama, - felelt elmosolyodva a gyerek, - jó lesz így is, Bodó
                  bácsi majd mesél nekem Mozartról és Lisztről.</p>
               <p>A háziorvos alkonyatkor végre megérkezett. Magdolna szinte futva sietett eléje és
                  karonragadva vonszolta a gyerekszoba felé.</p>
               <p>- Hát lássuk csak, - mondta a doktor derűs és megnyugtató hangon, - nincs itt
                  semmi komoly baj. Délután mennyi láza volt a kis bárónak?</p>
               <p>- Nem ment fel, - mondta Magdolna, - ezelőtt egy órával mértem, harminchét három
                  volt, mint reggel.</p>
               <p>Az orvos felültette Pockot az ágyban. Lehúzatta a gyerek ingét, aztán odanyomta
                  őszhajú, pápaszemes fejét a vézna, látható bordájú kis mellkasra. Hol itt
                  hallgatta, hol ott.</p>
               <p>- Most vegyen lélegzetet, Pocok.</p>
               <p>Pocok mély lélegzetet vett és kissé köhécselni kezdett.</p>
               <p>- Most visszatartani.</p>
               <p>Igy ment ez jó sokáig. Az orvos szinte tallérnyi foltonként hallgatta végig Pocok
                  mellét is, hátát is. Sztetoszkóppal is meghallgatta, amelyet szivarzsebéből vett
                  elő. Aztán kopogtatta. Melle és háta minden pontját. Magdolna, Phil és Klári
                  izgalommal állottak az ágy körül. Az anya idegesen dobolni szeretett volna
                  ujjaival a türelmetlenségtől, de nem volt min, ösztönös mozdulata ideges
                  ujjmozdulatokkal beleveszett a semmibe. Válla mozdulataival is lökni szerette
                  volna már az időt, hogy mennél hamarabb választ kapjon. Az orvos végre
                  felemelkedett.</p>
               <p>- Egyelőre nem tudok semmit mondani, méltóságos asszonyom. Jelentéktelen kis hurut
                  is lehet, ijedelemre semmi ok nincsen.</p>
               <p>- Orvosságot nem ír doktor úr semmit?</p>
               <p>- Fölösleges. Lázat pontosan tessék mérni három óránként. Holnap megint
                  eljövök.</p>
               <p>- De nincs semmi különös rendelkezés? Nem volna szabad például felkelnie, hogy egy
                  kicsit zongorázzék?</p>
               <p>- Nem, nem, - felelt élénken a doktor, - azt semmiesetre. Pihennie kell. Csak
                  maradjon az ágyban. És jól egyék. Mennél bőségesebben. Könnyűt, de sokat. Na
                  viszontlátásra, kis báró, nem lesz itt semmi baj, csak a mamának mindenkor szót
                  kell fogadni.</p>
               <p>Kikíséréskor az előszoba ajtajában Magdolna még egyszer megkérdezte:</p>
               <p>- Doktor úr, beszéljen őszintén, kell nekem félnem valamitől?</p>
               <p>- Nem kell félnie, méltóságos asszonyom. Kis hurutnak látszik. Most mindenki
                  hurutos. Az bizonyos, hogy a gyermek nem jó kondicióban van. Fel kell majd
                  táplálni alaposan, legalább öt-hat kiló kell még neki. Majd meglátjuk. A lázmérés
                  azonban igen fontos.</p>
               <p>- Mondja, doktor úr, de feleljen nekem egyenesen: mi a legsúlyosabb lehetőség,
                  amitől tartanom kell?</p>
               <p>Az orvos vállat vont és habozott.</p>
               <p>- Édes Istenem, baj mindnyájunkkal történhetik. A kis báró bal tüdőcsúcsában
                  esetleg lehet valami. Egészen kezdődő...</p>
               <p>Magdolna eltakarta az arcát és azonnal sírni kezdett.</p>
               <p>- No de kérem, méltóságos asszony, ne legyen gyerek. Ez a legrosszabb lehetőség.
                  Hiszen ezt kérdezte, nem? És ha van is egy kis kezdődő tüdőcsúcshurut, az semmi.
                  Azt nagyon szépen meg fogjuk gyógyítani. De ismétlem, ez a legsúlyosabb feltevés.
                  Lehet, hogy holnap a kisfiút már kikergetem az ágyból. Ezt őszintén mondom. Kezeit
                  csókolom.</p>
               <p>- Ezt komolyan mondja?</p>
               <p>- A legkomolyabban. Kezeit csókolom.</p>
               <p>Magdolna megtörölte a szemét és némileg megenyhülten tért vissza az ágyhoz.</p>
               <p>- Holnap már szabad zongorázni? - kérdezte sóváran Pocok.</p>
               <p>- Valószínűleg, drágám. A doktor bácsi azt mondta, hogy valószínűleg kikerget az
                  ágyból.</p>
               <p>- Akkor jó. Akkor szívesen várok. És most kaphatok befőttet?</p>
               <p>- Jaj, drága kincsem, akár tíz üveggel. Phil, dear...</p>
               <p>De Phil már ott sem volt, már szaladt az éléskamra irányába. Az egész család
                  megkönnyebbült. Később lázat mértek, s az lement harminchét egyre. Ettől aztán
                  általános boldogság keletkezett. Az ágyhoz este odahúzták a nappali asztalt, azon
                  terítettek vacsorára, hogy Pocok mellett ehessenek.</p>
               <p>Éjszaka Magdolna, miután nyughatatlanul dobálta magát egyik oldalról a másikra,
                  szüntelenül csak a gyerekre gondolt. Próbálta az egész esetet úgy elképzelni, mint
                  felfújt vaklármát. A doktornak igaza lehet, ilyen időben mindenki hurutos. A láz
                  nem magas. Még valami nevetséges is lehet abban, hogy futó gyerekbetegségnek
                  ekkora feneket kerítenek. De mikor úgy megnyugtatta magát és saját érvelésétől
                  megkönnyebbülve boldogan igazította el fejét a párnán, egyszerre minden ok nélkül
                  riasztó aggodalom nyilallott fel benne. Kikelt az ágyból, pongyolát kapott magára,
                  lábát papucsba bujtatta és óvatos hangtalansággal beosont a Pocok szobájába,
                  amelynek ajtaját éjszakára csak behajtotta volt, de nem csukta be. A sötétben
                  kitapogatta a szoba sarkában álló lámpát s azt kattantotta fel, hogy az alvó
                  gyereket a hirtelen világosság fel ne serkentse. És ime, Pocok mosolygó arccal,
                  nyitott szemmel nézett rá az ágyból, ő odalépett és leült az ágy szélére, hogy a
                  gyerek kezét a kezébe vegye.</p>
               <p>- Teremtő Isten, hiszen már fél tizenkettő, és te még ébren vagy?</p>
               <p>- Ilyenkor még gyakran fenn vagyok, mama, máskor is.</p>
               <p>- Fenn vagy? Nem tudsz aludni? Én erről nem tudtam. Rosszul alszol?</p>
               <p>- Nem, nem alszom rosszul. Tudnék aludni, de... tudod, én sajnálok aludni, mert
                  akkor nem gondolkozhatom.</p>
               <p>- És miről gondolkozol ilyenkor?</p>
               <p>- Nem tudom. Muzsikáról. Magamban sokat zongorázom. Végigjátszom hosszú darabokat,
                  s az nagyon szép. Ez olyan, mint az igazi zongorázás. Néha hibát is csinálok,
                  akkor haragszom, visszamegyek és ujra kezdem. De néha hibátlanul is sikerül. És
                  rólad is gondolkozom.</p>
               <p>- Rólam, édes kis jószágom, te? És mit gondolkozol rólam?</p>
               <p>- Semmit. Csak úgy gondolkozom, hogy a világon vagy és te vagy a mamám. Másról
                  aztán nem is szoktam gondolkozni. Most miért sírsz?</p>
               <p>Magdolna odaborult fia mellé, kis ideig nem tudott felelni. Magához szorította a
                  vézna kis vállat és sírt.</p>
               <p>- A boldogságtól sírok, drágaságom. Hogy a jó Isten nekem adott téged. És hogy
                  ilyen jó vagy és kedves. De tudod, kis Pockom, lehetnél még jobb is. Ha rendesen
                  aludnál. Mert az kell a szervezetnek. Ha nem alszol rendesen, az árt neked. Igérd
                  meg nekem, hogy most rendesen fogsz aludni.</p>
               <p>- Jól van, mamuskám, megígérem. Mindjárt alszom.</p>
               <p>Magdolna megcsókolta a gyerek homlokát, megsimította a párnán elkócolódott haját,
                  aztán felkelt. Csendesen leoltotta a villanyt és kiment. A gyerek ágya felől
                  cuppantás hallatszott és olyan halk kis nevetés, mint a csinytevőé!
                  Visszacuppantott és nevetett ő is a sötétben, aztán a boldogságtól megint sírva
                  fakadt. Váratlanul a férje jutott eszébe és az a különös gondolat formálódott meg
                  benne, hogy Zoltán, ennek a gyereknek az apja, akkor is milyen nagyon-nagyon
                  messze volna ettől a boldogságtól, ha élne. Anya és gyermeke olyan tökéletesen és
                  ősi módon közel tudnak lenni egymáshoz, hogy ezt férfiember, még ha apa is, alig
                  értheti.</p>
               <p>A gyereknek másnap reggel harminchét kettő volt a láza. Magdolna napja sugárzó
                  boldogsággal kezdődött. A délelőtt eltelt azzal, hogy gyermekkorából való apró
                  történeteket mesélt a fiacskának, aki ezeket az emlékeket mindig roppantúl
                  szerette. Aztán odaült a zongorához és játszott a fiának könnyű, játékos dolgokat,
                  amelyeken mindketten szívesen elmulattak: Chaminade Pierrettejét és Mendelssohn
                  Momento Capricciosóját. Déltájban azonban ott kellett hagynia a betegágyat, mert
                  vendéget jelentettek, még pedig olyat, amely a meglepetés sikolyát csiholta ki
                  belőle. A névjegyen, amelyet Mámi köténysarokba fogva adott át neki, elhanyagolva
                  az előírott ezüsttálcát, ez a név állott: Rozsály Ferenc, m. kir. főhadnagy.</p>
               <p>Ő állott ott valóban, Rozsály Feri, a gyermekkori ábránd, a hajdani ludovikás, de
                  férfivá éretten, délcegen, mellén a kitüntetések egész glédájával. Magdolna szó
                  nélkül megölelte, magához szorította és jobbról-balról megcsókolta.</p>
               <p>- Még ilyen meglepetést! Ferikém, hogy kerülsz ide? Nem is írsz, csak úgy
                  betoppansz! Hadd lássalak, mi van veled, hiszen jó három éve, hogy nem jártál
                  itt.</p>
               <p>- Csókolom a kezedet, tegnap jöttem a fővezérrel.</p>
               <p>- Milyen fővezérrel?</p>
               <p>- Hát nem olvasol ujságot? Horthy Miklóssal. Jöttünk, hogy ráncba szedjünk
                  benneteket ezen a kommunista Pesten. Majd mi most rendet csinálunk. Nem is kínálsz
                  hellyel?</p>
               <p>- De drágám, hiszen itthon vagy. No de ilyen örömet. Mesélj, mesélj. Édesanyád
                  hogy van, mit tudsz róla?</p>
               <p>- Megvan, köszönöm, panaszkodik szegény a csehek miatt. Nem is tudom, mi lesz a
                  birtokkal. De majd csak megsegít az Isten. Nálatok rendben van minden? Klári,
                  Pocok jól vannak?</p>
               <p>- Klári lement sétálni. Pocok éppen fekszik, tegnap még nagyon megijedtünk, de
                  alighanem múló kis hűlés az egész. Majd később bemész hozzá. Most beszélj
                  magadról. Csak azt ne ujságold megint, hogy szerelmes vagy, mert azt már únom.</p>
               <p>Rozsály Feri megpödörte szőke bajszát. Gőgösen mosolygott.</p>
               <p>- Szerelmes? Az semmi, barátom. Vőlegény vagyok.</p>
               <p>- Szent Isten, te fiú, ne ijesztgess. Kit veszel?</p>
               <p>- Nem kell ijedezned. Emlékszel Nyiry lovassági tábornokra, aki szegény Imre
                  bácsival szolgált a tizenhármasoknál?</p>
               <p>Magdolna felkapta a fejét. Egy régesrégi jelenet jutott eszébe. Lánykorában, az
                  abbaziai út előtt, ott ült a Pannoniában boldogúlt szüleivel, s az asztalhoz
                  odaült Nyiry, akkor még ezredes. A szomszéd asztalnál ült Zoltán, akkor még
                  ismeretlen, virágküldő fiatalember, ő szerelmes volt Szilágyi Ákosba. Nyiry
                  ezredes pedig becsmérelte Szilágyi Ákost. De ez a régi jelenet csak úgy
                  villanásként szaladt át emlékezetén.</p>
               <p>- Emlékszem, hogyne.</p>
               <p>- Hát annak a fiatalabbik lányát veszem, el. Még a télen megtartjuk az esküvőt,
                  csak azt várjuk, hogy itt Pesten a dolgok megszikkadjanak egy kicsit. Tudod,
                  elégszer magyaráztam neked, milyen szerelmes vagyok, most már ezt restellem is
                  mondani, pedig most igazán igaz. Olyan boldog vagyok, hogy szeretnék kurjongatni
                  az uccán. Majd kapsz te is eljegyzési kártyát. De addig is, mihelyt lehet, össze
                  foglak hozni benneteket. Hanem te Magdolna, fogóddzál meg a székben. Kivel
                  találkoztam tegnap délután, soha nem fogod kitalálni. Képzeld: Yolandával.</p>
               <p>- Jézusmária, Friedrich Yolandával? A kis gömböccel? De hiszen az Bécsbe ment
                  férjhez.</p>
               <p>- Hol van az már. A bécsi urától elvált és feleségül ment egy szabadkai orvoshoz,
                  akitől viszont most válik. Tiszta véletlenségből szaladtam bele az utcán.
                  Hallottál ilyet? Gömböcebb, mint valaha. Azonnal megismertük egymást. Mesélte,
                  hogy fogorvoshoz jár és roppant szégyelt beszélni velem, mert két foga hiányzik.
                  Mondtam, hogy csak ne szégyelje magát, mert nekem is a fél vesém a nyíregyházi
                  hadikórházban maradt, két ujjam a Doberdón, egy darab fejembőre pedig az
                  Isonzónál. Ezen nagyon jól nevettünk, aztán elészedtük a régi ismerősöket,
                  természetesen legelőször téged. Fogalma sem volt róla, hogy itt lakol. Izenetet is
                  hozok tőle: délután háromkor eljön meglátogatni. Sajnálom, hogy én ugyanakkor nem
                  lehetek itt, de a fővezérségen van dolgom. Hát most mesélj, hogyan úsztad meg a
                  kommünt.</p>
               <p>Magdolna mesélt. Elmondta a lidércnyomás hónapjait, a részint gyalázatos
                  embertelenséget, részint meglepő hűséget mutató alkalmazottak példáit, az éjszakai
                  lövöldözéseket az utcán, a parlament-pincéjébe hurcolt túszokról szóló híreket, a
                  megdermedt kisemberek pletykáit Szamuelly vonatáról, aki kávéskanállal vájta ki
                  vidéki kolostorokban az apácák szemét, viszont más pletykákat, amelyek mindezt
                  hevesen és bizakodóan cáfolták, a gerstlit, a sorban állást, az állandó rettegést,
                  az ellenforradalom Dunáról tüzelő monitorait, a románokat, a missziókat,
                  Romanellit, mindent. Feri viszont elmondta kalandos szökését Savanyúkútnál az
                  osztrák-magyar határon, a bécsi emigráció izgalmait, aztán szegedi utazását, a
                  siófoki szervezkedést, mindent. Világtörténelmi borzalmak és izgalmak cserélődtek
                  ki beszélgetésökben, hézagosan, bizonytalanul, ellentmondóan, de tele vérrel,
                  megaláztatással és iszonnyal. Aztán egymásra mosolyogtak. A kályhában vígan
                  pattogott a tűz.</p>
               <p>- Szent Isten, szaladnom kell. Hol az a Pocok, hadd nézem meg még egy percre.</p>
               <p>Pocok nyugodtan feküdt az ágyban és előre nyujtotta kezét.</p>
               <p>- Szervusz, Feri bácsi.</p>
               <p>- Szervusz, öcskös, emlékszel még rám?</p>
               <p>- Hát hogyne. Akiket szeretek, azokra emlékszek.</p>
               <p>- Ez már derék dolog. Csak az nem tetszik nekem, hogy ilyen girhes vagy.
                  Tornászni, hékás, tornászni. Na ne félj, tavasszal majd kézbe veszlek és elviszlek
                  lovagolni. Na mi az, nincs kedved?</p>
               <p>- Én a lovat nem szeretem. Az túlnagy.</p>
               <p>- Ugyan ne beszélj zöldeket. Apád remek lovas volt, nagyapád is. Te is lóra való
                  legény leszel. Na szervusz, öcskös, tiszteltetem a nénédet, aztán gyógyulj meg
                  hamar, rendes embernek nem való a betegség.</p>
               <p>- Igen, - felelt a gyerek, - majd igyekszem.</p>
               <p>Rozsály Feri pengő sarkantyúval távozott, az előszobában olyan sapkát tett a
                  fejére, amelyen elül hosszú sastoll díszlett. És kemény lépéseinek döngése még a
                  folyosóról is menetszerűen hallatszott be. Magdolna szeretettel hallgatta ezeket
                  az elhangzó lépéseket és ellágyulva mosolygott annak a titkos írásnak emlékén,
                  mellyel a tamási kastélyban leveleit írta. Boriska szobalány is eszébe jutott és
                  azon is mosolygott. És előre mosolygott Yolandán is, aki ebéd után meg fogja
                  látogatni.</p>
               <p>Yolanda be is csengetett pontosan. A két hajdani barátnő megölelte egymást,
                  Magdolna a saját ifjúságának szóló derűs mélabúval, Yolanda harsogóan hangos és
                  szeles viszontlátással. Csakugyan nem változott semmit. A divat változott, nem ő:
                  lába húsa most nem magasszárú, hanem félcipőből dagadt ki, vaskos lábszára nem
                  középig, hanem térdéig pompázott ki a szoknya alól. A szék ijedten reccsent meg
                  heves mozdulatai alatt. És szava járása sem igen változott, mert a szobában
                  széttekintvén, mindenekelőtt ezt mondta:</p>
               <p>- Rém cuki bútoraid vannak. Jelzem, az én holmim is elég jó, ami maradt. De rém
                  sok baj történt velem.</p>
               <p>Mióta Magdolna férjhezment, nem látták egymást. Idestova tizennégy esztendő
                  történetével kellett egymásnak beszámolniok. Magdolna gyorsan végzett a maga
                  beszámolójával. Férjhezment, nyolc hosszú évet nyugalmas, csendes házasságban
                  töltött, két gyereke született, akkor jött a háború, férje is, apja is elesett,
                  anyja meghalt. Most megvan a tamási birtoka, bérbeadta, özvegysorban majd
                  eléldegél valahogy. Yolanda már nem végzett ilyen röviden. Patakzó részletességgel
                  adta elő, hogyan szeretett bele a wolfgangi tónál egy bécsi mérnökbe, aki
                  haszontalan és csélcsap fráternek bizonyult, majd pedig hogyan szeretett bele egy
                  szabadkai orvosba, aki - miután a Friedrich-vagyon hadikölcsönné változott - rém
                  komiszul bánik vele s ezért most válnak is. Ha a válóper befejeződik, hozzámegy
                  egy szanatóriumi gondnokhoz, akivel vasúton ismerkedett meg. Az illetőnek félkarja
                  van, de hát manapság az ember ne igen válogasson, különben is egy rém jólelkű, egy
                  cuki ember.</p>
               <p>- Hát neked kid van? - kérdezte aztán könnyedén Yolanda.</p>
               <p>Magdolna visszahőkölt és fülig pirult a kérdéstől.</p>
               <p>- Nekem? Senkim. Hiszen özvegy vagyok.</p>
               <p>- Jaj de jó. Ez igazán vicces felelet. Éppen, mert özvegy vagy, kell, hogy legyen
                  valakid.</p>
               <p>- Nem, drágám, - ingatta Magdolna a fejét megbocsátó komolysággal, - nekem nincs
                  senkim.</p>
               <p>- Azt hiszem, csak diszkrét vagy. Hiszen azt tudnod kell magadról, hogy rém
                  csinosnak számítasz. Esküszöm, elámultam, mikor megláttalak. Kevés ilyen szép
                  asszonyt ismerek, mint te vagy. És fiatal is vagy, hiszen én tudom, hogy nem vagy
                  több harminckettőnél. És férfi nélkül élsz? Ilyet még nem ettem.</p>
               <p>- Mi van ebben csodálatos? Hiszen itt vannak a gyerekeim.</p>
               <p>- Na ne okoskodj, az más. Egészséges, fiatal asszony vagy, nem tartozol senkinek
                  felelősséggel, hogyhogy nincs férfid? Pláne, aki ilyen szép. Biztosan rém sokat
                  ostromolnak. Jelzem, én nem is értem az egészet. Hát neked nem kell a
                  szerelem?</p>
               <p>- Nem, - felelte Magdolna elpirulva.</p>
               <p>- Hát ez fantasztikus. Mióta vagy özvegy?</p>
               <p>- Hat éve.</p>
               <p>- És azóta férfi nélkül élsz?</p>
               <p>- Igen, - válaszolta Magdolna kissé türelmetlenül.</p>
               <p>- Nahát fiam, ha én két hétig szerelem nélkül élek, akkor már ideges vagyok és nem
                  tudok aludni. Te pedig hat éve... az embernek az esze megáll. Hát te nem szeretsz
                  csókolódzni?</p>
               <p>- Nem, drágám, nem szeretek. És beszélni sem szeretek erről a témáról, ne
                  haragudj. Beszéljünk másról. Mi van a két öcséddel?</p>
               <p>De Yolanda nem vette tudomásul a kérdést. Nem volt hajlandó a maga tárgyától
                  eltérni. Meglepett gyanakvással nézett gyermekkori barátnőjére és összecsapta a
                  kezét.</p>
               <p>- Magdolna, te frigid vagy!</p>
               <p>Magdolna felállt a székről. Ingerült lett és roppant ideges.</p>
               <p>- Angyalom, nagyon kérlek, hogy ezt hagyjuk. Nem akarod a gyerekeimet látni?</p>
               <p>- Kérlek, hogyne, - felelt Yolanda elhidegedve, hangjában némi sértődéssel, - én
                  nagyon szeretem a gyerekeket. Sajnos, nekem egyik házasságomból sincs gyerekem.
                  Mit csináljak, nem adott az Isten. Akármit csinálok, nem lesz gyerekem. Merre kell
                  menni?</p>
               <p>Magdolna előre ment és benyitott a Pocok szobájába. A fekvő kisfiúnál már ott ült
                  Bodó. Magdolna bemutatta. És látta, hogy Yolanda alig veszteget egy pillantást a
                  gyerekre, de a zongoratanárt élénk érdeklődéssel szemügyre veszi. Majd bejött
                  Klára a Phil kíséretében. Yolanda néhány szót váltott a két gyerekkel, de
                  nyilvánvalóan csak udvariasságból, egyébként több ízben újra és újra végigmérte a
                  zongoraoktatót a sorozó orvos módján. Aztán karkötőórájára pillantott és sietést
                  mímelt. Az előszobában már nem ölelte meg barátnőjét.</p>
               <p>- Ha megint Pestre jövök, elnézek hozzád. Te leszel a barátnőm, meg Zsoldos Bella,
                  az a remek színésznő, micsoda karriert csinált, talán emlékszel rá, hogyan
                  emlegettem neked Fügeden. A válóperem miatt Szabadkára kell mennem, de a következő
                  férjem pesti. Itt fogok lakni a fővárosban. Végre. Remélem, gyakran látjuk
                  egymást. Ez a zongoratanár rém jó pofa, csak karikalába van. Hát szervusz, drágám,
                  rém örültem. Isten veled és jobb erkölcsöket.</p>
               <p>Ezt már a csukódó előszobaajtóból mondta vissza, aztán igen magas cipősarkain
                  eltipegett. Magdolna visszament a gyerekszobába.</p>
               <p>- Mama, én erre már találtam nevet, - mondta Klári, - pukkancs néni. Phil is
                  talált egyet: Mrs. Paunch. Mennyit nevettünk. Csak ez a sótlan Pocok nem akar
                  nevetni.</p>
               <p>- Én őrá nem figyeltem, - mondta Pocok és a mennyezetet nézte.</p>
               <p>- Nem kell olyan szigorúnak lenni, bárónő, - mondta Bodó, - én ezt a hölgyet
                  egészen szimpatikusnak találom. És a külsejéről nem tehet senki.</p>
               <p>Magdolnára nézett megerősítésért. De Magdolna nem nyilatkozott a kérdésről.</p>
               <p>- Kicsit ideges vagyok, gyerekek. Lefekszem egy félórára. Addig majd mérjetek
                  lázat.</p>
               <p>Visszavonult a saját szobájába és lefeküdt a díványra. Fáradtnak érezte magát
                  attól a felkavart izgalomtól, amelyet asszonyi titkának firtatása keltett benne. A
                  díványon fekve megvárta, míg idegessége elül kissé, aztán elhatározta, hogy most
                  rendesen fog gondolkozni arról a dologról, amelynek gondolatát rendszeresen
                  kerülni szokta.</p>
               <p>Erőszakos bátorsággal felidézte magában nászéjszakája emlékét. Kínos emlék volt:
                  egy megvadult férfira emlékezett vissza, aki mintha szesztől lett volna mámoros.
                  Aki vele semmit sem törődött, csak sajátmagával. Aki olyan részvétlenül és
                  gyengédtelenül vette birtokba, mint a falusi mészáros, mikor elmetszi a bárány
                  nyakát. Még most is maga előtt látta a vad gyönyörűségtől eltorzult férfiarcot és
                  visszaemlékezett saját kiszolgáltatott józanságára, szemérme émelygésére,
                  elszántan tűrt szenvedésére. S aztán a hosszú házasélet következett, melynek
                  öleléseit a tárgyilagos, rendszeres Zoltán szabályos rendszerbe osztotta be. Ő
                  megadó türelemmel várta ezeket a napokat, s annál jobban várta, mennél jobban
                  vágyott arra, hogy túl legyen rajtok. Sokáig azt hitte, hogy ez a természetes
                  házasélet, hogy ez a világ minden házaspárjának négyszemközti életében így van. De
                  aztán a kőrösgyarmati birtokos szomszédok asszonyaitól, akik barátnőivé váltak,
                  egy-egy célzást hallott, mikor férfi nem volt jelen. Az ilyen társalgásoktól
                  mindig visszahúzódott, vele született tisztasága és szemérme, de meg szigorú
                  nevelése is visszatartották attól, hogy bizalmas barátnők között is
                  kíváncsiskodjék és kérdéseket tegyen. De a célzások értelmét képzelete munkájával
                  összerakta és lassanként kihámozta titkos tünődéseiből, hogy Isten valami
                  csodálatos örömet adott más asszonyoknak, amelyet tőle megtagadott. Hosszú ideig
                  tartott, amíg arra a meggyőződésre jutott, hogy benne van a hiba. Tisztességes és
                  jó feleség volt mindvégig, s ezért férje előtt bizonyos eltitkolt
                  lelkiismeretfurdalást érzett. Mindaddig, míg egyszer egy kolozsvári bálról
                  hazatérvén Zoltán, aki aznap este némi pezsgőt ivott, így szólt a hálószoba titkos
                  magányában:</p>
               <p>- Hideg természetű asszony vagy, de én ezt szeretem, mert nem fogsz bolondságokat
                  csinálni.</p>
               <p>Ez a megjegyzés megszüntette férje iránti lelkiismereti furdalásait. Az önmaga
                  előtt való silánysági érzést azonban nem. Úgy képzelte, hogy mint ahogy vannak
                  süketek és vakok, bizonyos tekintetben őt is nyomoréknak kell számítani. Ettől
                  szerény lett, félénk és alázatos, mint aki egy mások által nem ismert súlyos
                  fogyatkozást hordoz magában. Hiába látta, hogy férje boldog és nyugodt, maga
                  szüntelenül vádolta magát. De beletörődött, hogy ő így született, s ez másként
                  nem lehet. Titkáról, amelyet szégyennek érzett, sohasem beszélt senkivel.
                  Csintalan női megjegyzéseket férfi nélkül való társaságban nem vett tudomásul,
                  asszonytársai lassan rá is jöttek természetének erre a vonására és előtte
                  tartózkodtak pajkos megjegyzéseket tenni, vagy sikamlós történeteket, közel hajló
                  fejjel, bizsergő izgalommal elmondani. Igy aztán egyensúlya az évek folyamán
                  kialakult. Csak egy epizód zavarta ezt az egyensúlyt. Egyszer Tusnádon fürdőztek,
                  s éjszaka a pezsgős társaságban valaki kiadta a jelszót, hogy kellene egyet
                  kocsikázni az erdei éjszakában. Klári élt már akkor, Pocok még nem. Férje hevesen
                  politizált a maga társaságában és nem volt kedve a kocsikázás vidám és oktalan
                  ötletéhez.</p>
               <p>- Te csak menj, ha kedved van, - mondta, - Gerzson majd elkísér, de egy félóránál
                  tovább ne maradjatok.</p>
               <p>Ez a Gerzson a kincstári erdészet embere volt, ügyetlen, ormótlan ember, rosszul
                  borotvált ábrázata gorilla-szerű torz vonásokat mutatott. A társaságban nem esett
                  rá különösebb hangsúly, keveset beszélt és azt is érdektelenül, politikával alig
                  foglalkozott, a vadászaton kívül semmi más a világon nem érdekelte.</p>
               <p>A holdfényes kirándulás jókedvű szereplői kocsikat állítottak elő, volt ott három
                  olyan kocsi, amely a környéken lakó gazdákat várta. Az első két kocsiba mások
                  kerültek, Magdolna a Gerzson kíséretében az utolsó kocsira maradt. Elindult a
                  három kocsi az erdei országúton, amelyet a holdvilágban színezüstté vált fenyvek
                  szegélyeztek. Az első kocsin énekeltek, a másodikon hangos kacagással
                  beszélgettek. Magdolna nem beszélgetett a maga társával. Az nem tudott
                  beszélgetni. De ez a némaság jobban is esett Magdolnának. A mulatság cigányzaja,
                  hangos hejehuja-lármája egyszerre megszűnt az elbűvölt erdőben. Idegeit jólesően
                  simogatta ez a csend, az éjszakai kocsizás olybá tűnt előtte, mintha nem is volna
                  valóságos, csak álmodta volna. Már jól előre haladtak az erdőben, mikor az első
                  kocsi megállt. Valaki visszakiáltott róla:</p>
               <p>- Halló, hölgyek és urak! Leszállunk szellőzni egy kicsit! Sétálunk!</p>
               <p>Megálltak és leszálltak ők is, Magdolna nem szerette a társaságot zavarni. „Remek
                  asszony, - szokták mondani az urak - mindent mitmachol”. Balkéz felől gyalogút
                  kígyózott befelé a fenyvesek közé, kanyargó vonalú. Amazok sikongva és kacagva
                  szaladtak előre, ők csendesen ballagva hátra maradtak. S ekkor azt történt, hogy
                  Gerzson villámgyors mozdulattal átkapta őt, anélkül, hogy előbb egyetlen udvarló
                  szót is mondott volna. Magához szorította és a száját kereste. Magdolna
                  megdöbbenve kapta védekező könyökét magok közé és igyekezett eltolni a támadót.
                  Első ösztöne sikoltani késztette volna, de rögtön eszébe ötlött, hogy a társaság
                  előre sietett részéből visszamaradhatott valaki és meghallhatja. Némán dulakodott,
                  megállva a gyalogúton. A férfi igen erős volt, a karja úgy szorított, mint a
                  harapófogó.</p>
               <p>- Ha nem enged el rögtön, - lihegte végre Magdolna halkan, - elmondom az
                  uramnak.</p>
               <p>A férfi szorítása meglanyhult. De azért, gyors lélegzetet szedve ő is, konokul
                  felelte:</p>
               <p>- Csak mondja el. Nem félek. Mindenkin képes volnék átgázolni magáért.</p>
               <p>Magdolna sarkon fordult. Indult vissza a kocsi felé. A férfi megint melléje ugrott
                  és megint átkapta:</p>
               <p>- Azért is megcsókolom, a teremtésit az életemnek...</p>
               <p>De ekkor a közelből asszonyi hang hallatszott:</p>
               <p>- Magdolna! Erre vagytok? El ne vesszetek!</p>
               <p>- Már megyünk vissza, - felelt Magdolna hangos szóval.</p>
               <p>Gerzson lemondóan elengedte. Némán lépkedtek egymás mellett visszafelé.
                  Megérkeztek a kocsikhoz. Mikor lábát a felhágóra tette, a férfi segítés örve alatt
                  vadul megragadta a karját. Ő elhárította.</p>
               <p>- Kérem, - mondta halkan, de keményen, - ne érjen hozzám, különben helyet cserélek
                  valakivel.</p>
               <p>Felszálltak és szótlanul várták meg a többieket. A sétálók nagy kacagással, hangos
                  szóval összeverődtek megint. Indultak visszafelé. Gerzson most már nem tett több
                  kísérletet. Egyetlen szót nem szóltak az úton. Mikor visszaértek a főépülethez,
                  Magdolna előre sietett és megkereste férjét.</p>
               <p>- Kellemes volt? - kérdezte Zoltán.</p>
               <p>- Nagyon kellemes, jól kiszellőztem a fejem. De most már szeretnék is lefeküdni.
                  Maga csak beszélgessen, ha még kedve tartja.</p>
               <p>Gerzson már ült a nagy asztal egy távolabbi helyén és némán nézte bozontos
                  szemöldökei alól, mint a ketrecbe csukott ragadozó állat. Ő felment a szobájába és
                  gyorsan lefeküdt. Szerette volna kitépni képzeletéből és eldobni a kellemetlen
                  kalandot, de nem tudott másra gondolni, mint a vadul ölelő karok erejére. És
                  mélységes megdöbbenéssel állapította meg magában, hogy abban a percben, mikor
                  lihegve küzdött az erőszakos ölelés ellen, idegrendszerében történt valami.
                  Érzékeiben valami soha eddig nem tapasztalt zsibongás jelentkezett, valami
                  ismeretlen gyönyörűség alig észrevehetően felbukkanó ígérete. Amely még most is
                  benne zsibongott, ahogy ott feküdt az ágyban és nem jött álom a szemére. Nem tudta
                  tagadni maga előtt, hogy az a férfi igen erős testi hatással volt rá. Pedig
                  csúfnak találta, érdektelennek, nem kellemesnek. És hiába kergette magától a
                  gondolatot, az mégis csak alakot öltött és visszatarthatatlanul kiformálódott: ez
                  a férfi talán megadhatná neki az ismeretlen örömet. S mikor már ennél a
                  gondolatnál tartott, rémülten állapította meg, hogy képzeletben már a
                  házasságtörés küszöbéig jutott, ha ártatlanul is. Ez nagyon megijesztette.
                  Elhatározta, hogy addig nem alszik el, míg férje is fel nem jön a mulatók közül,
                  megöleli, magához szorítja, a tisztesség mentsvárába menekül. De Zoltán jól érezte
                  magát odalent és nem jött. Ő pedig ott feküdt annak a furcsa és elmulni nem akaró,
                  galád zsibongásnak kiszolgáltatottan. Mígnem mégis csak elaludt. De ebben sem volt
                  köszönet, mert álmában a zsibongás folytatódott és az álmodás lidércképei folyton
                  Gerzson ölelését varázsolták köréje.</p>
               <p>Másnap aztán rendes hétköznapra ébredt, Gerzson nem volt sehol. Nem is látta többé
                  soha. És további házasélete alatt sohasem találkozott férfival, aki ezt a különös
                  érzést megébresztette volna benne. Gerzsonra ma már alig emlékezett, arcának,
                  alakjának elmosódó részleteit nem tudta többé összerakni magában. De arra az
                  egyetlenegy pillanatra, mikor egész halványan nőnek érezte magát egy férfi
                  vágyának karjai között, emlékezett ma is. És mélyen gondolkozva idézte fel most
                  magában. Ez az emlék azt jelenti, hogy amit ismernie eddig nem adatott meg, nem
                  lehetetlen mégis megismernie. A fizikai lehetőség, bár mélyen elbújva, valahol
                  mégis megvan benne. Nem teljesen lehetetlen, hogy megtudja ő is, mi az a
                  titokzatos gyönyörűség, amelyért józan életű, rendes asszonyok egyszer csak
                  megbolondulnak, felrúgják nyugalmas életöket és a rendes, derék férj mellől
                  haszontalan emberek bizonytalan sorsa mellé szegődnek. Még olyan is akad, aki
                  megöli magát. De nem mint ő akarta egyszer, gyermeki rajongásból szőtt ábrándért,
                  hanem valami korántsem lelki dologért. Megtudni, hogy mi ez, nagy dolog lehet. De
                  hogyan lehet megtudni? Alighanem úgy áll a dolog, hogy nem minden férfi illik
                  minden nőhöz. Bizonyára megvan annak a titokzatos szabályszerűsége, hogy milyen
                  férfi milyen nőt vonz és viszont. Ha e vonzás megvan, a titok maga jelentkezik,
                  mint ahogy az elektromos fémszálak találkozásakor a csengő azonnal jelet ad. Mikor
                  Gerzson megölelte, a Titok nála is csengetni kezdett. De vajjon Gerzson az
                  egyetlen ilyen ember? Bizonyára nem, a sok millió és millió férfi között alighanem
                  akad még ilyen. Csakhogy lehet ezek között egyet is megkeresni? Úriasszony, aki
                  szereti becsülni és tisztelni sajátmagát, aki vigyáz a neve tisztaságára maga
                  miatt is, halottjainak emléke miatt is, gyerekei miatt is, aki az odaadást csak
                  szerelemből tudja elképzelni és még szerelemből is csak a társadalom rendes formái
                  között, kifogástalan házasságban, - az ilyen úriasszony mit csinálhat? Kettőt
                  csinálhat. Vagy éli tovább eddigi életét és vár, hátha a sors meghozza azt a
                  csodát, hogy jelentkezik valaki, aki felébreszti benne a Titok zsibongását, akibe
                  ezenfelül még bele is lehet szeretni és akihez ezenfelül még feleségül is lehet
                  menni. Ez az egyik lehetőség, a várakozás néma és nagyon-nagyon halvány
                  reménysége. A másik lehetőség: szigorú kegyetlenséggel arra ítélnie sajátmagát,
                  hogy ezt a csodát necsak ne várja, hanem ha jelentkeznék, elfusson előle. Anya,
                  akinek gyerekei vannak, ezeknek a gyerekeknek tartozik az életével. Nem szabad
                  azoknak az életét bonyodalmaknak és rázkódtatásoknak kitenni. Melyiket válassza? A
                  másodikat szeretné választani veleszületett kötelességtudásból és anyaságának
                  őszintén érzett mélységéből. De az a remény, hogy a nagy Titok gyönyörűségét
                  megismerheti egyszer, nehezen engedi eldobni magát. Ez a remény lelkének valóságos
                  része: ha eltaposná, úgy fájna, mintha saját lelkére tiporna.</p>
               <p>Magdolna felsóhajtott. Van még egy harmadik lehetőség is: nem dönteni a kettő
                  között. Behúnyni szemét és befogni fülét a jövő és a sors előtt. Mert szeretni
                  nagyon jó lenne. Szerelmesnek lenni kimondhatatlan jó lenne. És szerelmében az
                  ismeretlen csodát megélni, az mindennél jobb lenne. Szabad erre várni, vagy nem
                  szabad? Mindegy, ne gondoljunk rá, hagyjuk eldöntetlenül. Ha életének ez a titkos
                  problémája felvetődik, mint most, akkor van mihez menekülni. Itt vannak a
                  gyerekek.</p>
               <p>Felkelt és bement Pocokhoz. Betette hóna alá a lázmérőt.</p>
               <p>- Min gondolkozol, kis fiam?</p>
               <p>- Játszom magamban. Játékot találtam ki magamnak.</p>
               <p>- Mit, aranyom?</p>
               <p>- Azt, hogy képzeld el magadnak, mamuskám, az alapskálát. Mondjuk Cé-durban. Most
                  én tudniillik Cé-durban csináltam ezt a játékot. Elképzelem magamnak az első négy
                  hangot egymásután. Cé, Dé, É, F. Most ehhez elképzelem a négy kromatikus hangot
                  lefelé. Cé, Há, Bé, Á. És ezt a kettőt egyszerre hallom. Tudom, hogy ez gyerekes
                  dolog, de ne nevess ki. Tudod, ez olyan, mint mikor egy kislány babával játszik.
                  Hát én ezzel játszok. „Suhog a szél.” Egyszer. És még egyszer: „Késmárk felől.”
                  Igy játszok itt az ágyban.</p>
               <p>- „Játszom.”</p>
               <p>- Igen, játszom. Átrakom más hangnemekbe is. Éppen, mikor bejöttél, Cisz-durban
                  kezdtem.</p>
               <p>- De miért nevezed ezt játéknak, kisfiam? Zeneelméleti gyakorlat. Négy akkord
                  egymásután.</p>
               <p>- Igen, igen, mamuskám, én tudom. Bodó bácsinak ezt mondtam és elemeztem is neki a
                  négy akkordot és ő engemet meg is dicsért. De a játék benne az, hogy én csak
                  hallgatom magamban azt, hogy „Suhog a szél” és szándékosan nem gondolok az
                  akkordokra, csak úgy játszok vele, hogy hallgatom. Vagyis „játszom” vele, ne
                  haragudjál, ezt mindig eltévesztem.</p>
               <p>Magdolna rámosolygott Pocokra, megsímogatta a homlokát és kivette a lázmérőt.
                  Harminchét három. Csak már jönne a doktor. Pockot a láz egyáltalában nem
                  érdekelte. Már ismét benne volt saját találmánya játékában. Nézte a mennyezetet.
                  Kipirosodott arcán lehetett látni, hogy most hangokat hall és rázza, motozza,
                  keveri őket, mint más gyerek az üveggolyókat. A szomszéd szobából hangos angol
                  szöveg hallatszott át: Klári olvasta fennhangon a minden napra előírt angol
                  regényrészletet, a „Dombey and son”-ból, hogy kiejtése javuljon.</p>
               <p>- Nem zavar a Klári olvasása, kisfiam? Szólhatunk neki, hogy olvasson
                  csendesebben.</p>
               <p>- Nem, köszönöm szépen, én azt úgyse hallom. Én ilyenkor csak a játékomat hallom.
                  Aztán majd úgyis jön Bodó bácsi és akkor majd vele beszélgetek. De úgye holnap már
                  szabad lesz a zongorához űlni? Egy egészen kicsit. Egy órát, jó?</p>
               <p>- Azt majd a doktor bácsi mondja meg, drágám.</p>
               <p>Az ajtó nyílt és Bodó lépett be rajta. Ő jelentette a másik látogatót.</p>
               <p>- Kezeit csókolom, itt van a gróf úr. Együtt érkeztünk véletlenül.</p>
               <p>Magdolna bólintott. Ment ki az előszobába. Korff Egon gróf meghajtotta magát a
                  tengerésztiszt utánozhatatlan könnyedségével, aztán kezet csókolt. Magdolna
                  bevezette a saját szobájába. Leültette. Cigarettát rakott eléje.</p>
               <p>- Mi újság, Magdolna? Mi van a kis Pocokkal?</p>
               <p>- Köszönöm, a láza állandó. Mintha kissé javult volna. Várom a doktort. És
                  őszintén szólva nagyon aggódom.</p>
               <p>- Nono, nem lesz az olyan veszélyes. Mit szól az eseményekhez?</p>
               <p>- Nem szólhatok semmit, mert nem olvastam még újságot. Nem baj, maga az én eleven
                  újságom.</p>
               <p>Korff gróf mindjárt beszélni kezdett. Új rendről beszélt és a fővezérről. Magdolna
                  kézimunkát vett elő. Igy szokták ezt már nagyon régen. Ő csendesen öltögetett s
                  néha felnézett a grófra, a borotvált arcú, őszülő, elegáns férfira, aki mély,
                  kissé recsegő hangon mesélte a maga híreit. De ezúttal volt a hangjában valami,
                  ami Magdolna előtt idegennek tetszett. A gróf többet állott meg egyes mondókái
                  között, mint máskor tette. És vontatottabban beszélt. Azt a benyomást keltette,
                  hogy mondani akar valamit, de minduntalan halogatja. Ez a sejtés helyesnek is
                  bizonyult. A gróf igen hosszú szünetet tartott, aztán nekidurálta magát.</p>
               <p>- Tudja, milyen nap van ma, Magdolna?</p>
               <p>- Miért? Valami különös nap van?</p>
               <p>- Persze, - bólintott a gróf, - maga nem tartja számon. Ma hét esztendeje annak,
                  hogy megismerkedtünk.</p>
               <p>Magdolna meglepetten kapta fel a fejét. Ez az ember hét esztendeje jó barátja
                  volt. Soha nem is mutatkozott másnak, mint jóbarátnak. Soha egyetlen udvarló szót,
                  vagy célzást ki nem ejtett. Az ismerkedési dátumnak ez a számon tartása azonban
                  nem látszott csupán baráti megjegyzésnek. Kivált ezen a habozó, kissé ünnepélyes
                  hangon, ahogy a gróf mondta.</p>
               <p>- Ne mondja, hét éve?</p>
               <p>- Igen. Hét éve. És ezen a napon mondani szeretnék magának valamit.</p>
               <p>- Tessék, hallgatom.</p>
               <p>- A bibliában van szó arról valahol, hogy valaki hét esztendeje várt valakire.
                  Ábrahám vagy Lábán, vagy valami ilyenek vannak a dologban. Hát egyszóval... én
                  katona vagyok, nem pedig szónok. A szép beszédet nem nagyon értem. Egyenesen
                  megmondom, amit akarok. Én a maga kezét most megkérem.</p>
               <p>- De Egon, - szólt Magdolna teljes zavarban, - ez igazán...</p>
               <p>- Kérem, ne szakítson félbe. Én eddig számos okból nem szóltam. Egyik ok volt
                  például ez a Craiovanu. Nem tudtam, hogy maga hogyan érez iránta. Az volt a
                  benyomásom, hogy tetszik magának. De legutóbb ez tisztázódott. Legnagyobb
                  örömömre. Aztán meg az események bizonytalansága is olyan volt, hogy nem
                  szólhattam. Amíg kint jártam a tengeren, sohasem tudtam, mi van magával, nem
                  bukkant-e fel valaki, aki... hát szóval, aki miatt esetleg hallgatnom kell. És
                  nagyon rossz levélíró is vagyok, ezt maga jól tudja. Csak mióta leszereltem és
                  gyakrabban járok magához, azóta látom jobban az életét. De még más okok is voltak.
                  Nekem fennállottak bizonyos kötelezettségeim... én... nehéz ezt...</p>
               <p>- Úriembernek nehéz, ezt megértem. A kis Simák Biri az Opera ballettjében. Ezt én
                  pontosan tudom. Mint ahogy mindenki pontosan tudja.</p>
               <p>- Sajnos, a művésznő szerette ezt terjeszteni, én nem. Nos tehát, közlöm magával,
                  hogy a művésznő férjhez fog menni. Nagyon rendes kereskedőember veszi el. Tehát ez
                  az ok is megszűnt. Azután. A politikai helyzet is olyan volt, hogy nem léphettem
                  fel teljes felelősséggel. Most már felléphetek. Budapesten maradok, szolgálatot
                  vállalok, rendes beosztásom lesz. Maga eddig sem állott támasz nélkül a világban,
                  hiszen tudhatta, hogy az én barátságomra mindig számíthat. De szeretnék ennek
                  kellő formát adni. Legyen a feleségem.</p>
               <p>Hosszú szünet következett. Magdolna abbahagyta a kézimunkát és mereven maga elé
                  nézett. Aztán felemelte a fejét.</p>
               <p>- Most rögtön kell erre válaszolnom?</p>
               <p>- Édes Istenem, - szólt Korff gróf kissé idegesen, - valamit csak tud rá
                  mondani.</p>
               <p>- Sajnos, tudok. Egészen mást, mint amit maga megérdemel tőlem. Én szerelem nélkül
                  nem tudok férjhezmenni.</p>
               <p>- Szerelem nélkül? Teljesen szerelem nélkül? Hát egyáltalában semmit sem érez
                  irántam?</p>
               <p>- Dehogy nem. Igen meleg hálát és barátságot. Amellett nagyrabecsülést.
                  Megismertem magát és tisztelem. De ez nem szerelem.</p>
               <p>- Ha nem az, akkor még lehet.</p>
               <p>- Nem, Egon, nem lehet. Én már átmentem egy nagyon nagy próbán életemben.
                  Hozzámentem valakihez szerelem nélkül. Azzal, hogy majd a házasélet ezt is
                  meghozza. Hát megmondok magának valamit, amit sohasem mondtam meg senkinek, de
                  maga ezt a bizalmat megérdemli tőlem: a házasságomnak ez a része szörnyű
                  gyötrelem volt. A férjem derék és tisztességes ember volt, mintaférj és mintaapa.
                  Soha egyetlenegy szóváltás nem esett közöttünk. Nagy megilletődéssel gondolok az
                  emlékére, hiszen önként jelentkezett és úgy halt meg. Egy hős nevét hagyta a
                  fiára. De szerelem nélkül együtt élni valakivel, nem, Egon, a világért sem, ez
                  borzasztó, ez borzasztó, ez borzasztó.</p>
               <p>- Különös, hogy így fel van indulva még a gondolatától is annak, hogy az enyém
                  lesz. Hát olyan visszataszító vagyok?</p>
               <p>Magdolna felállott izgatottságában az imént. Most leült. Várt egy kicsit.</p>
               <p>- Bocsásson meg. Ezt a kérdést még nem tárgyaltam soha senkivel. Most először.
                  Felizgatott. Roppantul sajnálnám, ha megbántottam volna. Hogy maga nem
                  visszataszító, azt nagyon jól tudja. Nem szeretek túl édeskés dolgokat mondani, de
                  maga azt is jól tudja, hogy igen szép férfi. Itt nem magában van a hiba, hanem
                  bennem. Amit mondtam, az nem magára vonatkozott, hanem minden férfire. Szerelem
                  nélkül ez a gondolat nekem borzasztó.</p>
               <p>- De hát lehetetlen engem szeretni? - tört ki a gróf sértődötten és
                  türelmetlenül.</p>
               <p>- Magának, kedves Egon, számtalan bizonyítéka van arról, hogy lehet szeretni. Nem
                  a kis ballerina az egyetlen. Mondhatnék főrangú névsort is, de nem akarok
                  ízléstelen lenni. Ismétlem, bennem van a hiba. Én nem vagyok szerelmes magába.</p>
               <p>- Másba sem?</p>
               <p>- Senkibe.</p>
               <p>- Szóval, ha senkit sem szeret, akkor minden férfi gondolatára így irtóznia
                  kell.</p>
               <p>- Igy van. Ez a pontos igazság.</p>
               <p>- Ez különös. Tehát maga általában irtózik attól a gondolattól, hogy... hogy
                  valakinek odaadja magát?</p>
               <p>- Igen.</p>
               <p>- Hihetetlen. Hát maga nem nő?</p>
               <p>Magdolna megint felállott. Ok nélkül három lépést tett a szobában. Aztán
                  visszafordult a férfi felé, aki szintén felkelt és most mellette állt.</p>
               <p>- Nézze, Egon, az élet nagyon furcsa. Amiről most beszélünk, az éveken át nem
                  szerepelt az én problémáim között. Özvegy vagyok, a gyerekeimnek élek, ez a
                  problémám elaludt. Ma véletlenül csak erről van szó. Egy lánykori barátnőm járt
                  itt nálam ebédután és faggatni kezdett. Rátapintott erre a pontra. És most maga.
                  Kimondhatatlanul kínos nekem erről beszélni. De egyenesen felelek a kérdésre: úgy
                  látszik, én csakugyan nem vagyok nő.</p>
               <p>A gróf hangja fülledt lett és remegő.</p>
               <p>- Ezt nehéz elhinni. Ha valaki ilyen kívánatos, mint maga. Aki összeszámolja a tíz
                  legszebb asszonyt Budapesten, annak magát is fel kell sorolnia. Végignézem a
                  termetét és megőrülök. Ilyen válla van, ilyen dereka, ilyen vonalai... és nem
                  nő... Az lehetetlen. Ezek a lábak... az embernek megkeveredik az esze...</p>
               <p>Most már átölelte a Magdolna vállát. S a két váll érezhette, hogy a két forró
                  tenyér reszket.</p>
               <p>- Kérem, eresszen el, akárki bejöhet...</p>
               <p>- Elereszteni, most, - mondta hebegve a férfi, - mikor az életben először öleltem
                  meg... Nem, nem...</p>
               <p>Vonta magához és a szeme szikrákat szórt. Magdolna heves ellenzést érzett
                  ösztöneiben. Nem hideg közömbösséget, hanem kiáltó ellenérzést. Maga sem tudta,
                  miért. Ez a férfi valóban szép férfi volt, ápolt és kitünő jelenség. De ahogy
                  arcán megjelent a vágy vad torzulása, ebben volt valami elviselhetetlen az ő
                  számára.</p>
               <p>- Próbálja meg, - folytatta az, - próbálja meg. Majd meglátja, hogyan fogom én
                  lángra gyujtani! Tűzzé fog válni a karjaimban...</p>
               <p>Amíg így beszélt, egyre erősebben vonta magához az asszonyt. Görcsös tenyerei az
                  asszony termetének vonalát keresték. És Magdolna, mialatt hiába igyekezett eltolni
                  magától a kínos érintést, elkeseredésében egyszerre sírva fakadt.</p>
               <p>- De kérem, hát nem érti, hogy ez nekem borzasztó! Hogy tehet ilyet egy nővel
                  éppen maga, aki annyira úriember? Eresszen el, kérem.</p>
               <p>Korff gróf elsápadt. Azonnal elengedte. Könnyedén meghajtotta magát. Rekedten
                  szólott:</p>
               <p>- Bocsánatot kérek. Nem képzeltem, hogy ennyire irtózik tőlem. Pardon.</p>
               <p>Leült és rágyujtott. A cigarettától erősen köhögni kezdett. Magdolna leült egy
                  másik székre és arcát két kezébe temetve csendesen sírt. Ő szólalt meg
                  először.</p>
               <p>- Kimondhatatlanul sajnálom, Egon, de nem tehetek róla. Tekintsen úgy engem, mint
                  egy orvosi esetet.</p>
               <p>Megtörölte szemét, mosolyogni próbált. Kezet nyujtott a grófnak.</p>
               <p>- Ne haragudjék rám, kérem. Inkább sajnáljon engem.</p>
               <p>A gróf kezet csókolt. Aztán a kezet reménytelenül eleresztette.</p>
               <p>- Maga nem hazudik, azt tudom. Ha mondja, akkor úgy is van. De ez nekem borzasztó.
                  Mert úgy vágyom magára, hogy azt nem lehet kimondani.</p>
               <p>- Kérem, ne... ezt ne...</p>
               <p>- Jól van, többet nem mondom. De várjon csak, most kérdezek valamit. Lehetetlennek
                  tartja, hogy ez a maga idegenkedése valaha megváltozzék?</p>
               <p>Magdolna vállat vont.</p>
               <p>- Nem tudom. Én már nem merem remélni.</p>
               <p>- Köszönöm, ez nekem elég. Én most elmegyek. Jó darabig nem jelentkezem, hogy
                  megnyugodjék. De aztán megint eljövök. Hogy tovább várjak. Akár még hét évet, ha
                  kell. Ne nyujtson kezet, mert ha most érzem a bőrét, akkor megőrülök. Csókolom a
                  kezeit.</p>
               <p>Erős és gyors léptekkel az ajtóig sietett, de ott megállott.</p>
               <p>- Nézze, legyen jóbarátom. Gondolkozzék a dolgon. Ha képtelenségnek találja, írja
                  meg, vagy telefonáljon. Majd valahogyan rendbejövök magammal. De ha nem találja
                  képtelenségnek, majd mondja meg azt is. Akkor szépen, türelmesen várok, ameddig
                  kell.</p>
               <p>Magdolna némán bólintott, az ajtó becsukódott. Ő leült tükre elé, hogy arcát
                  rendbehozza. Ránézett tükörképére. Tudta, hogy nagyon szép. Minek vagyok szép? -
                  gondolta keserűen magában és megint sírva fakadt. Amerre jár, útja férfiak vágya
                  között vezet. Emberek az utcán utána fordulnak. Villamoson a férfiak megcserélik
                  ülésöket, hogy szemközt nézhessék. Az utcán gyakran feltűnően követik és nem
                  egyszer megszólítják. Craiovanu kínlódik. Ez a derék, hű barát kínlódik. Még Bodó
                  úr is ott a szomszéd szobában veszkődik érte. És ő jár-kel a vágyak közepette,
                  mint az élettelen szépség maga, mint a gépre járó Olympia a Hoffmann meséiben.
                  Mindig így lesz ez? Várakozzék a remény pislogó szikrájával, vagy
                  egyszersmindenkorra szabjon olyan vonalat jövendő életének, mint aki kolostorba
                  költözik?</p>
               <p>Rendbehozta arcát, aztán az izgalomtól kimerülten járt-kelt a lakásban. Phil és
                  Klári elmentek sétálni. Pocok a láztól piros arccal feküdt az ágyban és
                  mozdulatlanul hallgatta Bodó úr elbeszélését: hogyan bukott meg botrányosan a
                  Sevillai borbély bemutató előadása ezelőtt majdnem száz évvel.</p>
               <p>Végre nagy késedelemmel, vacsoraidőben, mikor már Phil és Klári rég hazajöttek, és
                  Bodó rég elment, megérkezett az orvos. Megint hosszasan kopogtatott,
                  hallgatódzott. Pocoknak számtalanszor kellett vagy köhögni, vagy lélegzetét
                  visszatartani, vagy azt a szót mondani, hogy „harminchárom”. Mikor az orvos
                  felegyenesedett s a stetoszkópot gépiesen visszatette szivarzsebébe, Pocok mohón
                  megszólalt:</p>
               <p>- Holnap már zongorázhatok?</p>
               <p>- Nem, kis báró, holnap még nem zongorázunk. De nagyon hamar eljön annak is az
                  ideje. Nem lesz itt semmi baj. Most pedig nagyon furcsa dolgot fogunk
                  csinálni.</p>
               <p>Az öreg orvos kis üveget vett elő.</p>
               <p>- Ebbe az üvegbe bele fogunk köpni. Csak jó sokat. Köhögjünk csak jó erősen. Még.
                  Na még egy kicsit. Igy ni. Most beletesszük ezt a dugót, így ni. Nem fájt semmi,
                  úgy-e?</p>
               <p>- Nem fájt, - felelt Pocok mosolyogva, - de a zongora, az fáj.</p>
               <p>- Majd elmúlik. Az sem tart sokáig. Lesznek itt még nagyszerű zongorázások, akár
                  reggeltől estig.</p>
               <p>- Igenis, - felelt Pocok engedelmesen.</p>
               <p>Magdolna dermedten állt ott mindezalatt, szót sem szólt. Térdét remegni érezte.
                  Mikor az orvossal kifelé ment a maga szobájába, küzdenie kellett az izgalom és
                  aggodalom könnyeivel. Az orvos betette az ajtót.</p>
               <p>- Ne nyugtalankodjék, méltóságos asszonyom. A tudomány, hála Istennek, meg tud
                  birkózni az ilyesmivel.</p>
               <p>- Legyen őszinte, doktor úr, súlyos?</p>
               <p>- Oh dehogy súlyos. Ezrével van ilyen gyerek ma Pesten. A proletárgyereket,
                  sajnos, nehéz gyógyítani, az ilyen fiúcskát, hála Istennek, könnyebb.</p>
               <p>- Tuberkulózis? - mondta ki Magdolna a borzasztó szót.</p>
               <p>- Ezek túlnagy szavak, kedves báróné. A fiúcskának minden jel szerint egy kis
                  csúcshurutja van. Azt meg fogjuk gyógyítani.</p>
               <p>Majd hirtelen felemelte a hangját.</p>
               <p>- Nem, kérem, báróné, ezt nem! Sírni nem szabad! A méltóságos asszonynak most
                  össze kell szedni minden energiáját!</p>
               <p>- Értem, igen, - szólt Magdolna, ökölbe szorította kezét és lenyelte könnyeit.</p>
               <p>- Tehát, kérem. Holnap majd köpetvizsgálatot tartunk, hogy nyílt-e a dolog, vagy
                  zárt. Aztán meg kell néznünk a fiúcskát röntgennel is. Be méltóztatnak jönni
                  hozzám a kórházba. Tizenegy óra jó lesz? Helyes. Megítélésem szerint jókor fogtuk
                  meg a bajt. Pontosabban majd a köpetvizsgálat és a röntgen után beszélünk, de
                  bizonyos dolgokat már most is leszegezhetünk. Legelső dolog a fiúcskát alaposan
                  felhizlalni. Kényszeríteni kell, hogy egyék. Tömni, mint a libát. Naponta legalább
                  hatszor kell étkeznie. Aztán fontos, hogy fektessük. Zongoráról és ilyesmiről szó
                  sem lehet. Általában kerülni kell mindent, ami a fiúcskát izgathatja. Ezért a
                  zongorára különösen figyelni kell, mert a kis bárót a zene, úgy látom, erősen
                  kihozza a sodrából.</p>
               <p>- De az is nagyon felizgatja, ha nem játszhatik. Nem lehetne mégis egészen kis
                  időre... kétnaponként...?</p>
               <p>- Drága báróné, ez nem alkú dolga. A gyereket minden emóciótól kímélni kell. A
                  zongorázás olyan kimerítő testmozgással jár, hogy ez már magában véve káros. Ha
                  zongorázik, utána rögtön felmegy a láza, meg tetszik látni. Majd megy az valahogy,
                  hiszen a kis báró olyan engedelmes, olyan szelíd fiúcska, hogy jobb pácienst egy
                  orvos nem is álmodhatik magának. Csak tessék egészen nyugodtnak lenni, nem lesz
                  itt semmi baj. Hizlalás, fekvés, tökéletes nyugalom: ezt a hármat egy percre se
                  tessék elfelejteni. És pontos lázmérést kérek. Holnap tizenegykor pedig várom a
                  bárónét. Jó melegen tessék a fiúcskát öltöztetni. Kezeit csókolom.</p>
               <p>- Doktor úr, - tartotta vissza Magdolna habozva az öreget, - mondja meg nekem
                  őszintén, hogy...</p>
               <p>Itt megállott. Nem tudott mit kérdezni.</p>
               <p>- Mindent őszintén megmondtam, - felelt az orvos türelmesen, - a fiúcskát egész
                  biztosan meggyógyítjuk. De ehhez legelsősorban az kell, hogy a báróné higyjen
                  nekem és ne veszítse el a fejét.</p>
               <p>Az orvos elment. Az előszobába kijött Mámi.</p>
               <p>- Ugye nincs nagy baj, keziccsókolom?</p>
               <p>- Nincs, Mámi, nincs. Egy kis hülés, semmi más.</p>
               <p>- No, hála Istennek. Istállom, most beszélni kell a mosókonyháról, meg hogy mikor
                  kapunk lisztet.</p>
               <p>- Jól van, Mámi, majd holnap. Most nincs semmihez idegem.</p>
               <p>Ment befelé. A Pocok szobájából szóváltás hallatszott. Klári állt az ágy mellett
                  és kiabált.</p>
               <p>- Majd én foglak etetni, tudod! Folyton mondom, hogy enned kell és nem akarsz
                  enni! De majd én ezt a kezembe veszem! Azt mindenki tudja, hogy egy tüdőbetegnek
                  hízni kell!</p>
               <p>Magdolna megkövülten állt meg az ajtóban.</p>
               <p>- Miket beszélsz, Klári? Miféle szavakat használsz? Mi az, hogy tüdőbeteg?</p>
               <p>- Hiszen csúcshurutja van, nem? Kihallatszott, mikor az orvos mondta. De az
                  etetést, azt bízd rám, mama. Tömni fogom, mint a libát! És ha nem akar enni,
                  botrányt csinálok! Ha te nem bírsz vele, majd bírok én! Mama, hadd menjek el én is
                  holnap a kórházba! Szeretném hallani, amit a doktor mond a kosztról. Én ezt a
                  kezembe akarom venni. Nagyon kérlek, mama, engedd meg.</p>
               <p>Magdolna ránézett leányára. A két gyerek mindig nagyon szerette egymást. S a kis
                  leány, ahogy ott állt erélye nagy készletével és határozottságával, szinte
                  toporzékolt az intézkedési vágytól. Az anya megcsókolta egymásután mind a két
                  gyereket.</p>
               <p>- Jól van. A Pocok kosztját Klári intézi. Mindjárt vacsorázunk is. Itt fogunk enni
                  mindnyájan Pocoknál.</p>
               <p>Ott teríttetett az ágy mellett. Pocok külön tálcát kapott az ágyba. A vacsora
                  jókedvűen folyt le, Klári elkezdte zsarnokságát, Pocok megadó fintorgással
                  engedelmeskedett. Háromannyit kellett ennie, mint máskor. A gyerek színészkedve
                  játszotta meg, milyen nehezen nyel. Még Phil is nagyokat nevetett. Velök nevetett
                  Magdolna is, reszkető lélekkel, visszafojtott könnyekkel. Vacsora után
                  visszavonult a szobájába telefonálni. Felhívta Korff grófot.</p>
               <p>- Kedves Egon, a gyereknek tüdőcsúcshurútja van. Én nem lehetek más, mint anya.
                  Isten kezét látom ebben a betegségben. El akarok búcsúzni magától. És szívből
                  bocsánatot kérek, ha fájdalmat okoztam.</p>
               <p>A másik hang a vezeték végén soká nem felelt. Végül megszólalt.</p>
               <p>- Belenyugszom, Magdolna. Az én Istenem áldja meg magát örökre.</p>
               <p>Letették a kagylót. Magdolna visszament a gyerekhez. Phil és Klári
                  visszavonultak.</p>
               <p>- Én itt maradok a kézimunkával, fiacskám, míg el nem alszol.</p>
               <p>- Köszönöm szépen, - örvendett a gyerek sugárzó arccal, - én most gondolkozni
                  fogok és aztán elalszom.</p>
               <p>Megvoltak kettesben némán. Csak nagysokára szólalt meg Pocok.</p>
               <p>- Mama, Mozart is tüdőbajos volt. Van egy kép, amikor éppen haldoklik és egy
                  karosszékből dirigál, az nagyon érdekes.</p>
               <p>- Jaj, fiam, ne gondolkozzál ilyen csacsiságokon.</p>
               <p>A fiú hallgatott. Magdolna maga elé idézte a képet. A párnák közé tett alakot,
                  ahogy vezényel. S a párnák között futó gondolataiban egyszerre csak más arc jelent
                  meg. Azé a lázas, vágyódó szemű íróé, akit a szigeten látott. Hogy is hívják?
                  Detky Pál. Annak is hogyan sütött a szeméből a férfi-sóvárgás. És Magdolna
                  meglepetve ejtette ölébe a kézimunkát. Az a vágy, amelyre azóta sem gondolt, nem
                  bántotta. Egyszerre megjelent gondolataiban az elképzelés, hogy az a férfi
                  átöleli. És nem érezte azt a kínos ellenérzést, amely a gróf közeledésekor
                  elfogta. Sőt idegrendszere mintha szívesen beleegyezett volna annak az ölelésnek
                  elképzelésébe. De rögtön Pocokra nézett, aki közben elaludt. Piros arca virult a
                  párnán, mélyen szedte a lélegzetet. Magdolna lábujjhegyen felkelt, leoltotta a
                  világosságot, miután szerette volna még megcsókolni a gyereket, de félt, hogy
                  felébreszti. Az ajtót a kettejük szobája közt nyitva hagyta. Aztán maga elé nézett
                  és ezt gondolta.</p>
               <p>- Nem, nem. Soha többé senki.</p>
               <p>És elkezdett vetkőzni.</p>
               
            </div>
            <div type="chapter">
               <head>
                 III.
               </head>
               <p>Pocok betegségét a részletesebb tudományos vizsgálat is tüdőcsúcshurutnak
                  igazolta, de nyilván nem nagyon súlyosnak, mert a háziorvos és a külön
                  meghallgatott specialisták egyaránt fölöslegesnek tartották akár Svájcot, akár
                  Egyiptomot, akár San Remo használatát. A gyereket csak pihentetni és hizlalni
                  kellett. Az egész ház átalakult Pocok gyógyintézetévé. A háromszobásból
                  négyszobássá vált lakás elég helyet adott arra, hogy a fiúnak kényelmes
                  betegszobája legyen, a tamási birtok a rendes bérleten felül sonkát, tojást,
                  szalonnát és egyebet is tudott szállítani, mialatt a hatalmas erdélyi birtok
                  sorsa bizonytalan maradt. Magdolna szerette volna az eredeti lakás ötödik szobáját
                  is visszakapni még, de a lakáshivatal, ahol eljárt tudakozódni, nem sok reménnyel
                  biztatta. Aztán meg abban az ötödik szobában Trattner úr lakott, az órássegéd,
                  fiatal feleségével és két gyerekével. Nagyon rendes ember volt Trattner úr, a
                  kommün alatt is igen csendesen és tiszteletteljesen viselkedett, most meg éppen
                  hangját sem lehetett hallani. Más lépcsőn közlekedett, semmi zavart nem okozott.
                  Magdolna könnyen belenyugodott, hogy négy szobában fog lakni. Eleget hallott pesti
                  háztulajdonosokról, akik saját bérpalotájukban nem terjeszkedhettek nagy
                  családjukkal együtt két szobával szélesebbre, mert a lakáshivatal a többi beutalt
                  szegény embernek nem adhatott másutt szállást. Ahol valami szabad lakás akadt, ott
                  a bentlakók embertelen összegű lelépési díjakat követeltek. Pesten lassanként
                  mindent lehetett már kapni, csak lakást nem. Magdolna boldog volt, hogy négy
                  szobával megúszhatta. Pocok a lakás legjobb szobáját birtokolta egyedül, a többi
                  hármat úgy fel tudták osztani, hogy mivel Phil és Klári egy szobában laktak, még
                  fogadószoba is maradt, amelyben nem aludt senki.</p>
               <p>Pocok sok gondot okozott. Eleinte a láza is makacskodott, hízni sem tudott
                  semmiképpen. Az egész család hétköznapi élete hozzáalakult, reggeltől-estig csak a
                  lázát lesték és a mérleget, amellyel mindennap megmérték. Két hónapig Magdolna
                  csak azért lépett ki a házból, hogy tagjait mozgassa és valami egészségi sétát
                  tegyen, különben semmi meghívást nem fogadott el és vendéget sem látott. Mióta
                  Pesten lakott, különben is teljesen visszavonult életet élt, néhány rokoni vagy
                  ismerős erdélyi családdal érintkezett nagy ritkán; most ezeket sem látta. Korff
                  gróf nem járt többé a házhoz, nem is telefonált. Bodó, aki minden áldott nap
                  megjelent és egész délutánját a háznál töltötte, nem számított vendégnek. Két
                  hónap múlva Pocok hirtelen jobban kezdett lenni. Napról-napra jegyezni lehetett a
                  dekákat, amelyekkel súlya gyarapodott. És jó sokára, karácsonyra, kapta ajándékul
                  a háziorvostól, hogy leülhetett a zongorához. Olyan telhetetlenül játszott, hogy
                  még aznap este felszaladt a láza. Egy hétig megint nem volt szabad játszania. De
                  mikor újév napján játszhatott, a lázmérő már nem mutatott utána semmit. Pocok
                  meggyógyult. A háziorvos még szigorú életrendet írt elő neki és azt javallta, hogy
                  nyáron valami magaslati helyen töltsön három-négy hetet a gyerek, külömben
                  egészségesnek nyilvánította.</p>
               <p>Igy történt, hogy februárban Magdolna elfogadta a Mikes Judit meghívását.</p>
               <p>Gróf Mikes Lőrincné, születése szerint Kendeffy Judit, az általános erdélyi
                  meneküléskor származott fel Pestre. Mikes Lőrinc már Kolozsvárott beleásta magát a
                  bankéletbe, a háború alatt magára tudta vonni a fővárosi bankvilág figyelmét, s
                  mikor menekült, nem kellett vaggonban laknia, azonnal jó bankállást kapott.
                  Gyermeke nem volt, feleségével kettesben jól megélt a fizetésből, még arra is
                  tellett, hogy az asszony áldozhasson irodalompártoló szenvedélyének. Judit
                  grófné ugyanis szeretett irogatni, itt-ott megjelentek formás, kellemes és
                  jelentéktelen írásai, amelyekről ő maga az enyhe megbocsátás hangján szokott
                  megemlékezni. De nem is a maga írói működésében látta nyughatatlan mozgolódásának
                  igazi fontosságát, hanem abban, hogy írókat ihlessen. Vacsorákat rendezett,
                  amelyek valami ódon Kazinczy-ízt hordtak magukon; a társaság „nyelvünk
                  tsinosításán” fáradozott. Legalább a háziasszony ilyen célt rendelt ezeknek a
                  negyedévenkénti vacsoráknak. Gyakorlatban az történt, hogy a tíz-tizenkét
                  személyes Mikes-vacsorán két-három őszbecsavarodó egyetemi tanár volt ott, néhány
                  kiváncsi arisztokrata és valami író, aki ilyenkor először és utoljára jelent meg a
                  háznál. Mert vagy úgy találták, hogy az író társadalmi formái alatta maradnak a
                  ház követelményeinek, vagy ismeretlen helyről feljelentés ment a kommün
                  hatóságaihoz, hogy Mikeséknél ellenforradalmi propaganda-vacsorát rendeztek a
                  nemzeti eszme konok ápolása érdekében egy gyanús érzelmű író meghívásával, vagy a
                  legrosszabb történt: a meghívott író életre-halálra beleszeretett a háziasszonyba,
                  akinek pedig esze ágában sem volt az írófélét férfiszámba venni, mert meghitt és
                  heves szerelem fűzte az urához. Nem volt egyetlen vacsora sem, amely valami
                  kellemetlen utóízt ne hagyott volna a háznál. De Mikes Lőrincné makacs maradt és
                  fáradhatatlan. Képzelete, amely Sévigné és Récamier asszonyok példáin
                  táplálkozott, nemcsak színes volt és hiszékeny, hanem szívós is. Tovább rendezte
                  a negyedévenkénti vacsorákat. Ott ült az asztalfőn, boldogan tudva furcsa és
                  nevezetes szépségét, mert nem volt még túl a harmincon, de haja máris hófehérre
                  őszült rendkívül szabályos vonású arca körül; jobbra-balra elmésen válaszolt,
                  diadalmasan ragyogtatta angol, francia és német olvasottságát, lelkendezett,
                  társalgott, „az irodalom pallérozásán” fáradozott.</p>
               <p>Magdolna eddig összesen két ilyen estén jelent meg. Mindakétszer meg kellett
                  vallania hazatéréskor, hogy únta magát. Egyik este, még a kommün előtt, egy lírai
                  költő került terítékre az irodalmi grófnő asztalánál. Ez a költő annyira zavarba
                  jött a megtiszteltetéstől, amely érte, hogy modorbeli tehetetlenségében vakmerő
                  értelmetlenségeket hajigált maga körül, Magdolna ismerte már néhány dolgát, sőt
                  egy kötetét a könyvespolc egy könnyen elérhető pontján tartotta. Ebben a kötetben
                  szelíd, mély és emberséges léleknek mutatkozott a költő, áhitatos gondolatai
                  finnyásan választékos versmértékben kaptak formát. A vacsora-asztalnál azonban
                  hetyke sületlenségeket mondott zavarában, minden jel szerint ő maga még kínosabban
                  érezte magát a társaságnál, amelyet elképesztett és Magdolna, aki alig beszélt
                  vele öt-hat üres mondatot, úgy ment haza, hogy mélyen megsajnálta és kiábrándult
                  belőle. A másik alkalommal egy regényírót próbált felmagasztalni a grófné. Ez
                  maga hallgatag, ijedt és visszahúzódóan zárt ember volt, de házas lévén, meg
                  kellett hívni a feleségét is, aki erőszakosan az este primadonnájává lépett elő,
                  szünet nélkül pajkos színházi élményeket adott elő s végül a házigazdától
                  komolyabb összegű kölcsönt kért. A kölcsönt meg is kapta, és efelett való
                  boldogságában hevesen pezsgőzni kezdett. Kocsiba kellett ültetni és hazaküldeni.
                  Az író maga ott maradt, bevette magát egy sarokba, konyakot ivott és egyetlen árva
                  szót sem volt hajlandó beszélni, csak hallgatta az egyre fogyatkozó társaság
                  beszélgetését. Végül értésére kellett adni, hogy az estélynek vége.</p>
               <p>Volt ezen a két estén kívül még más is, amely állítólag kitűnően sikerült, de a
                  véletlen úgy hozta magával, hogy Magdolna csak ezen a két kevésbé sikerült esetén
                  volt jelen. Ezért, mikor kolozsvári barátnőjének új meghívása most megérkezett,
                  első pillanatban habozott. Ment a telefonhoz azzal az elhatározott szándékkal,
                  hogy fia betegségére hivatkozik és lemond. Maga sem tudta, hogyan történt, hogy
                  egész mást mondott a telefonba, mint amit akart: elfogadta a meghívást. Mikor a
                  kagylót visszaakasztotta, maga csodálkozott legjobban. De mindjárt megértette
                  önmagát, öntudata fenekén annak az írónak a neve jelent meg, akit annakidején a
                  Margitszigeten a szabadban feküdni látott. Ez az ember érdekelte, pedig művei
                  közül még nem olvasott semmit, nagysikerű színdarabját nem látta és nem ismerte.
                  Mégis felbukkant benne az a gondolat: hátha valami különös véletlen folytán
                  Mikesné éppen ezt a Detky Pált fogja tálalni a kulturális vacsora vendégeinek. Ez
                  nem volt éppen valószínű, hiszen Mikesné tíz más írót is választhatott. Magdolna
                  azonban restelte kérdezni, hogy ki lesz ezúttal a csemege. Inkább elfogadta a
                  meghívást, rábízván képzeletét a valószínűtlen lehetőség hullámaira. Elhatározta,
                  hogy utánanéz Detky Pál valamelyik művének, nehogy teljesen tájékozatlan s
                  ezáltal némileg sértő legyen, mikor először találkoznak, ha ugyan véletlenül éppen
                  Detky lesz a meghívott író. Ezt elhatározta és mindjárt el is felejtette. Azon a
                  napon eszmélt rá, mikor naptárából látta, hogy este Mikesékhez kell mennie
                  vacsorára. Rögtön felhívta telefonon az ismerős könyvkereskedést. Azt a választ
                  kapta, hogy az író „Miss Katica” című nagysikerű darabja könyvalakban nem jelent
                  meg, egy régi regénye teljesen elfogyott, novellás kötetét pedig be kell
                  szerezni, ami másnap délnél hamarabb alig lehetséges. Magdolna vállat vont.
                  Megtett mindent, amit megtehetett. Különben sem volt bizonyos, hogy este éppen
                  ezzel a Detky nevű íróval találkozik.</p>
               <p>Délután hölgyfodrásznál járt, ahol jócskán kellett várakoznia. Unalmában valami
                  hetilapot vett a kezébe, amelynek címoldalán nagy betűkkel rikított a tartalom
                  legfőbb érdekessége: „Miről álmodnak a híresek.” Odalapozott és átfutotta a
                  nyilatkozók neveit Fedáktól kezdve a tehetséges kezdőkig. S a Detky Pál nevét
                  valóban megtalálta köztük.</p>
               <p>Tagadta maga előtt, hogy ez a Detky különösebben érdekli. Csak azért sem az ő
                  nyilatkozatát olvasta el legelőször. Szabályosan elolvasta a bevezetést. Abban a
                  szerkesztőség megmagyarázta, hogy miről van szó: kérdést intéztek a művészi élet
                  minden nagyságához, mit óhajtana, ha megjelennék előtte a tündérkirálynő és
                  egyetlen kívánsága teljesítését megígérné. Magdolna szeme képmutatóan átfutotta az
                  előzőket és megállt a Detky Pál nyilatkozatánál.</p>
               <p>A magam utait járom, - nyilatkozta kissé hivalkodva az író, - aligha olyasmit
                  kívánok, amit más. Mert tapasztalásom szerint mindenkinek, férfinak és nőnek, van
                  valaki elérhetetlenje, akire titokban vágyakozik. Ha a tündérkirálynő megjelenik
                  előtte és egyetlen kívánságának biztos teljesülését ígéri, az illető férfi, vagy
                  illető nő természetesen azt kívánja, hogy legyen övé az elérhetetlen. Hát én nem.
                  Nekem ilyen elérhetetlen ábrándhölgyem nincs. Nekem nem az a bajom, hogy engem
                  nem szeretnek. A mai újkeletű világban egyáltalában nem nehéz elérni, hogy az
                  embert szeressék. Tanúm minden épkézláb férfitársam, hogy ma ez nagyon olcsó
                  dolog. Én egyáltalában nem azt kívánnám a tündérkirálynőtől, aki egyébként
                  kétségkívül öregszik és festi magát, hogy engem szeressen valaki. Éppen
                  ellenkezőleg: én azt kívánnám tőle, hogy én szeressek valakit. Mert ennél nincs
                  nehezebb a világon. Alászolgája.</p>
               <p>Ez kissé nyegle nyilatkozat volt és elbizakodott. Magdolna valami olyast érzett
                  magában, mint a társaságbeli dáma, aki egy hencegő, neveletlen megjegyzésre
                  hallgat és rendreutasítás helyett elfordítja a fejét. De mikor ez az első érzése
                  elmúlt, kedvet érzett a nyilatkozatot még egyszer elolvasni. „Én azt kívánnám
                  tőle, hogy én szeressek valakit, mert ennél nincs nehezebb a világon.” Milyen
                  különös. Férfi, aki nem vágyik, hanem vágyni szeretne, és még hozzá a lelkével
                  szeretne vágyni. És azt állítja, hogy nincs nehezebb a világon, mint szerelmesnek
                  lenni. A többi nyilatkozatot nem olvasta. A lapot ölébe eresztette és tűnődni
                  akart a kérdésen, de Hermin kisasszony éppen szólította a megüresedett fülkébe.
                  Ott a fodrásznő szüntelen fecsegése nem hagyta gondolkozni. Később, mikor
                  elkészült hajviseletével, még vásárolnia kellet egyet-mást, azt pedig gyerekkora
                  óta megszokta, hogy amikor vásárol, nagyon odafigyeljen. Már a taxiban ült,
                  estélyiruhásan, este félkilenc előtt tíz perccel, mikor megint hozzájutott, hogy
                  az író nyilatkozatán gondolkozzék. Rossz modorú fickó lehet, gondolta magában,
                  nagyon formátlan dolog, ha ujságban kiírja, hogy őt nők szeretik. De amit a
                  lényegről mond, az igaz. Az fájdalmasan és kimondhatatlanul igaz. S talán ő,
                  Magdolna, százszorta több joggal mondhatná, mint ez az ismeretlen ember: „Hogy
                  engem szeressenek, az olcsó dolog. De hogy én szeressek valakit, annál nincs
                  nehezebb dolog a világon.” Mindenesetre olyan valaki ez, aki gondolkozik.
                  Hirtelen megvillant Magdolna előtt az aláírása, amely annak a hetilapnak
                  forgatása közben a szemében maradt. Különös, kicsiny, szépen formált betűkkel írt
                  Detky Pál, vagy inkább rajzolt, nem is írt. A két nagy kezdőbetűt nyomtatásszerűen
                  írta. Neve ipszilonjának alsó része határozottan és erőteljesen hosszúra nyult
                  lefelé. A grafológia, amelyet Magdolna a babona határáig nagyon kedvelt, de azon
                  túl nem, azt mondja az ilyen írásokról, hogy a szépen rajzolt betűk, a nyomtatott
                  formájú nagybetűk művészi érzékre vallanak, a betűk kicsinysége, szoros
                  összezártsága bizonyos szerénységet, vagy restelkedést jelent, a sorok alá
                  hosszúra nyúló vonalakból pedig erős fizikai életre lehet következtetni.</p>
               <p>Mikes Lőrincék bérelt villában laktak a Pasaréti-úton. A nagy lakásínség közepette
                  is meg tudták csinálni valahogy, hogy igen tágas és elég csinos lakáshoz jutottak.
                  A férj és feleség kétoldali családjának régi képei, az erdélyi jellegű bútorok,
                  egy-egy ódon tárgy, az üveges almáriumban sorakozó porcellándarabok régies, úri
                  levegőt adtak ennek az otthonnak.</p>
               <p>- Isten hozott, Magdolnám, - fogadta nyájasan a háziasszony, - száz esztendeje,
                  hogy nem láttalak.</p>
               <p>- Kezét csókolom, Magdolna, - sietett elébe a háziúr is, jóképű, magas, kedélyes
                  ember, - hogy van?</p>
               <p>- Tudtam előre, hogy első leszek, - mondta Magdolna, mikor helyett foglalt, - ez
                  már így van Pesten. Mindig pontos vagyok és nem tudok leszokni róla. Ha
                  félkilencre hívnak, ott vagyok félkilenckor. Ha nyolcra hívnak, ott vagyok
                  nyolckor.</p>
               <p>- Ritka asszonyi szokás, - vélte Mikes Lőrinc, ürmöst töltve kis poharába, - bár
                  be tudnám a maga szérumával oltani a tisztviselőimet. Pesten mindenki késik.</p>
               <p>- Én sem voltam mindig ilyen pontos. Faluhelyen, gyermekkoromban nem is nagy
                  hangsúly esett erre. De aztán szegény Zoltán ráncba szedett. Ő tanított meg percre
                  pontosnak lenni. Hiszen emlékeztek rá, hogy ő maga milyen volt, Isten
                  nyugasztalja.</p>
               <p>- Az már igaz. Az eleven zsebóra. De mi van a kisfiúval, Magdolna?</p>
               <p>- Hálaistennek túl vagyok a bajon. Az orvosok esküsznek, hogy teljesen egészséges.
                  Ernesztin most sűrű leveleket irkál, hogy ő a nyarat a Magurán akarja tölteni és
                  majd a nyáron engedjem el hozzá néhány hétre a két gyereket. Most még alkudozom
                  vele, mert nagyon nehezen tudnám a gyerekeket ennyi időre nélkülözni, ő pedig
                  kiköti, hogy én ne menjek, mert a gyerekeket egészen magának akarja.</p>
               <p>- Furcsa egy vénkisasszony, - mondta Mikes Lőrinc, - a jó Isten ott áldja meg,
                  ahol van.</p>
               <p>- Elég furcsa, - bólintott mosolyogva Magdolna, - az élete azzal telik el, hogy
                  rám féltékeny. Mikor hozzámentem az öccséhez, akkor még úgy viselte magát, mintha
                  a gyerekét vettem volna el tőle. Mikor aztán Klári és Pocok megszülettek, úgy
                  viselkedett, mintha azok az ő gyerekei volnának, nem az enyémek. Most is valóságos
                  levél-ostromot folytat, hogy a gyerekek szeretetét megtartsa, sőt esetleg még
                  jobban meghódítsa. Ezért eszelte ki, hogy a két gyerekkel felmegy nyáron a
                  Magurára, de engem nem hív meg.</p>
               <p>- Én rábeszéllek, - mondta a grófné, - hogy engedd a gyerekeket. Pocoknak is jó
                  lesz a havasi levegő, neked sem fog ártani, ha kifújod magad. Hiszen úgy élsz,
                  hogy...</p>
               <p>A mondatot már nem fejezhette be, mert vendégek érkeztek, a fiatal
                  Thoroczkay-házaspár, régi ismerősök. Rögtön utánok beállított Mrs. Webscott, angol
                  neve ellenére ízes beszédű, termetes magyar asszonyság, a Mikesék távoli rokona,
                  aki annakidején feleségül ment egy angol úrhoz, de már békében özvegysorba
                  jutott.</p>
               <p>- Na mi van, mi van, - mondta vídáman és hangosan, - hát hol vannak az irodalmi
                  csemegék? Kiket nyujtasz nekünk, ma este, Judit?</p>
               <p>A háziasszony egyszerűen válaszolhatott volna. De, mint aki külföldről jövet, igen
                  érdekes ajándékot hoz és azt kicsomagolás előtt a hatás kedvéért fontosságosan
                  elmagyarázza, ő is nagyobb lélekzetet vett és bevezette a feleletet.</p>
               <p>- Tudod, lelkem, Radványi lemondott, mert torokgyulladása van. Én pedig legjobban
                  tízre tudok teríteni. Na már most számba vettem, hogy vagyunk összesen nyolcan,
                  tehát maradt két üres helyem. Ezért elhatároztam, hogy ma estére két írót hívok.
                  Az egyik, akit kaptok, Szász Elemér, a humorista. A másik Detky Pál. Mindkét nevet
                  biztosan jól ismeritek.</p>
               <p>Mrs. Webscott nagyot sikoltott.</p>
               <p>- Szász Elemér! Jaj, mit nevettem egy darabján, amit a kabaréban adtak! Azt
                  hittem, meghalok. Az oldalam fájt, mikor hazamentem. Mi is volt a címe? „Különös
                  vakáció”, vagy ilyen. Hát kérlek, mikor ott a férj kinyitotta a szekrényt és az
                  udvarló helyett a kutyát találta benne, én azt hittem, megüt a guta a nevetéstől.
                  No, ez remek lesz, mennyit fogunk nevetni. De ki az a másik? Detky? Várjál csak,
                  mit olvastam én attól...</p>
               <p>Hatan voltak már, a társalgás szétágazott. Itt is beszéltek, ott is beszéltek.
                  Magdolna, aki férje oldalán hozzászokott, hogy társaságban kevés szava van, inkább
                  csak a hozzá intézett kérdésekre felelt, közben azon tünődött, hogy milyen
                  véletlenek hozzák össze az embereket: meg fog ismerkedni azzal az emberrel, akit
                  haldokolni látott a szigeten. Egészségesnek fogja viszontlátni. Vajjon milyen lesz
                  most az arca, amely ott a betegágy párnáján olyan halálsápadtan izzott, olyan vad
                  és életen túli sóvárság kifejezésével.</p>
               <p>Judit grófné úgy rendezte ezeket a vacsorákat, hogy vendégeit félkilencre hívta,
                  az irodalmi attrakciót azonban kilencre. Igy az írónak bizonyos fellépést
                  biztosított, az idegen érdekesség teljesen előkészített koszorú színe elé lépett,
                  kellő várakozás előzte meg, személyéről és működéséről már kiki megbeszélt
                  egyet-mást. Így történt most is. Megérkezett még Rembrandt grófné, Mikesné egy
                  bécsi barátnője, hosszú szál szőke, vállas, szegletes leány, majd egy Bónis Bandi
                  nevű fiatalember, akiről kitűnt, hogy a Mikes bankjában dolgozik és sokat ért
                  irodalomhoz, sőt ezenfelül mindenre használható társaságban, mert bridgezik,
                  táncol, és ha kell, zongorázik is.</p>
               <p>Néhány perccel mult kilenc óra, mikor a két író belépett a szalónba. Együtt
                  érkeztek. Mikesné szertartásosan lépkedett mellettük, mikor azok a bemutatkozás
                  merev sorozatán átestek.</p>
               <p>- Engedd meg, drágám, hogy Szász Elemért, a kiváló írót...</p>
               <p>- Ó, már sokat hallottam a nevét, igazán örvendek...</p>
               <p>- Kérem, engedje meg, hogy Detky Pált...</p>
               <p>- Nagyon örvendek, szervusz.</p>
               <p>A háziasszony helyet mutatott az újonnan érkezetteknek, a nesztelen inas ürmöst
                  kínált, a társalgás akadozva indult. De már egy perc mulva elhangzott az első
                  nevetés, Szász Elemér valami tréfát mondott. A messzebb ülők gyors érdeklődésére
                  ismételnie kellett. Mind nevettek. A hangulat azonnal engedett a merev
                  feszültségből. Ez a Szász Elemér jóképű, világosszőke, kékszemű, kissé rövidlátó
                  ember volt, közvetlen és minden társasági gátlástól mentes. Úgy fordult azonnal
                  mindenkihez, mint régi ismerőshöz, úgyszólván minden mozdulata mosolygott. Ha
                  valami tréfát mondott, ő mulatott rajta a legjobban. Aki tehette, közelebb húzta a
                  székét. Detky Pál számára kevés maradt a társaság érdeklődéséből. Magdolna azonban
                  inkább őt figyelte. Magasnak találta, széles vállúnak, csontosnak. Ahogy a dívány
                  sarkában ült, abban volt valami a nagy kutyák lomhaságából. Kezét, amelynek két
                  ujja közt égő cigarettát tartott, lustán lógatta maga mellett majdnem a földig.
                  Ritkán szólt, a társasági sikert átengedte társának, nyilvánvalóan minden irígység
                  nélkül. Nyugodt arcára rá volt írva a szakmabeli féltékenység derűs hiánya. Sőt,
                  mikor a jelenlévő és németül beszélő Reinbrandt grófné miatt a Szász Elemér újabb
                  tréfáját németül is el kellett mondani, készségesen sietett barátja segítségére:
                  lefordította a tréfát, mert kettőjük közül ő volt a jobbik német. Aztán megint nem
                  szólt semmit. Szótlanul, jókedvűen hallgatta a beszélgetést. Magdolna
                  felelevenítette magában a Margitszigeten látott haldokló arc emlékét és
                  összehasonlította a jelenlevő, egészséges arccal. De alig talált a kettő között
                  hasonlóságot. Az az aszkétikus vékonyságú ábrázat, amelyre ő emlékezett, most
                  kitelten jóval fiatalabbnak tünt fel, és bár férfiasan hatott, valahogyan mégis
                  volt benne kisfiú-szerű, valami olyan vonás, amelyet naivságra lehetett
                  magyarázni, s amely önmagában ellentmondott a feltünően jól épített homlok és az
                  értelmes pillantású szem okosságának.</p>
               <p>Az inas mozdulatára nyikorogni kezdett az a falba tolható üvegajtó, amely az
                  ebédlőt ettől a szobától elválasztotta. Mindenki felkelt. Mikor átvonultak az
                  ebédlőbe, a házigazda jókedvűen odasúgta Magdolnának:</p>
               <p>- Egész kellemesek, nem? Úgy látszik, két rendes úriember. Judit ezúttal jól
                  kifogta őket.</p>
               <p>Magdolna bólintott. S már a háziasszonyra kellett figyelnie: ő következett a
                  háziasszony jobbján ülő Detky után. Az ő másik oldalára Thoroczkay került. A
                  székhuzogatás zaja után a vacsorakezdő csend, az evőeszközök nesze, a levescsészék
                  koppanása következett. Aztán kiki igyekezett társalgást kezdeni. Magdolna
                  megfigyelte, hogy a mellette ülő író jó gyerekszobával léphetett az életbe:
                  kifogástalan tartással ült a széken és úgy fogta, és úgy emelte a csészét, ahogy
                  kellett. Nyoma sem volt rajta annak az elfogultságnak, amely kevertrangú
                  társaságban néha elviselhetetlen és úgy a kisebb, mint a nagyobbrendűeket
                  elviselhetetlenül zavarja.</p>
               <p>- Maguk ketten jóbarátok, ugye? - kérdezte Detkytől.</p>
               <p>- Igen, Elemér a legjobb barátom. Ajánlom figyelmébe, igen tehetséges ember és
                  ezenfelül is igen kitűnő valaki. Mindketten nagyon örültünk, hogy ezt a meghívást
                  együtt kaptuk. Mondja, megkérhetem valamire?</p>
               <p>- Hogyne, szívesen. Tessék.</p>
               <p>- Kérem, - szólt az író halkabban, - mondja el nekem, hogy itt ki kicsoda. Nem
                  szeretnék beszélgetés közben valami gaffeot csinálni.</p>
               <p>- Szívesen. A háziasszonyt tudja. Azon túl a maga barátja ül. Azontúl következik
                  Thoroczkayné.</p>
               <p>- Erdélyi?</p>
               <p>- Nem, ez más család. Felvidéken van birtokuk, a férfi miniszteriális ember. Túsz
                  volt a kommün alatt.</p>
               <p>És így tovább. Magdolna két-három szóval körben elmondott mindenkit. Még csak
                  sajátmagához nem jutott. Akkor Detky ránézett jókedvű pillantással. A
                  pillantásban kérdés volt, bizalmasság és humor. Magdolna rögtön megértette.
                  Viszonozta a bizalmasságot és a humort is. Elnevette magát.</p>
               <p>- Én magam pedig özvegy báró Meszlényi Zoltánné vagyok, született Hubay Magdolna,
                  születtem nyolcvanhétben, vallásom római katolikus, orrom rendes, fogaim épek.</p>
               <p>- Na hálaistennek, - felelt az író nyugodtan, - csakhogy rendes ember mellé
                  kerültem.</p>
               <p>- Mitől félt?</p>
               <p>- Attól a társalgástól, báróné, amelyet én nőegyleti társalgásnak szoktam nevezni.
                  Néha tudniillik felolvasni hívnak engem vidékre. Rendesen jótékony célra. Mint
                  ünnepelt, a jó Isten áldja meg a dolgomat, természetesen az elnöknő mellett ülök a
                  felolvasás utáni banketten. Hát az rendesen borzasztó, hogy milyen kérdésekre kell
                  felelnem. Először: előbb van-e meg a cím, aztán a darab, vagy előbb meg kell írni
                  a darabot, aztán adni neki címet. Vagy: hogyan kell mozidarabot írni, és kihez
                  kell beküldeni, hogy Amerikában elfogadják. Vagy: milyen írónak tartom Bródy
                  Sándort és miért nem ir megint olyat, mint az a Gyurkovics-lányok. Vagy: mondjam
                  meg becsületszavamra, hogy Petrás Sári hány éves. És így tovább.</p>
               <p>Magdolna nevetett és kérdezni akart valamit. De nem szólhatott, mert Szász Elemér
                  mesélni kezdett valamit olyan előadó hangon, amely az egész társaságnak szólt. S
                  olyan hangon, amely megszokta, hogyha előad, mindenki odahallgat. Bár szavait csak
                  a háziasszonyhoz intézte.</p>
               <p>- Higyje el, grófné, veszedelmes az emberekkel irodalomról beszélgetni. Hogy
                  válaszoljak arra, amit az imént mondott, hadd meséljem el Joe Pardyt, az
                  ausztráliai írót.</p>
               <p>Az asztal két oldaláról is halljukot lehetett hallani. Mikesné boldogan figyelt,
                  mert most már remélni merte, hogy vacsorája kitűnően sikerült.</p>
               <p>- Hát kérem, velem szemközt ülő barátom és kiváló, bár szerintem kissé túlbecsült
                  írótársammal, Detky Pállal, együtt kitaláltunk egy olyan írót, aki nincs.
                  Kieszeltük, hogy ausztráliai ember, abból a szűz világrészből való, ahol most új
                  kultúra kezd feltörekedni. Sydney mellett lakik, villában. Most negyvenhét éves.
                  Írt egy hatalmas könyvet, amely remekmű, és az utóbbi évszázad legnagyobb ténye.
                  Nálunk a könyvet, amely egészen új szakaszt nyit az emberi műveltség történetében,
                  nem igen ismerik, hiszen világháború volt, a lezárt határokon francia, vagy angol
                  könyvek nem igen juthattak hozzánk, ez a csodálatos mű pedig most tizenhétben
                  jelent meg. Címe: „Under the golden key”.</p>
               <p>- Micsoda? - kérdezte Mrs Webscott.</p>
               <p>- „Under the golden key”. Az arany kulcs alatt. Furcsa cím, dehát ez a lángelme
                  ilyen különös stílussal dolgozik. Ismétlem, hogy mindebből egyetlen szó sem igaz.
                  Mi eszeltük ki az írót, művét, adatait, mindent. Akkor aztán kezdtük próbára tenni
                  az emberiséget. Ha megjelent társaságunkban az áldozat, akit próbára tettünk,
                  elkezdtünk valamiről vitatkozni. Akármiről. És vita közben én odavetettem Palinak:
                  „Ugyan ne beszélj, hiszen ezt Joe Pardy már eldöntötte. Ott van a negyedik
                  fejezet elején, elolvashatod.” Pali visszaadta a szót: „Képtelenség, amit mondasz,
                  hiszen éppen Joe Pardy mondja azt, amit állítok. Sőt a verses végszóban meg is
                  ismétli.” Ekkor én könnyedén az áldozat felé fordultam: „Tessék, ön is tanúm
                  lehet, hiszen biztosan olvasta Joe Pardytól, az ausztráliaitól, azt a remek Under
                  the golden Keyt.” Most jött a döntő perc.</p>
               <p>- Nagyon mulatságos - mondta Magdolna, - és mit feleltek az emberek?</p>
               <p>- Rendszerint zavarba jöttek és hebegtek. Az átlag olyan homályos és zavartan
                  kitérő válaszokat adott, hogy: nem olvastam, de hogyne, hogyne, hallottam róla.
                  Vagy: rémlik, igen, Joe Pardy, hogyne, hogyne. A legritkább volt az olyan, aki
                  rendesen és becsületesen azt felelte, hogy sem az írónak, sem a műnek még soha
                  hírét sem hallotta. Viszont voltak mulatságos változatok. Egy írótársunk, akit
                  nem nevezünk meg, ugye, Pali, könnyedén odavetve ezt felelte: „Ott van az éjjeli
                  szekrényemen, de még nem vágtam fel.” Egy országgyűlési képviselő legyintett:
                  „Ugyan, már ti is olyan nagyra vagytok ezzel a modern svindlivel? Nincs abban
                  semmi új, én mondom.” A legszemtelenebb egy írótársunk felesége volt, aki
                  elvetemedett sznob. Ezt felelte: „Én ne olvastam volna? Érdekes. Ez a könyv
                  kötelező olvasmány volt abban a svájci intézetben, ahol nevelkedtem. Lady
                  Londonderry leányával együtt rágtuk át magunkat rajta és nagyon úntuk,
                  mondhatom.”</p>
               <p>Szász Elemér kitűnő előadó volt, mintha csak színésznek született volna. A meg nem
                  nevezett írói hitves hányaveti, erősen pesti szemtelenségét olyan pompásan
                  utánozta, hogy az egész társaság elragadtatva nevetett. Éppen csak hogy nem
                  tapsoltak.</p>
               <p>- Nagy kár azért a bolondszobáért, - mondta Detky, mikor a nevetés megszünt.</p>
               <p>- Milyen bolondszoba? - kérdezte rögtön a háziasszony.</p>
               <p>- Ó, az nagy eset volt, grófné. Én és velem szemközt ülő, kissé túlbecsült
                  írótársam együtt dolgoztunk a Budapesti Híradó szerkesztőségében. Ő vidám
                  karcolatokat igyekezett írni, én a színházi rovatot vezettem. De nem dolgoztunk mi
                  semmit a világon. Folyton játszottunk. Bementünk délután ötkor és egyhuzamban
                  játszottunk nyolcig, mert akkor már mégis muszáj volt gyorsan valami kéziratot
                  adni. A többiek az ajtóba gyültek és bámultak bennünket.</p>
               <p>- De mit játszottak?</p>
               <p>- Nehéz volna meghatározni. Olyan commedia dell’arte-féle valamit. Én például
                  bejöttem, Elemér már bent volt. Megálltam előtte és azt mondtam: „Polgártárs, a
                  Filatori-gát lángokban áll. Ha résen nem vagyunk, a harmadik rend eddigi előnyei
                  elvesztek. Kinevezem önt a polgári gárda parancsnokává, csináljon rendet.” Elemér
                  erről rögtön értette, hogy francia forradalmat kell játszani. Felpattant,
                  szalutált és így felelt: „Rendben van, polgártárs, azonnal aláírom ezt a pár
                  halálos ítéletet, aztán megyünk a hatos villamossal a barrikádokra.” Ebben a
                  pillanatban az én asztalomon megszólalt a telefon. Valaki keresett a városból.
                  Felvettem a kagylót és belehallóztam. Valaki bemutatkozott és valami színházi
                  ügyről kezdett beszélni. De én benne maradtam a játékban, félbeszakítottam a
                  telefonáló idegent és keményen rászóltam: „Az óbudai kémszervezet jelenti, hogy
                  Ambrus Zoltán negyvenezer műfordító élén közeledik a város ellen. A hidakért önt
                  teszem felelőssé.” A kagylót lecsaptam. Ma sem tudom, ki keresett akkor telefonon,
                  de ha megismerte a hangomat, biztosan azt hitte, hogy megőrültem. Akkor már a
                  szerkesztőségi fiúk az ajtóban állottak és nézték a színielőadást. Mi folytattuk.
                  Elemér lázasan végezte a halálos ítéletek aláírását. Egyik papír után a másikra
                  írta rá a nevét. Egyszer csak megállt, megdöbbenve nézett az üres papírra, majd
                  vádlóan felém nyujtotta a karját és stentori hangon kiáltotta: „Hah, polgártárs,
                  ön áruló! Ez az én saját halálos ítéletem, s ön ezt akarta velem aláiratni! Ön le
                  van leplezve.” Mire én elsápadtam, homlokomnak szegeztem kapukulcsomat és holtan
                  rogytam össze. A darabnak vége volt.</p>
               <p>Detky nyugodtan, kissé egyhangúan, száraz humorral adott elő. De nem lett kisebb
                  sikere, mint a másiknak. A házigazda mellett Reinbrandt grófnő majdnem sírva
                  fakadt, mialatt mindenki gyönyörködve nevetett:</p>
               <p>- Und das alles verstehe ich kaum! Lőrinc, schnell übersetzen.</p>
               <p>Míg a házigazda nagy üggyel-bajjal németre fordította az elmondottakat, a
                  társalgás megint részekre oszlott. A háziasszony tréfás siránkozással szólt két
                  szomszédjához:</p>
               <p>- Szinte el vagyok keseredve, hogy maguk olyan hallatlanul mulatságosak. A vacsora
                  olyan jó, és nem veszi észre senki.</p>
               <p>- Dehogy nem, - szólt azonnal Detky, - én csak nem szólok, hogy a többiek ebből a
                  remek sültből ne vegyenek. Mind én akarom megenni.</p>
               <p>A vacsora csakugyan kitűnő volt. A vendégek, akik a kommün és a román megszállás
                  árpanyomorúságát és éhségeit még nem felejtették el, úgy élvezték az ételt és az
                  italt a mulatságos társalgás mellett, mintha mennybe mentek volna. A két író
                  tovább vitte a szót. A szemek már csillogtak a bortól, a hangulat kezdett a
                  boldogságra hasonlítani. A grófné ragyogó arccal pillantgatott körül, mint a
                  pásztor, aki egyszer csak ráeszmél, hogy csupa színaranyból való juhokat legeltet.
                  Magdolna is kitünően érezte magát. Illendőségből olykor egy-egy megjegyzést
                  váltott jobboldali szomszédjával, Thoroczkayval is.</p>
               <p>- Nagyon szimpatikus mind a kettő.</p>
               <p>- Nagyon, - szólt halkan a szomszéd - és jó házból való fiúknak látszanak. Annak a
                  Szásznak, hallom, igen jónevű műépítész volt az apja.</p>
               <p>- Úgy? Ennek a Detkynek az apja államtitkár volt.</p>
               <p>- Rendesen is eszik mind a kettő. Úgy látszik, jobb társaságban is
                  megfordulnak.</p>
               <p>Aztán lelkes jóakarattal még hozzátette:</p>
               <p>- Én mind a kettőt tegeztem.</p>
               <p>- Természetesen, - felelt Magdolna, mintegy vitázóan az írók pártján állva, -
                  miért ne tegezte volna?</p>
               <p>- Na igen, hiszen éppen azt mondom.</p>
               <p>Mikor Mikes grófné, miután gondosan körülpillantott, felemelkedett az asztalfőn,
                  arca a diadal fényét hordozta. Átvonultak a szalonba. Kis csoportokra oszolva
                  várták a feketét. A házigazda konyakos üveggel járt körül, közben odaszólt
                  Magdolnának, hogy egy helyet tartson fent maga mellett. A fürge Szász Elemér
                  azonnal odatelepedett a Magdolna másik oldalára. Egy másik csoport Detky körül
                  adódott, mert a háziasszony maga mellett mutatott neki helyet, viszont Rembrandt
                  grófnő nyomban odaült hozzájuk.</p>
               <p>- Szerénytelenség tőlem, - kezdte Szász a társalgást, - hogy a legjobb helyet
                  azonnal elfoglalom, de ha nem teszem, hoppon maradok.</p>
               <p>- Nagyon örülök magának, - szólt Magdolna, - rég szórakoztam olyan jól, mint ma
                  este.</p>
               <p>- Én pedig rég bámultam annyit, mint ma este. Folyton magát bámultam, báróné. Nem
                  szeretem azt mondani, amit mindenki mond, ez írónál még nagyobb bűn, mint másnál.
                  De most nem mondhatok egyebet, mint amit bizonyára ezerszer hallott már: a báróné
                  szépsége olyan, hogy az embernek tátva marad a szája.</p>
               <p>Magdolna hirtelen kedvetlenséget érzett. Ez a rendkívül mulatságos és kellemes
                  ember most udvarolni fog. Milyen kár. Képzőművészeti remekekhez fogja hasonlítani,
                  részletezni fogja szemét, ajkát, haját, aztán külön megdicséri a ruháját, majd
                  panaszkodni kezd, hogy milyen magányos ember. Már ahogy a férfiak szokták. Milyen
                  kár igazán. Mennyivel jobb volna ötleteiket hallgatni, ennek bohócos tréfáit,
                  annak furcsa jóízűségét élvezni. Ó milyen átok, hogy a férfiak csupán férfiak
                  előbb s csak azután emberek.</p>
               <p>- Nagyon hízelgő, hogy eltátotta a száját, de még kedvesebb, hogy társalgásra is
                  használta.</p>
               <p>- Most, vagy a vacsoránál? - kérdezte az író merészen és villámgyors
                  észjárással.</p>
               <p>- Az attól függ, hogy most is olyan mulatságos lesz-e. De azért ne igyekezzék
                  miattam mindenáron elméskedni, én annak is nagyon örülök, ha szép rendesen,
                  hétköznapi módon beszélgetünk. Tudja mit: meséljen a barátjáról. Mennél többet.
                  Később aztán őt fogom megkérdezni magáról. Rólam beszéljünk mennél
                  kevesebbet.</p>
               <p>Ez kissé lanyhította az író heves udvarlási lendületét. A házigazda éppen most
                  végzett a konyakkínálással, odaült hozzájuk. Erre Bóniss Bandi, aki eddig helyét
                  nem lelve kóválygott, jónak látta főnöke társaságában tartózkodni.</p>
               <p>- Szászt a barátjáról kérdezem éppen, - szólt Magdolna, - érdekes ember, szeretnék
                  többet tudni róla.</p>
               <p>- Boldogan beszélek, - felelt nem nagyon boldogan Szász Elemér, - nagyon jó
                  barátom. Szeretem, ha szeretik. Nemcsak nagyon tehetséges író, hanem embernek is
                  az, amit úriembernek szoktunk nevezni.</p>
               <p>- Látom, Liesl is érdeklődik, - szólt csípős nevetéssel a házigazda, átpillantván
                  oda, ahol Rembrandt grófnő már németre változtatta a társalgás nyelvét és igen
                  élénk eszmecserébe bocsátkozott Detkyvel, - ajánlom a barátodnak, hogy vigyázzon,
                  mert ez a Liesl grófnő olyan, mint a fokszikutya. Csak elharapja az egér nyakát,
                  de nem eszi meg.</p>
               <p>- Lőrinc, az Istenért, - nevetett Magdolna megbotránkozva, - miket beszél?</p>
               <p>- Hogyhogy miket beszélek? Vigyázok az én kedves vendégeimre. Liesl életveszélyes
                  nő. Mondjad csak, kérlek, házas a barátod, vagy nem? Erős kezekben van, vagy
                  nem?</p>
               <p>- Túlsok a kérdés, méltóságos uram. És túlsokat lehet rá felelni.</p>
               <p>- Na, halljuk, halljuk. Hadd mesélhessek valamit a feleségemnek, aki imádja a
                  pletykát.</p>
               <p>- Hát... hogy is mondjam... házas is, meg nem is. Ezelőtt négy évvel házasodott,
                  elvett egy szegedi úrilányt. Egy évig nagyon jól éltek. Aranyos otthonuk volt,
                  sokat jártam hozzájuk. Akkor az asszony idegeskedni kezdett. Egyre idegesebb lett.
                  Végül melankóliát állapítottak meg rajta az orvosok. Először szanatóriumban volt.
                  Reggeltől estig sírt hónapokig. Most már... nagyon rosszul esik kimondani: zárt
                  intézetben van. Mit kerteljek: a Lipótmezőn. Alighanem gyógyíthatatlan. Ez a
                  szegény fiú elég gyakran meglátogatja. De bár inkább ne látogatná, mert az asszony
                  attól nem lesz jobban, ő pedig két napig úgy jár-kél az ilyen látogatások után,
                  mint akit bunkóval fejbesujtottak. Szóval, házas is szegény feje, nem is. De azért
                  erős kezekben van.</p>
               <p>Magdolna mélyen hallgatott. De figyelt.</p>
               <p>- Na ne beszélj, - szólt a háziúr, - miféle kezekben?</p>
               <p>Szász Elemér habozott. De most megszólalt Bóniss Bandi, aki eddig nem nyitotta ki
                  a száját.</p>
               <p>- Majd én megmondom. Zsoldos Bella, a színésznő. Ezt igazán egész Pest tudja. A
                  lapok is számtalanszor megírták, persze név nélkül.</p>
               <p>- Zsoldos Bella, várjál csak. Nem olyan magas, fekete lány, remek termete van és
                  fekete? A kabaréban is játszott, mikor veled voltunk.</p>
               <p>- Az az.</p>
               <p>Magdolna tágranyitott szemmel bámult bele a beszélgetésbe. Milyen kicsi a világ.
                  Zsoldos Bella a Yolanda gyermekkori barátnője, akit valaha Yolandáék előző
                  falujában Singer Bellának hívtak. Micsoda izgalommal mesélte akkor Yolanda, hogy
                  Bellát a szülei felengedték Pestre és ő titokban beiratkozott a
                  színésziskolába.</p>
               <p>- Akar valamit mondani, báróné? - kérdezte Szász.</p>
               <p>- Nem, nem, valami nem idetartozó dolog jutott eszembe. Csak folytassák a
                  beszélgetést.</p>
               <p>Bóniss a művészvilág büszke informáltjainak felsőbbségével folytatta.</p>
               <p>- Neked, öregem, talán kényes a barátodról eféléket mesélni, de mi civilek is
                  tudunk egyet-mást. Detky Pál emiatt a Zsoldos Bella miatt lett öngyilkos. Soká úgy
                  volt, hogy bele is hal. De valahogy mégis talpraállott. És mikor meggyógyult, újra
                  kezdte. Megint összekerültek. A nő nem engedi ki a körme közül. Igy van,
                  Elemér?</p>
               <p>- Sajnos, így van, - felelte elkomolyodva és csendesen a humorista, - nem tudunk
                  vele mit csinálni.</p>
               <p>Magdolna átnézett a másik csoporthoz. Jól látta a Detky Pál oldalt fordult fejét.
                  Amely tehát valakihez tartozik. Zsoldos Bella színésznőhöz. Vajjon miféle az a nő?
                  Egyszerűen haszontalan és könnyelmű? Vagy önző, kegyetlen és gonosz? Szerette
                  volna megkérdezni. De ezt nem érezte illendőnek. A véletlenre bízta, hogy hall-e
                  még többet róla most, vagy sem. Félfigyelmével a beszélgetés folytatását várta,
                  másik félfigyelmével azt a fejet nézte. Kár azért a fejért, amelyben nem
                  közönséges dolgok laknak.</p>
               <p>Ebben a pillanatban a háziasszony felállt és tapsolt. Az általános társalgás
                  azonnal elhallgatott.</p>
               <p>- Halló, tisztelt társaság, most hallottam egy pompás játékot Detkytől, ajánlom,
                  hogy azt próbáljuk ki. Helyes?</p>
               <p>Nagy elevenséggel helyeselt mindenki.</p>
               <p>- A játék az, - folytatta boldogan és kissé lámpalázasan a háziasszony, - hogy
                  választunk egy betűt. Mindenki sorban és egyenként köteles egy híres embert
                  mondani, aki azzal a betűvel kezdődik. Ha valaki már nem tud többet mondani,
                  kiesik. A többiek folytatják. A győztes ajándékot kap. Én most kiválasztom a
                  betűt. Felveszem ezt a könyvet, tessék. Találomra kinyitom. Az első szó
                  „kötelességének”. Tehát ká betű! Tessék sorba leűlni. Detky vezeti a játékot. Én
                  kezdem. Kerenski! Detky következik.</p>
               <p>- Károly király, - felelte rögtön Detky.</p>
               <p>- Sofort, sofort, - izgult Liesl grófnő, - ja, ich hab’s: Katharina, die
                  Kaiserin.</p>
               <p>- Kant, - vágta ki büszkén és azonnal a soron következő Mrs Webscott.</p>
               <p>Károlyi Mihály, Kempelen Farkas, Komócsy József egymásután következtek. Magdolna
                  Kállay Bénit vágta ki. A házigazda Kontot, a kemény vitézt. A nevek haladtak
                  sorban. Kiki a maga foglalkozása, vagy társasága köréből hozta a neveket, kiváltva
                  azoknak bosszúságát, akik a következő válaszra éppen e nevek valamelyikét
                  tartogatták. A háziasszony csupa irodalmat mondott: Kemény Zsigmondot,
                  Kosztolányit, Karinthyt, Liesl grófnő bécsi arisztokratákkal dobálódzott: Kinsky,
                  Kielmansegg, Khevenhüller, Kolowrat. Bóniss Bandi színházi tudását fitogtatta:
                  Kökény Ilona, Kálmán Imre, Kaffkáné Hegyesi Mari. Valaki Caillaux francia
                  politikust akarta mondani, ezt lehurrogták, mert nem K-val kezdődik, hanem C-vel.
                  Kiszel vendéglős körül vita támadt, de Detky eldöntötte: elég híres ember, jó
                  felelet. Thoroczkayné volt az első kieső. Odaült az ura mellé, s ami még pótlólag
                  eszébe jutott, azt neki súgta. Magdolna jól bírta az iramot, sőt mikor Kossuth
                  Lajost mondta, általános taps és hüledezés következett, hogy ez eddig senkinek sem
                  jutott eszébe. Aztán kezdtek lassan kiesni a versenyzők. Volt, aki kínjában
                  Rimski-Korsakoff helyett Korsakoff-Rimskit mondott, ezt hosszú vita után
                  elfogadták. Végül hárman maradtak: Magdolna és a két író. Aztán természetesen,
                  ahogy előre lehetett látni, Magdolna is kifogyott Klinger Max német szobrásszal.
                  Több nem jutott eszébe. Most következett a két író. Mint a kardpárbaj, úgy
                  vagdosták egymáshoz a neveket:</p>
               <p>- Kapisztrán János.</p>
               <p>- Krausz Simon.</p>
               <p>- Kerr Alfréd.</p>
               <p>- Kokoschka bécsi festő.</p>
               <p>- Kleopátra.</p>
               <p>- Kuropatkin.</p>
               <p>- Kőrösfői Kriesch Aladár. Jaj de kár, hogy nem Károlynak hívják.</p>
               <p>- Karlovszky Bertalan.</p>
               <p>Igy ment ez percekig. Akkor a tempó már lanyhult. Mind a ketten lassabban
                  felelgettek.</p>
               <p>- Klitemnésztra.</p>
               <p>- Kertbeny Károly Mária.</p>
               <p>- Klebelsberg Kunó.</p>
               <p>Aztán még lassabban ment. Detky gondolkozott.</p>
               <p>- Klió, a múzsa.</p>
               <p>- Kéri Pál, - vágta rá Szász pár pillanat mulva.</p>
               <p>- Kinizsi Pál, - mondta Detky még több pillanat mulva és kitette óráját, hogy a
                  kötelező harminc másodpercet ellenőrizze.</p>
               <p>- Kogutowitz, a térképész.</p>
               <p>- Korányi professzor.</p>
               <p>Most már mind a ketten az órát nézték. Kaunitzot és Kaulbachot még kitalálták.
                  Végre Detky azt mondta, hogy báró Kaas Ivor. Szász feladta.</p>
               <p>- Az ördög vigyen el, - mondta nevetve, - soha nem tudok nyerni ellened egyet
                  is.</p>
               <p>A háziasszony hozta az ajándékot: fából faragott székely dobozt, amelynek furcsa
                  fogása az volt, hogy csak az nyithatta ki, aki a titkát ismerte. Ennek
                  tanulmányozására mind egy csomóba gyűltek, aztán, - mivel a háziasszony élénken
                  tiltakozott minden hazamenési kísérlet ellen, - új csoportosításban megint
                  elhelyezkedtek. Mikesné kézenfogta Magdolnát és Detky mellé ültette.</p>
               <p>- Kap még egy ajándékot, mint nyertes: foglalkozhatik ezzel a szép asszonnyal, ha
                  már megismerte.</p>
               <p>Ott ültek ketten egymás mellett. A háziasszony mindjárt ott is hagyta őket.
                  Magdolna azt érezte, amit életében kevésszer érzett, hogy kissé zavarban van. Nem
                  azért volt zavarban, mintha azok a mindig készen álló frázisok, amelyek egy
                  társalgást kitölthetnek, rendelkezésére nem állottak volna. „Úgy találom, hogy az
                  este nagyon kellemes, nem találja?” Ilyen mondatokkal hosszú percekig élénken el
                  lehet beszélgetni. De ő nem társadalmi, hanem érzelmi zavart érzett. Érdeklődése,
                  kiváncsisága bizalmasabb beszélgetés felé terelte volna, természetes tartózkodása
                  és nyugalmának féltése ellenkező irányba. Sőt, ahogy ott ültek, egymáshoz egészen
                  közel, valami egészen különös érzés fogta el, amelyet életében most ismert meg
                  először. Testileg érezte a tőle néhány centiméternyire ülő férfit. Nem a tudatával
                  tudta, hogy az ott van mellette, hanem testével, mint valami antenna. És behúnyta
                  szemét egy pillanatra, mert hirtelen meglebbentette emlékezetét az a perc, amelyet
                  Gerzsonnal dulakodva töltött el a tusnádi erdő holdfényében. S ez a pillanatnyi
                  szédületféle érzés tette most már igazán zavarttá.</p>
               <p>- Nem most látom először magát - mondta az írónak anélkül, hogy tudta volna, mit
                  mond.</p>
               <p>- Nem, - felelt az csendesen, a meglepetés minden jele nélkül, - a szigeten már
                  láttuk egymást egyszer.</p>
               <p>Magdolna azonban nem tudta titkolni meglepetését.</p>
               <p>- Hogyan, hát maga emlékszik arra? És rámismer?</p>
               <p>- Természetesen. Nem szeretek olcsó bókokat mondani, de azt sajátmaga is bizonyára
                  jól tudja, hogy nem tucatjelenség. Akkor a nővérem ápolt engem s ő látásból ismeri
                  magát. Hogy honnan, azt már nem tudom, de ismeri. Egészen biztos mégsem voltam. De
                  a vacsoránál megbizonyosodtam, mikor sajátmaga megnevezte magát.</p>
               <p>- És magát nem lepi meg, hogy emlékezem?</p>
               <p>- Őszintén szólva nem. Úgynevezett ismert ember vagyok, az arcképem minduntalan
                  megjelenik különféle lapokban. Nagyon sokan tudtak arról, hogy kint fekszem a
                  szigeten. Elég nyilvánosan haldokoltam, ízlésem ellenére.</p>
               <p>- Mindnyájunk örömére meggyógyult.</p>
               <p>- „Olvasóim tábora.” Ó igen. Miért mond nekem ilyeneket, mikor fogadni mernék,
                  hogy soha még semmit sem olvasott, amit írtam? Ha olvasott volna valamit, már rég
                  említette volna.</p>
               <p>Magdolna elpirult és nevetett.</p>
               <p>- Csakugyan nem olvastam semmit. Tisztességesebb, ha megvallom. Higyje el, tiszta
                  véletlen. Én szeretek olvasni és sokat olvasok. Régit és mait, külföldi és magyar
                  irodalmat egyformán. Maga teljesen véletlenül kimaradt. Megjegyzem: igyekeztem
                  pótolni, de már nem értem rá. Viszont megígérem, hogy pótolni fogom. Azaz hogy
                  valamit olvastam. Ma délután a fodrásznál. Azt a nyilatkozatát, hogy mit kívánna
                  a tündérkirálynőtől, ha lehetne.</p>
               <p>- És mit szól hozzá? Maga mit kívánna?</p>
               <p>Most először történt, hogy a férfi teljesen szembefordult vele és egyenesen a
                  szemébe nézett. S ő, mialatt válaszolt, halványan arra is gondolt, hogy ennek az
                  embernek nagyon szép szeme van. A tekintete tiszta és eleven, mint a kiváncsi
                  kisfiúé.</p>
               <p>- Tudja, nekem van egy kisfiam, akinek tüdőcsúcshurutja mostanában mult el. Az
                  orvosok azt mondják, hogy teljesen egészséges. De én annyira aggódom, hogy nagyobb
                  bizonyosságot szeretnék. Ezt a bizonyosságot kívánnám, ha lehetne.</p>
               <p>- Kisfia van? Ez érdekel. Meséljen róla. Semmit sem szeretek annyira, mint a
                  gyerekeket. Dicsekedhetem azzal, hogy ők is szeretnek engem. Gyerekek és kutyák.
                  Erre nagyon büszke vagyok, ez ritka dolog. Mekkora a kisfiú? Meséljen róla, mennél
                  többet és részletesen. Csak úgy ne kezdje, hogy: „Nem azért, mert az én gyerekem.”
                  Meséljen róla álszerénység nélkül.</p>
               <p>Detky Pál közelebb hajlott, érdeklődésén látszott, hogy nem udvariasság. Magdolna
                  ismét zavarba jött. Biztos volt benne, hogy ez az ember, ha már a nyilatkozatról
                  van szó, a könnyű hídon át fog lépni a szerelem témájára. S ime, nem ez történt.
                  Máskor hálás szokott lenni azért, ha nem nyaggatták udvarlással, most ez meglepte.
                  De viszont élete legkedvesebb gondolatáról, a fiáról beszélgethetett. Mindjárt
                  neki is kezdett. Detky nagy figyelemmel, csillogó szemmel hallgatta. Olykor
                  egy-egy kérdést vetett közbe, még többet akart hallani. S Magdolna lelkében,
                  mialatt szívesen és boldogan beszélt gyerekéről, az a gondolat öltött formát, hogy
                  ez az ember jó ember.</p>
               <p>- Lássa, - mondta aztán a beszédtárgytól elkanyarodva, - nem mint olvasó mondom,
                  hanem mint gyermekbolond: mégis kár lett volna magáért...</p>
               <p>A másik sarokban sikoly és kacagás hangzott. Odafordultak. A házigazda vídáman
                  szólt át hozzájok:</p>
               <p>- Kálmán király senkinek sem jutott eszébe.</p>
               <p>Detky visszafordult Magdolnához:</p>
               <p>- Lássa, most következik ennek a játéknak az átka. Apránként mindenkinek a
                  legtermészetesebb és a legismertebb nevek jutnak eszébe. Mindenki bosszankodik,
                  hogy ezt elfelejtette. Mikor kiki hazament, akkor rajszámra jönnek az új nevek.
                  Vannak, akik ilyenkor telefonon felhívják egymást, bevezetés nélkül felsorolnak
                  tíz új nevet és leteszik a kagylót. Miről is beszéltünk? Ja igen, hogy kár lett
                  volna értem. Nem tudom, de azt hiszem, talán csakugyan kár lett volna. Úgy
                  látszik, a jó Isten még akar tőlem valamit, hogy a papírforma ellenére életben
                  tartott.</p>
               <p>- Maga istenhívő ember?</p>
               <p>- Természetesen. Intelligens ember lévén, istenhívő vagyok. És hívője vagyok annak
                  is, hogy mindnyájan akkor halunk meg, amikor kell. Sem korábban, sem későbben. Én
                  mindenesetre nagy ajándékot kaptam azzal a betegséggel, amelyen átestem. Addig
                  gyerekkorom óta mindig ideges halálfélelmeim voltak. Most már nem rettegek a
                  haláltól, mert tudom, hogy milyen az, miután egyszer már meghaltam.</p>
               <p>- Hogyhogy meghalt?</p>
               <p>- A szó pontos és orvosi értelmében. Én tudniillik műtéten estem keresztül. A
                  műtét sikerült, de nagyon sok vért vesztettem. A felnőtt emberben lévő öt liter
                  vérből elvesztettem hármat. Ez körülbelül a halál. És műtét után a szanatóriumi
                  ágyon következett hatvan olyan másodperc, mikor már a szívem nem vert, pulzusom
                  nem volt s a tüdőm már nem működött. Tehát egy teljes percig halott voltam. De az
                  öntudatom nem halt meg, s én pontosan emlékszem arra az egy percnyi halálra. Mert
                  még akkor is a mesterségemet folytattam: megfigyeltem. Úgy is fogalmazhatnám, hogy
                  a tudatommal siettem a halált lefényképezni. Körülöttem sürögtek-forogtak, a
                  nővérem zokogott, orvosok injekciót adtak, ápolónők a fejem alját igazították, de
                  én már nem hallottam, nem láttam, nem éreztem semmit. Meghaltam s a halál küszöbén
                  figyeltem, milyen a halál. Aztán valami csoda folytán megint elkezdett a szívem és
                  a tüdőm dolgozni. Életben maradtam. Még pár hónapig, mint mondják, élet és halál
                  között lebegtem, aztán meggyógyultam.</p>
               <p>Valaki megint hangosan elkiáltotta magát:</p>
               <p>- Kosciusko!</p>
               <p>Nagy kacagás támadt. Magdolna a csendesen beszélő és derűs arcú férfit nézte.</p>
               <p>- Ez nagyon érdekes. Szóval most beszélek valakivel, aki odaátról jön és
                  elmondhatja nekem, milyen az.</p>
               <p>- Nem egészen odaátról. Csak a küszöbről. De átnéztem. Elmondhatom, hogy meghalni
                  nagyon komoly dolog, de nincs benne semmi borzasztó. Inkább azt mondhatnám, hogy
                  ünnepélyes. Most már nem félek tőle soha többé. Amíg élek, élek. Mondom: Isten még
                  akar tőlem valamit.</p>
               <p>- Hogy szépeket írjon. Hogy szépet ajándékozhasson másoknak.</p>
               <p>- Remélem. De talán azt is, hogy szenvedjek. Már el is kezdtem. Mostanában nagyon
                  sokat kínlódom. De bocsásson meg, túlbizalmas vagyok és visszaélek a
                  kedvességével. Fecsegtem. Ezért rendreutasítom magamat és bocsánatot kérek. Nincs
                  undokabb ember, mint aki úgynevezett „lelki életet” él és érdektelen kis
                  nyomorúságait első találkozásnál mindenkinek a nyakába varrja. És magamról nem is
                  szeretek ennyit beszélni. Ez szerénytelenség. Beszéljünk másról. Mit olvas most,
                  báróné?</p>
               <p>- Most fejeztem be Somerset Maugham egy könyvét. Talán ismeri. A címe „Moon and
                  sixpence”.</p>
               <p>- Ismerem? Szinte kívülről tudom. Könyörgök magának, mondja azt, hogy nagyon
                  tetszik.</p>
               <p>- Ezt nem mondhatom. Többet kell mondanom és lelkesebben. El vagyok bűvölve
                  tőle.</p>
               <p>- Hálaistennek. Köszönöm. Én is nemrég olvastam. Még pedig kétszer egymásután,
                  amit ritkán teszek. Rettenetes kár ezért az emberért.</p>
               <p>- Kiért? A regényhősért?</p>
               <p>- Ó dehogy. Hiszen az Gauguin. Azért már nem kár. A szerzőt értettem. Akit
                  egyetlen lépés választ el attól, hogy zseni legyen. Az az egyetlen csöpp kis
                  csoda, amely nincs meg benne. Hallom különben, igen érdekes ember. Folyton utazik.
                  Felesége van és leánya, azokhoz hideg. Az asszonynak aféle curio-shopja van
                  Londonban. Ő keveset törődik velök, pedig azok imádják. De ő fut a mestersége
                  után. Írnia kell, „Moon and sixpence.”</p>
               <p>- Szóval a könyv nem Gauguin-kulcsregény. Hanem önvallomás.</p>
               <p>Detky ránézett Magdolnára. Tekintetében bók rejlett és egymáshoz tartozás.</p>
               <p>- Úgy van. Mint ahogy igazi írás más nem is lehet.</p>
               <p>- Értem. És maga most mit olvas?</p>
               <p>Az író habozott. Kitérő mozdulattal vonta a vállát. De udvariatlan sem akart
                  lenni.</p>
               <p>- Kényelmetlen kérdés. Félek válaszolni, mert még azt hiszi, hogy affektálok. De
                  tudja, báróné, én most olyan össze-vissza életet élek, annyi mindenféle
                  gyötrelmem van, ami másnak nem érdekes, hogy... hogy késő hajnalban, ha már nem
                  dolgozom, a bibliát olvasom. Kinevet?</p>
               <p>- Dehogy nevetem. Milyen vallású maga?</p>
               <p>- Református vagyok.</p>
               <p>Magdolna rápillantott az íróra. Ismét olyan alig észrevehető, suhanó szédületet
                  érzett. Ez az arc egyszerre semmitsem hasonlított Szilágyi Ákosra, akinek vonásait
                  a szigeten reá képzelte. Hanem mintha Hubay Imrére, az ő apjára, emlékeztette
                  volna. Ez egyszerre nagyon szomjassá tette Magdolnát, hogy a beszélgetést
                  folytassa. De éppen, mikor szólott volna, mozgolódást hallott. Thoroczkayék már
                  búcsúzkodtak a sarokban. A többiek is felálltak már. Mindenkin látszott, hogy
                  menni akar. Reinbrandt Liesl felsikoltott:</p>
               <p>- Halb zwei, um Gottes Willen!</p>
               <p>Magdolna rögtön felállott.</p>
               <p>- Úgy látszik, mindenki megy.</p>
               <p>Felállt az író is. A beszélgetés azonnal félbeszakadt. A háziasszony még
                  marasztaló mondatokat hangoztatott, de az általános búcsúzkodást már nem lehetett
                  megállítani. És hosszabb tanácskozás keletkezett a közlekedésről. Kitűnt, hogy
                  Thoroczkayék kocsija el tud vinni három személyt, Mrs Webscott kocsija szintén
                  hármat. Azt is tisztázták, ki merre lakik.</p>
               <p>- Magdolna, - szólt Mikes Lőrinc, mielőtt az utasok beosztását elkezdték volna, -
                  magát az én kocsim várja, a soffőrt ébren tartottam. Esetleg maga is vihet
                  valakit, ha hely kell.</p>
               <p>Szász Elemér rögtön felfigyelt és nyilván jelentkezni szándékozott. De Mrs
                  Webscott máris letartóztatta.</p>
               <p>- A két írót nem engedem. A két író velem jön.</p>
               <p>Erre Liesl grófnő arca savanyodott el. De senki sem akart feltünést kelteni azzal,
                  hogy tiltakozik a beosztás ellen. Magdolna egyedül maralt a háziak kocsijában. Az
                  előszobában, mikor már mindenkin rajta volt a kabát, Szász Elemér vídáman szót
                  emelt:</p>
               <p>- Hölgyeim és uraim, még mondani akarok valamit, hogy mindenki mérgesen menjen
                  haza! Küry Klára, Kuprin orosz író, Krupp ágyúgyáros, Krobatin tábornok, Kreisler
                  hegedűművész, Körösi Csoma Sándor, Kölcsey, Koppány, Kner Izidor, Klapka tábornok,
                  és végül gyüjteményem legszebb darabja, aki senkinek sem jutott eszébe: Kun Béla!
                  Kezeiket csókolom, jó éjszakát kívánok.</p>
               <p>A társaság nagy kacagás közben ment le a lépcsőn. A kocsiknál köszöngetés
                  következett. A két író egyszerre vette le a kalapját Magdolna előtt. S ő azzal a
                  szigorú ösztönnel, hogy egy szemernyire se külömböztesse meg egyiket a másiktól,
                  egyszerre köszönt nekik:</p>
               <p>- Nagyon, nagyon örülök, hogy megismertem magukat. Remélem, még látjuk egymást. Jó
                  éjszakát. Jó éjszakát.</p>
               <p>De az egyik kéz érintése közömbösen hagyta, a másiké nyugtalanító és kellemes
                  érzéssel töltötte el. Beült a kocsiba és megmondta lakása címét. Ő állt az élen, ő
                  indult leghamarabb. Behúzódott a sarokba, a bundát összehúzta magán. Ijedten
                  kérdezte gondolatait: annyira tetszik neki ez az ember? Nem, nem, felelt mindjárt
                  megnyugtatóan. Mint embert, igen, nagyon rokonszenvesnek találta. És mint férfit?
                  Ettől a kérdéstől szerette volna fejét elfordítani. De nem tudta. Mert amerre
                  gondolataival fordult, mindenütt ez a kérdés tolakodott elébe. És mintegy önmaga
                  előtt akadozva, gyáván szégyenkezve, fejét lehajtva megvallotta, hogy ha ez az
                  ember hosszasabban megfogná a kezét, azt nem érezné kellemetlennek. De a képzelt
                  kéz feljebb csúszott a könyökéig, majd mindkét oldalon a derekára tévedt. S ő
                  egyszerre a híres képet látta maga előtt, az Io aktját, amelyet gomolygó füsthöz
                  hasonló felleg alakjában ölel körül a körvonalatlan Juppiter. Ettől megrázkódott
                  és felegyenesedett az ülésen. Igyekezett gondolatait az elhangzott mondatokra
                  terelni. Somerset Maugham könyvére, a meghalásra, a bibliára.</p>
               <p>Szobájában az otthon szelíden és biztonságosan nyugtató érzése fogadta, a
                  barlangjába menekült állat ősi megkönnyebbülése. Tünődése azonban tovább folyt
                  otthon is. Miután óvatosan belesett a Pocok szobájába és hallotta a gyerek
                  egyenletes, nyugodt lélekzését, megtelepedett a maga szobájában. Kicsiny
                  saroklámpát gyujtott s a félhomályban tétlenül leült, anélkül, hogy vetkezni
                  kezdett volna. Igen, ez tagadhatatlan: a férfi is tetszik neki, nemcsak az ember.
                  De semmi sem reménytelenebb, mint erről az emberről és férfiről hajnalban
                  magányosan gondolkozni. Elmebeteg felesége van, tehát nem válhatik el. Csak az
                  embert szabad tovább ismernie, a férfit ki kell törölni képzeletéből. Lehetne
                  folytatni az ismeretséget. Elragadó dolog okos emberekkel beszélgetni. Ezeknek a
                  humorában valami furcsa, vonzó íz is van. Beszélgetésük villamos szikrák
                  mulatságát pattogja maga körül. Soha ilyen társaságban még nem volt eddig. Talán ő
                  is meghívhatná ezeket, mint Judit. Nem, nem, a világért sem, az a színésznő, a
                  mult emlékeiből ilyen meglepően felbukkant Zsoldos Bella, ez bizonyára nem nézné
                  jól szemmel az egészet. Pletyka származna ebből, névtelen levél, ilyesmi, jaj,
                  jaj, csak azt ne, Isten őrizz. Roppant érdekes és kellemes este volt, holnapra már
                  emlék lesz, és aztán maradjon is az. Ha majd olvas valamit, amit Detky Pál írt,
                  érdekes lesz maga elé idézni az emlékké vált ismerőst. És talán majd egyszer
                  találkozik is vele Mikeséknél megint. Kedves lesz hozzá, beszélgetnek, érdekes
                  lesz, aztán megint nem látja egy évig, két évig. Igen, így lesz jó, menjünk
                  vetkőzni.</p>
               <p>A fürdőszobában meggyujtotta a gázkályha lángját, hogy mire levetkőzött, legyen
                  valami meleg vize. S noha az előbbi gondolatsort úgy fejezte be, mintha nyugodtan
                  és egyszerűen örökre elbúcsúzott volna Detky Páltól, most is szüntelenül róla
                  gondolkozott. Elképzelte, hogy azóta már az is otthon van. Lerakta holmiját,
                  nekikészült az éjszakai munkának, leült az íróasztalhoz. Mielőtt írni kezdene, még
                  visszagondol az elmult estére. Eszébe jut Meszlényi báróné is. Vajjon mit gondol
                  Meszlényi bárónéról? Bizonyára rokonszenvesnek és értelmesnek találja. Szépnek is
                  valószínűleg. Vajjon szépnek, vagy nagyon szépnek? Udvarolni nem udvarolt egy
                  szóval sem, az bizonyos. Elég ritka eset. Nyakig benne lehet abban a
                  színésznő-dologban. De ha az a nő annyira a körme közt tartja, mint Szász
                  mondotta, akkor hogyan meri ez az ember nyilvánosan kiírni egy folyóiratba, hogy
                  szerelmes szeretne lenni? Hiszen ez egyszersmind azt is jelenti, hogy most nem
                  szerelmes. Más szóval, Detky Pál kiírta nyomtatásban: te Zsoldos Bella, én beléd
                  nem vagyok szerelmes. Hogyan tűrheti ezt a színésznő attól az írótól, akivel a
                  legsúlyosabban együtt emlegetik? Miféle érthetetlen összeköttetés ez? „Erős érzéki
                  kapcsolat van köztük”, - jutott eszébe a mondat, amelyet gyakran hallott s amelyet
                  sohasem értett. S most megint ideérkezett a titokhoz, amelyet nem adatott
                  ismernie.</p>
               <p>Teljesen levetkőzött, megcsavarta a tusra szóló csapot és meleg vizet engedett.
                  Gummisapkát húzott a fejére és belépett a kádba. Hagyta a langyos vizet magára
                  ömleni, hogy egyre hidegedjék, míg csak toporzékolni nem kezd tőle, hogy aztán
                  gyorsan magára kapja a bolyhos fürdőkabátot. De most, mikor végre elzárta a vizet,
                  nem szállt ki, hanem a földig érő tükörbe pillantott. Ott látta a maga meztelen
                  testét térdtől felfelé, mert lejjebb már elfedte a kád. Elgondolkozva és
                  figyelmesen nézte az aktot, oldalt fordított fejjel. Derekát, szoborszerűen
                  mintázott combjait, keblei tökéletes profilját. Sokáig nézte magát és mintha
                  idegen szakértő volna, elismerően bólintott a tükörből visszabólintó pirossapkás
                  fejjel. Amit látott, nagyon szépnek találta. Lassan fordult a kádban, hogy úgy
                  bírálhassa magát, mint a talapzaton forgó milói Vénuszt. Széttárta két karját,
                  hogy melle szabadon kifeszüljön. S aztán hirtelen egész testében összerázkódott
                  valami görcsös és villamos belső izgalomtól. Azonnal kilépett a kádból és nyúlt a
                  kabátért.</p>
               <p>- Meg vagyok bolondulva, - mondta magában, - mi ez?</p>
               <p>Beleburkolódzott a kabátba tetőtől-talpig. Szeméremérzetének, melyet sajátmaga
                  sértett meg, olyan lelkifurdalása fogta el, hogy sietve és pirulva takarta el
                  kilátszó lábszárát. Gorombán dörzsölte magát, megtörülközött, lába fejét papucsba
                  bujtatta és még mindig úgy szégyelte magát, hogy hálóingét a fürdőkabát fölött
                  vette fel, mint ahogy szigorú gyerekkorában kellett kerülnie a fedetlenséget. S
                  már ágyában volt, mikor valamennyire megnyugodott. Az ősi segítséghez folyamodván,
                  imádkozni kezdett magában.</p>
               <p>- Istenem, adj nekem tiszta és nyugodt fejet, hogy tovább élhessek úri
                  tisztességemben, ahogy eddig éltem, az én két gyerekemért, az ő nyugalmukért, az ő
                  szeplőtlen nevükért. Nem kell nekem semmiféle titok, békét kérek tőled, Istenem,
                  és lassan-lassan korai öregséget. Nem akarok szenvedni, nem akarok bajt,
                  bonyodalmat, botrányt, hagyd meg a békességemet, a te fiad, Jézus Krisztus
                  nevében, ámen.</p>
               <p>Az imádság mindig megnyugtatta. Most is egyszerre felüdült és megkönnyebbült.
                  Katolikus áhítata azonnal elsimította idegrendszere hullámait. Most már megint
                  merészelt Detky Pálra gondolni, aki most íróasztala előtt ül és dolgozik, vagy
                  talán már a bibliát lapozza, hogy szenvedéseire orvosságot keressen. Az a
                  szenvedés más nem lehet, mint hogy egy méltatlan és lélek nélkül való viszony
                  miatt gyötrődik. Bizonyára tiszta indulatú ember, hiszen a gyerekeket annyira
                  szereti. Az is milyen kedves volt, mikor zavartan vallotta meg, hogy a bibliát
                  olvassa. Pedig ennél szebbet nem mondhatott magáról: a fájó lélek Krisztust
                  olvassa.</p>
               <p>Majdnem hangosan ujjongott fel az ágyban. Krisztus! Mennyi nevet mondtak, csak
                  éppen ez az egy, az egyetlen és legnagyobb, nem jutott senkinek eszébe. Még neki
                  sem, aki ma is mindennap imádkozik. És Detkynek sem, aki maga vallotta, hogy
                  magasabb szellemű ember csak istenhívő lehet. Ó ha most búcsúznának a kapuban a
                  Pasaréti-úton, milyen szép volna odasúgni neki a hangosan kacarászó többiek
                  között ezt a nevet, és a társasági móka játékos felszínéről egyszerre felröppenve
                  tiszta áhítattá emelni az egész tréfát. De mi lenne, ha megtelefonálná neki?
                  Névtelenül odacsengetne és nem mondana neki semmit, csak halkan ezt az egy szót.
                  Búcsúnak is, vígasztalásnak is.</p>
               <p>Habozott. Kétszer mozdult már, hogy kiszálljon az ágyból, mégis visszabújt. De
                  harmadszor egyetlen lendülettel mégis csak kiszállott. Papucsot vett. Óvatos
                  kilincsnyomással kisompolygott az előszobába, kitapogatta a telefonkönyvet és
                  bement vele a fürdőszobába. Majd bevitte a hosszú zsinóros készüléket is. Az ajtót
                  becsukta. A szíve erősen dobogott. Felvette a kagylót. A központ nagysokára,
                  kínzott és álmos hangon megszólalt:</p>
               <p>- Halló, központ.</p>
               <p>- Halló. Kérem, nagysád, a József negyvennyolcas-tizennyolcast.</p>
               <p>- József negyvennyolc-tizennyolc - felelt az álmos, reménytelen rabszolgahang.</p>
               <p>Magdolna máris súlyosan megbánta, amit tett. Igazán esztelenség, hiszen az az
                  ember találgatni fogja, hogy ki a névtelen felhívó hajnali három órakor. És másra
                  aligha fog gyanakodni, mint akivel a bibliáról beszélt. Ha azonnal nem jelentkezik
                  - gondolta magában - leteszem a kagylót, csak még egy pillanatig várok.</p>
               <p>A hívott szám nem jelentkezett. Hallani lehetett a vezetéken át, ahogy a jelzés
                  csörömpöl a telefonhuzal másik végén. De válasz nem érkezett rá.</p>
               <p>- Nem jelentkezik, - szólt a központ.</p>
               <p>Az áram elsüketült. Magdolna lassan visszatette a hallgatót. Aztán fogta a
                  készüléket is, a könyvet is és visszament az előszobába. Most már világot
                  gyujtott, nehogy valami súlyos csörömpölést csináljon.</p>
               <p>Lefeküdt. Detky Pál tehát nincs otthon. Egész biztos, hogy a színésznőnél van.
                  Mivel folyton együtt vannak, az bizonyára haragudott a vacsoráért. A szeretőnek el
                  kellett mennie hozzá, hogy beszámoljon mindenről és pótolja az elmulasztott
                  együttes vacsorát a grófi est részletes elmondásával. Ott vannak együtt valami
                  kokottosan berendezett, erősen illatszerezett, sok diványpárnás szobában. Talán
                  egymás karjaiban. Szerelem nélkül, talán még gyűlölettel is. „Erős érzéki
                  kapcsolat van köztük.” Magdolna felszisszent. Majd megdöbbenve dobta át magát az
                  ágyban a másik oldalára. Mi ez, - mondta nyögve, - hát féltékeny vagyok? Hát
                  lehet, hogy annyira érdekel ez az ember?</p>
               <p>Most már büszkesége szólalt meg. Szégyen, gyalázat. Hajnalban felhívni egy férfit,
                  akit először látott. Ez határos az esztelenséggel. Amellett hihetetlenül
                  ízléstelen. Kiindulni egy léha társasjátékból és éjszakai telefon számára abba
                  kapcsolni bele a Krisztus nevét? Szégyeld magad, Magdolna. Holnap délelőtt elmégy
                  gyónni. Büntetésül reggel nem szabad megcsókolni a fiadat. És most százszor
                  egymásután elmondod az ágyban, hogy „Isten nevét hiába fel ne vedd, mert nem
                  hagyja az Úr büntetés nélkül, ha valaki az ő nevét felveendi.” Annak az embernek
                  pedig színét se lássad többet. Most kezdd a penitenciát, te ízléstelen, megtévedt,
                  megkótyagosodott, nevedre méltatlan és szemérmetlen szamár.</p>
               <p>Magdolna szeme könnyes lett a sötétben. És lassan mondani kezdte a magára rótt
                  penitenciát. Sírva is aludt el. Másnap nem csókolta meg a fiát és elment gyónni a
                  ferenciekhez. Délben felhívta telefonon Mikeséket és megköszönte az elragadó
                  estét. Arra a büszke kérdésre, hogy a két író hogyan tetszett neki, udvarias
                  hidegséggel felelt, hogy mind a kettőt egyformán mulatságosnak és szórakoztatónak
                  találta. Aztán letette a kagylót.</p>
               <p>Még aznap délután novellás kötetet hozott neki egy küldöncféle ember, nyilván
                  szerkesztőségi szolga, vagy ilyesmi. „A magam útja.” Irta: Detky Pál. Az első
                  oldalon ajánlás. „Első bemutatkozásul a még ismeretlen Detky Pál.” Tegnapi
                  dátummal, a vacsora dátumával. Azonnal leült és levélben válaszolt a
                  telefonkönyvben található címre:</p>
               <p>„Igen tisztelt Uram! Kedves figyelmét hálásan köszönöm. Remélem, hogy a
                  kétségtelenül érdekes novellákat hamarosan elolvashatom. Igaz nagyrabecsüléssel
                  köszönti özv. báró Meszlényi Zoltánné.”</p>
               <p>A levelet azonnal leküldte. A könyvet kezében forgatta egy darabig, aztán, - mivel
                  még a délelőtti gyónás sem elégítette ki, - arra ítélte magát, hogy nem olvashatja
                  el. Egy-két napig kísértette a kíváncsiság, hogy elolvassa, de ez a kíváncsiság
                  lassanként lankadt. Végül elvesztette érdeklődését. És Detky Pállal nem
                  találkozott többet.</p>
               <p>De találkozott Korff Egon gróffal. Azzal is hónapok mulva. Már nyárelőre hajlott
                  az idő. A Váci-utca sarkán szaladtak egymásba. Korff gróf udvariasan köszönt és
                  tovább akart menni.</p>
               <p>- Szent Isten, Egon, - szólt Magdolna, - ne szaladjon el, hiszen nem vagyunk
                  ellenségek.</p>
               <p>- Kezeit csókolom, én az vagyok, aki voltam. Csak nem szeretnék terhére lenni.
                  Hogyan van a kisfiú? Kerülő úton azt hallottam, hogy jól.</p>
               <p>- Igen, teljesen egészséges, hála Istennek. De most hetekig nélkülözni fogom.
                  Klárival együtt elmennek Ernesztin sógornőmhöz, aki felviszi őket a Magurára. Nem
                  tagadhatom meg, a gyerekeknek remek lesz.</p>
               <p>- És maga addig mit csinál?</p>
               <p>- Éppen ez a gondom. Külföldre szeretnék menni valahova, ahol sok a múzeum és az
                  építészet. De kevés pénzem van.</p>
               <p>- Akkor menjen Spanyolországba.</p>
               <p>- Ó Istenem, gyermekkori vágyam. De hogyan menjek kevés pénzzel
                  Spanyolországba?</p>
               <p>- Azt majd mindjárt megmagyarázom. Az öcsém most idegenforgalmi kérdésekkel
                  foglalkozik. Felszólítást kapott Spanyolországból, hogy verbuváljon tíz
                  résztvevőt egy spanyolországi körutazásra. Ha tizet összehoz, kap még egy
                  tizenegyedik jegyfüzetet, de teljesen ingyen. Már összehozta. Ő akart menni, de a
                  fiának mindenféle családi dolgai vannak, nem mehet. Engem kérdezett, hogy kit
                  tegyen boldoggá. Neki semmiféle olyan barátja nincs, akit szeretne elküldeni. Ha
                  van kedve, vegye igénybe maga.</p>
               <p>- Egon, ez úgy hangzik, mint a mese. De hogyan lehet ezt nekem elfogadnom? Nem, ez
                  lehetetlen.</p>
               <p>- Úgy lehet elfogadnia, hogy a spanyoloknak van egy kikötésük: az a bizonyos
                  tizenegyedik csak arisztokrata lehet. Nekik a reklám megéri. Higyje el, ők
                  csinálják a jó üzletet és maga teszi a szívességet. Bámulatos véletlen, hogy éppen
                  négy napja szólt nekem. Hallgasson rám és fogadja el nyugodtan.</p>
               <p>- De éppen magától, akihez... akit... akihez rossz voltam, holott jó szerettem
                  volna lenni?</p>
               <p>Korff gróf elmosolyodott.</p>
               <p>- Ez a kérdés már nem aktuális. Rövid időn belül eljegyzem magam.</p>
               <p>- Szent Isten, Egon, ilyen örömhír. Kivel?</p>
               <p>- Nem ismeri. Egy belga hölgy, Du Zoute grófnő. Nézze, ne habozzék, nekem szerez
                  örömet, ha ezt a kis szívességet elfogadja tőlem, aki évekig élveztem az asztala
                  vendégszeretetét. Jöjjön be a Zserbóba, beszéljük meg.</p>
               <p>Így történt, hogy Magdolna egy nyári napon útlevéllel, ajánlólevelekkel,
                  jegyfüzetekkel a táskájában felült a párisi gyorsra. Gyerekei Phillel együtt már a
                  Magurán voltak. Izgatott volt nagyon: most utazott életében először egyedül.</p>
               
            </div>
            <div type="chapter">
               <head>
                  IV.
               </head>
               <p>Burgosban van a Hotel Norte y Londres. Ami nyilván azt jelenti, hogy volt egy
                  Hotel Norte és volt egy Hotel Londres, aztán az Északi Szálló és a London Szálló
                  összeházasodtak.</p>
               <p>Magdolna fáradt volt a sok járkálástól. Széket kért és azt kitétette a szálló szűk
                  kapuja elé. Pici tér terült el ottan, a sarkon gyümölcskereskedés, szemközt
                  lakóház. Jöttek-mentek az emberek, egy iskolásfiú akkor érkezett haza, könyveket
                  szorongatott a hóna alatt. De nemcsak úgy egyszerűen érkezett, egy gumilabdát
                  rugdosott maga előtt. Fel lehetett tenni, hogy már az iskolánál elkezdte és
                  elhatározta, hogy a labdát haza fogja rugdosni. Szép gyerek volt, nyúlánk,
                  keze-lába elegáns, vonásai finomak. Magdolnának Pocok jutott eszébe. És
                  megfájdult a szíve. Pocok csendes volt mindig, lehetőleg szótlan és mozdulatlan.
                  Ez viszont fáradhatatlan volt, szilaj életkedvű, mint az egészséges
                  állatkölyök.</p>
               <p>A fiú a kocsiútról fel akarta rúgni a labdát az aszfaltos gyalogjáróra, hogy onnan
                  berúgja a háza kapuján. De a dolog nem ment. A labda nekiment a magasabb
                  gyalogjáró kőperemének s onnan visszapattant. Arra lett volna szükség, hogy a fiú
                  rúgása ne csak tovább gurítsa, hanem a levegőbe is emelje a labdát. Ez nem ment.
                  Lankadatlan türelemmel futkosott és rúgott a gyerek, de hiába, a labda nem
                  engedelmeskedett, semmi áron nem óhajtott magasabb színvonalra jutni. Magdolna
                  már jó negyedórája nézte ezt a játékot, mikor tudatára ébredt annak, hogy jó
                  néhány perce valaki a falat támasztja és szintén a labdarugdosó gyereket nézi.</p>
               <p>Magdolna odapillantott és sikoltást nyomott el magában. A szálló szűk kapujának
                  támaszkodva ott állott Detky Pál.</p>
               <p>- Ez lehetetlen, - mondta a férfi, - maga az, báróné?</p>
               <p>- Nem lehetetlen. Én vagyok.</p>
               <p>- Nézem már percek óta, de csak hátulról láttam a fejét. A haja színe egyezett,
                  ezt a színt megjegyzi az ember. De mégsem mertem biztosra venni. Az is megfordult
                  a fejemben, hogy előbbre kerülök és megnézem, de az ilyesmihez nekem nincs elég
                  aszfaltbetyár-gyakorlatom. Hát ez hallatlan. Hogyan kerül ide? Isten hozta szép
                  Spanyolországban.</p>
               <p>- Köszönöm, magam is igyekeztem, az összeköttetéseim is igyekeztek. De magának
                  hogyan jutott eszébe, hogy idejöjjön?</p>
               <p>- Én, kérem, rendszeresen járom a világot. Író azt nem nélkülözheti. Más értelmes
                  ember sem, de író a legkevésbé. San Sebastiánból jöttem ide, ott két napot
                  töltöttem. Báróné nem volt ott?</p>
               <p>- Nem. Páris óta ez az első megállóhelyem.</p>
               <p>- Kár. Mulasztott valamit. Várjon csak, hozok magamnak is egy széket.</p>
               <p>Széket hozott, letelepedett melléje.</p>
               <p>- Mit mulasztottam?</p>
               <p>- San Sebastiánt meg kellett volna néznie. Már csak azért is, mert az külön
                  ország, a baszkok országa. Tudja, hogyan hívják azt az országrészt? Quipuzcoa. Ez
                  engem rendkívül izgat.</p>
               <p>- Miért izgatja?</p>
               <p>- Mert nyelvész vagyok. Ez a Quipuzcoa nekem nem európai lejtésű szó. Hogy
                  megértessem magam, előbb elmondom magának, mi az az Atlantis.</p>
               <p>- Ezt ne mondja el, mert tudom. Az az állítólagos világrész, amely a történelem
                  előtti időkben összekötötte Afrikát és Délamerikát. Aztán elsüllyedt.</p>
               <p>- Hisz maga ebben, báróné, vagy nem?</p>
               <p>- Nem tudok felelni, - vont vállat Magdolna nevetve, - túlfantasztikus ahhoz, hogy
                  higyjem, viszont túlságosan meggyőző ahhoz, hogy ne higyjem. Meg aztán szerényebb
                  is vagyok ahhoz, semhogy tudományos kérdésekben véleményem merjen lenni.</p>
               <p>- De viszont tudtommal jól beszél nyelveket. Mikes grófnétól hallottam. Ez a szó,
                  hogy Quipuzcoa, nem feltűnő magának?</p>
               <p>- Nem. Miért?</p>
               <p>- Mert figyelmeztetem, hogy a baszk nyelv semmiféle európai nyelvhez nem hasonlít.
                  Sem latin, sem gót, sem szláv, sem finn-ugor, sem egyéb rokona nincs. Teljesen
                  különálló. Viszont ha megnézi a középamerikai ősi kultúra szavait, olyanokat
                  talál, mint aztec, Cuzco, Viclipucli. Ha ezek között ejti ki, hogy Quipuzcoa, nem
                  érez olyasfélét, mintha ezek a szavak édes testvérek volnának?</p>
               <p>- De igen, érzem. Furcsa. Szóval...</p>
               <p>- Szóval, ha volt Atlantis, akkor az a csücske, ahol a spanyol-francia sarok
                  fekszik, nem süllyedt el. A baszkok itt maradtak. És olyan nyelvet beszélnek,
                  amely mellett a mi európai nyelveink elbújhatnak. Mert hatvanezer éves nyelv. Vagy
                  kétszázezer. Mit nevet?</p>
               <p>- Nem nevetek. Mosolygok. Tetszik nekem, hogy maga olyan izgatott. Ezt szeretem.
                  Mikor valaki a napi politika miatt izgatott, azt nem szeretem. De ezt igen. Kár,
                  hogy nem állottam meg San Sebastiánban. De tudja, én visszariadok mindentől, ami
                  ennyire mondain. Mindig nagyon visszavonult életet éltem, az effélétől
                  ösztönszerűen visszahúzódom.</p>
               <p>- Én is. Volt egy nagy strandépület: „La Perla del Oceano.” Bárok, tánctermek,
                  elegáns vendéglők, minden. Oda nem voltam hajlandó bemenni. Éppen ezért vesztem
                  össze a... az útitársammal. Tudniillik nem egyedül indultam Budapestről, de most
                  már egyedül vagyok.</p>
               <p>Kissé zavart lett Detky Pál. Magdolna nem szólt semmit, ő pedig sietve folytatta,
                  hogy elmossa a nyomát a zavaró témának.</p>
               <p>- Egyszóval, nem a gazdagok gyönyörűségeit néztem San Sebastiánban, nem a
                  strandoló braziliai szépségcsodákat. Hanem a néprajzi múzeumot. Olyan izgatott
                  lettem, hogy nem tudtam aludni. Tudja, háziipari hímzéseket láttam. Hát az
                  meghökkentő. Én jártam már Amerikában és ott nagyon érdekelt az inka-kultúra. Egy
                  newyorki múzeumban napokat töltöttem és csak a középamerikai ásatások elemeit
                  néztem. Hát mondhatom magának, ezeknek a baszkoknak a diszítő elemei teljesen
                  azonosak az inka-kultúra elemeivel. Ugyanaz a rajz, ugyanazok a színek. Sőt számos
                  ilyen baszk mintát láthat a ma élő indiánok háziiparában. A baszk falusi ház
                  tűzhelye fölött pirosra érett kukoricacsövek virítanak, hármasával csokorba kötve.
                  Az indiánok nemzeti növénye a kukorica... Tudja, most nem megy ki a fejemből, hogy
                  harminchárom éves fejjel pályát kellene változtatni. Roppant nagy kedvem lenne
                  elmenni egy kombinált szakmára, amelyet etnográfiából, őstörténetből, filológiából
                  és geológiából állítanék össze. Ezen dolgoznék úgy hetven éves koromig. Aztán
                  lennék száz éves koromig író. Aztán lennék százötven éves koromig műtörténész.
                  Aztán majd meglátnám... Kinevet, mi?</p>
               <p>- Nem. Nagyon szeretem hallgatni. Nézze azt a gyereket, ezt figyeltem egy
                  negyedóráig. Fel akarja rúgni a labdát a gyalogjáróra. Azóta sem sikerült neki.
                  Milyen kedves, szép gyerek.</p>
               <p>- Igen, szép bokája van. Mint az arabs ló, úgy mozog. De ez nem csoda, ez az
                  ország tele van mór vérrel. Már régen hallom, hogy Európa a Pireneusoknál
                  végződik, nem Gibraltárnál. Kezdem látni, hogy ez igaz. Nem vette észre, hogy a
                  nők, akiket utcán, vagy templomban lát az ember, ezüst félholdat hordanak
                  fülönfüggőnek? De nem csodálkozom. Összevissza négyszáz éve, hogy a mórok
                  kimentek innen. Ugyanakkor, mikor Kolumbus felfedezte Amerikát. Kolumbusról
                  regényt akarok írni. Jaj, mennyi dolgom van... Tudja, hol találkoztam
                  Kolumbusszal utoljára? Tegnap délután a karthauzi kolostorban.</p>
               <p>- Miféle kolostorban?</p>
               <p>- Hát maga nem tudja? Itt van tíz percnyire a várostól a karthauzi kolostor.
                  Spanyol neve Cartuja de Miraflores.</p>
               <p>- Jaj, de érdekes, mondja el.</p>
               <p>- Szívesen. Kimentem autóval. Csengettem a kapun. Majolikával csempézett folyosón
                  találtam magam. Kis napsütötte udvart láttam rengeteg virággal. Boltíves ajtó
                  fölött latin feliratot láttam ott: Clausura. Azon nekem nem lehetett bemenni, ott
                  élnek a karthauziak. Negyven van mindig, sem több, sem kevesebb. A perjel egy
                  angol arisztokrata. „Edmund Gurden” néven él, igazi családját elhallgatja és nem
                  tudja senki. Ezek a fehér barátok egymás közt is hallgatagok.</p>
               <p>- Csakugyan nem beszélnek soha?</p>
               <p>- De igen, hetenként két órát. Húst soha nem esznek, pénteken csak kenyér és víz
                  van az asztalon. A rend hivatása a jótékonyság. Akárhányan akármikor kapnak ott
                  ebédet és valami készpénzt is. Egyszóval, bementem a templomba. Ez is, mint minden
                  karthauzi templom, hármas tagozású. A külső harmad a polgári közönségé, a középső
                  harmad a frátereké, akiknek még szabad beszélniök, a belső harmad a néma pátereké.
                  De nekem szabad volt bemenni mind a három harmadba.</p>
               <p>- Magának? Hiszen maga református.</p>
               <p>- Igen, de katolikus intézetbe jártam. A cisztercitáknál érettségiztem Egerben.
                  Tőlük kértem ajánlólevelet, mielőtt elutaztam. Szóval hallgasson ide. Abban a
                  harmadik harmadban van negyven ülés, gyönyörű gótikus famunka. Mind a negyven
                  ülésnek más a rajza. Órákig kellene nézni, ha ráérne az ember. Az oltár egyszerűen
                  hihetetlen. A kompoziciónak egy pelikán a közepe. A pelikán Krisztus jelképe a
                  karthauziaknál... mi az, miért rezzen össze?</p>
               <p>- Semmiért. Valami eszembe jutott, ami nem ide tartozik. Folytassa.</p>
               <p>- Egyszóval a pelikán keble véres: maga tépte fel, fiait vérével táplálja. Mint
                  Krisztus. Ennek az oltárnak bámulatos aranyozása van. Tudja, honnan való az arany?
                  Ezt az aranyat Kolumbus hozta, mikor először járt Amerikában. A karthauzi oltárt
                  ékesítették a zsákmánnyal. Ott van az oltár mellett két imazsámoly, két térdeplő
                  szoborral. Ezek Kolumbus pártfogói, katolikus Ferdinand és Izabella. Fából való
                  színes szobrok. Soká néztem őket, kivált Izabellát. Kiváló asszony volt, tud róla
                  egyetmást?</p>
               <p>- Hogyne. Például az Izabella-színt. Mert fogadalmat tett, hogy addig nem vált
                  inget...</p>
               <p>- ...míg az ostromlott város el nem esik. És ilyen színű lett az ing. De tudja-e,
                  hogy a tábori kórházat és a trént ez a királyné találta fel?</p>
               <p>- Ne mondja.</p>
               <p>- Úgy bizony. Sokat olvastam róla, Kolumbus miatt nagyon érdekel. Szerintem
                  szerelmes volt Kolumbusba.</p>
               <p>- Gondolja? Katolikus Izabella? A legnagyszerűbb feleség? Nem hiszem.</p>
               <p>- Lehetett legnagyszerűbb feleség, s attól más még motoszkálhatott a fejében. Csak
                  hűtlen nem volt. Én is úgy képzelem, hogy a szerelem fehér maradt... A királyné és
                  a jött-ment fantaszta fehér szerelme...</p>
               <p>- Ó, ez nagyon érdekes. Mesélje ezt.</p>
               <p>- Érdekli? Ezt szeretném megírni. Talán egy kicsit ez is volt az oka, hogy látni
                  akartam Spanyolországot. Hát nézze, elmondom magának, hogyan látom Kolumbust.
                  Figyel, vagy a gyereket nézi?</p>
               <p>- A gyereket nézem, de magára figyelek. Megvan, megvan, megvan!</p>
               <p>- Mi van meg?</p>
               <p>- Sikerült neki. A labdát berugdosta a kapun. Előbb sikerült felrúgnia a
                  gyalogjáróra, akkor a márványküszöbbel gyült meg a baja. Onnan is mindig
                  visszapattant a labda. Most végre sikerült. Tudja, mióta kínlódott vele? Mikor
                  maga jött, már rég benne volt a munkában.</p>
               <p>- Szóval, amit én itt meséltem, az mind elment a maga füle mellett. Jó, jó, ne
                  mentegetőddzék, csak tréfálok. Most mi a legközelebbi programmja?</p>
               <p>- Meg akarom nézni a székesegyházat.</p>
               <p>- Kitűnő. Még én sem láttam a főpontot. Mára osztottam be. Menjünk együtt?</p>
               <p>- Örömmel. Indulhatunk máris! Azt hiszem, menjünk gyalog, közel van.</p>
               <p>Elindultak gyalog. Detky beszélt.</p>
               <p>- Ebben az országban a fény fehérebb, s az árnyék sötétebb, mint másutt.
                  Claire-obscure a hatványon. S a nyelvük is ilyen. Ahelyett, hogy „nézni”, azt
                  mondják: „csodálni”. A „várakozás” fogalmát a „remény” fogalmával fejezik ki. Az
                  állomáson nem váróterem van, hanem „remélőterem”. Sala de espera. Mindenütt
                  színeket látok, még ott is, ahol nincs. Tudja, hogy hívják a gyarmatáru-üzletet?
                  „Ultramarinos.” Ennek semmi köze a kékhez. Tengeren túli árut jelent.</p>
               <p>- Mindig ilyen nyelvdolgokon jár az esze?</p>
               <p>- Többnyire. Hiszen a nyelv a mesterségem nyersanyaga. Itt is figyelem. Sokat
                  értek a francia, olasz, latin által. De néha megakadok, s éppen olyankor kezdek el
                  legjobban gondolkozni. Mert például hiába keresem itt a postát, nincs. Ha
                  Berlinben megkérdezem: wo ist die Post, útbaigazítanak. Ha Rómában megkérdeztem:
                  dove e a la posta, megmutatják. Ha Párisban érdeklődöm: ou est la poste, megtudom.
                  De itt szavalhatom azt a szót, hogy „posta”, akármeddig, nem érti senki. Az ő
                  postájuk „correios”. Ez ugyanaz a szó, mint a kurir. Tehát mit következtetek én
                  ebből? Hogy mikor az európai államok egyenként áttértek az esetleges futárról a
                  rendszeres posta járatokra, ez az ország nem tartott velük. Itt nem szerveztek
                  postát. Itt még jó darabig maradt a kurir. Ennek utána fogok nézni valami
                  szakkönyvben. Majd otthon. Hogy vajjon igazam van-e? De rendszerint igazam szokott
                  lenni. Ez nem az én érdemem, hanem a nyelvé, mert olyan természetes, nyilvánvaló
                  és magyarázó.</p>
               <p>- Mondjon példát.</p>
               <p>- Példát? Hát például azt mondom, hogy „a tőzsér bankóval és tallérral
                  kereskedik.” Ebből ki lehet sütni a pénzügyek történetét. A tőzsérről tudom, a
                  Täuscher szóból származik. Mi magyarok nem igen kereskedtünk, rábiztuk idegen
                  nációkra. A bankó olasz szó, nem is a pénzt jelenti, hanem azt a fatönköt, amelyen
                  az utcára szóló nyilt üzletben a talián váltotta a pénzt. A tallér nem egyéb, mint
                  Thaler, az pedig valami helynévből származik, amelyet elfelejtettem, mondjuk
                  Wiesenthal. Ott verték az illető ércpénzt, amelynek Wiesenthaler lett a neve,
                  később röviden Thaler. Az amerikai, aki dollárban spekulál, nem is tudja, hogy az
                  ő dollárjának ősapja ez a tallér. Vagy azt olvasom régi könyvben, hogy „rénes
                  forint”. Az rénusi, vagyis rajnai forint. Maga a forint firenzei pénz: ducato
                  fiorentino. Virág is volt rajta, fiore, mert az olasz városnak eredetileg
                  Fiorentia, később Fiorenza volt a neve. És miért dukát a dukát? A hercegséget
                  jelenti, amely a pénzt verette. A herceg németül Herzog vagyis hadvezető. Latinul
                  dux, vagyis vezér. Franciául duc, olaszul duce. Főherceg: archidux. Mert a szó
                  első fele görög és azt jelenti, hogy első. Mint ahogy van archiepiscopus, vagyis
                  első püspök, főpüspök, franciául archévéque, magyarul érsek. Németül Erzherzog.
                  Nem ércherceg, hanem archi-herceg, vagyis főherceg. Rám egy kis szobalány azt
                  mondta a san sebastiani szállóban, hogy arci-simpatico. Ez olyan spanyol
                  kedveskedő kifejezés. Hogy fő-rokonszenves vagyok.</p>
               <p>- Ezért veszett össze az útitársával? - kérdezte Magdolna hirtelen, de mindjárt
                  meg is bánta.</p>
               <p>- Nem ezért, - felelte Detky egyszerre elkomolyodva, - ha már szó van róla: én
                  mindenáron világot akartam látni és mennél többet utazni az országban. Ő pedig
                  mindenáron San Sebastiánban akart maradni, strandolni, este báli ruhát venni,
                  táncolni, bárban ülni, esetleg Alfonz királlyal megismerkedni. Mert a király ott
                  van, nagy vörös kevélykedő kastélya van ott a tengerparton. A vitát nem tudtuk
                  eldönteni útitársammal. Ő csakugyan ott maradt, én csakugyan eljöttem.</p>
               <p>Hallgatagon ballagtak jó darabig. Akkor Detky megszólalt.</p>
               <p>- Nekem az a gyanúm, hogy maga tudja, kiről van szó.</p>
               <p>- Legalább is sejtem. Zsoldos művésznőről. Félfüllel hallottam róla. Elég gyakran
                  emlegetik magukat együtt.</p>
               <p>- Igen, elég gyakran. Ezentúl talán ritkábban.</p>
               <p>- Végleg összevesztek?</p>
               <p>De erre már Detky nem felelhetett. Kiléptek egy mellékutcából és kitárult előttük
                  a burgosi székesegyház látványa, amelytől a szavuk egyszerre elállott. A gót
                  stílus, titokzatos kecsessége, csodalátó révülete, aszkéta álmodozása meredt ott
                  előttük csontfehéren. A két főtorony cirádás csipkeséggel szökött fel messze a
                  város fölé.</p>
               <p>- Ó, ez a két torony, - rebegte Magdolna.</p>
               <p>- Ez a legszebb rím, amellyel életemben találkoztam, - mondta Detky, - ez a két
                  torony.</p>
               <p>- Kár, hogy úgy be van szorítva. Sokkal több szabad tér kellene neki, hogy a
                  szépsége érvényesülhessen.</p>
               <p>Nézték álmélkodva sokáig. Aztán elindultak, hogy bemenjenek.</p>
               <p>- Ritka emberek vagyunk, - szólt Detky, - egyikünknél sincs Baedeker. Én
                  szándékosan nem hordok ilyesmit. Zavar. Ami nagyon szép, vagy nagyon furcsa,
                  szóval különösen érdekel, azt feljegyzem magamnak és az emlékezetemben igyekszem
                  jól lefényképezni, utazás után aztán pontosan utána nézek kézikönyvekben.</p>
               <p>- Én fordítva csinálom, - felelt Magdolna, - én előre megtanulom. Lássa, ebben a
                  templomban soha nem voltam, de rögtön el tudom vezetni magát a Szent Tekla-oltár
                  elé.</p>
               <p>Detky ránézett. Hitte is, nem is. De a második mondatnál, ahogy halkan
                  beszélgettek, már felfigyelt. Eddig ő beszélt, ő magyarázott és Magdolna
                  hallgatta. Most egyszerre Magdolna vette át a szót. Mikor álmélkodva figyeltek egy
                  churriguer-stílusú talapzatot, s mikor feltárult előttük a platereszk-ezüststílus
                  másutt nem látott és valószínűtlenül pazar ékítményessége, Detky elvesztette
                  felsőbbségét.</p>
               <p>- Egyetlen mondattal megmondom magának, mi történt, - szólt Magdolna, - a
                  spanyoloknak nem volt barokkjuk. Náluk a gótika után szintén a renaissance
                  következett, de ami Rómában azokkal a barokk kutakkal elindult, annak hatása
                  sohasem érkezett ide. A renaissance folytatta a magáét és különféle új utakra
                  ágazott, de önmagában. Jőjjön, elviszem ahhoz a Tekla-oltárhoz, amelyet említettem
                  magának.</p>
               <p>Magdolna úgy lépkedett előre, mint valami gyakorlott idegenvezető. Egyik
                  mellékkápolnában megállt az oltár előtt és rámutatott. Detky összecsapta a kezét.
                  Magdolna maga is meghökkenve lépett kissé hátrább.</p>
               <p>- Képről jól ismertem, de erről kép nem adhat fogalmat. Hallatlan.</p>
               <p>Óriási oltár volt ez, színezett és aranyozott fafaragás, csupa piciny figura.</p>
               <p>- Micsoda ember lehetett ez, - csóválta Detky a fejét, - hány éjszakán
                  virraszthatott rajzai felett, míg ezt a temérdek faragott és színezett regényt
                  kieszelte, hány évig faragták, aranyozták, színezték ilyen gombostűnyi gonddal?
                  Mit csinált volna ez, ha író lett volna?</p>
               <p>- Talán Bovarynét írt volna, - felelte habozva Magdolna, - vagy csacsiságot
                  mondtam?</p>
               <p>- Nem. Olyat mondott, amin még gondolkozni akarok. Flaubert nem rossz hasonlat,
                  mert az egységes, nagy terv éppen úgy megvan nála, mint a részletek hallatlan,
                  aprólékos gondja. De gondolhatok Dantéra is. Ott a személyek pazarló zsúfoltsága
                  ilyen. Azonkívül Dantéban érzek sok aranyozást is. Flaubert nem tündöklik, csak
                  színes. Jaj, Istenem, mennyit kell még erről gondolkozni, mennyi dolga van az
                  embernek. És milyen rövid ideig él... Nézzük csak ezeket a fa-karosszékeket. A
                  kórus. A papság ülőhelyei. Mind más. Nézze, nincs két egyforma köztük...</p>
               <p>Nézegették az ülőhelyek faragását egyenként, mint gyermekek a képeskönyvet. Aztán
                  hátraléptek, hogy egységes képet kapjanak az egészről.</p>
               <p>- Nézze meg, min áll, - szólt Magdolna. Detky éppen egy névre lépett, amelyet
                  valaha a márványpadlóba véstek.</p>
               <p>- „Rodericus Didaci Campidoctor”, - olvasta, - ki ez?</p>
               <p>- Nem találja ki? Ez a Cid sírja.</p>
               <p>- „Eximinia uxor ejus”. - olvasta tovább Detky.</p>
               <p>- Igen, ez Ximene volt, a felesége. Jőjjön, most nézze meg a ládáját. Várjon csak,
                  melyik sekrestyében is kell annak lenni... igen, most már emlékszem, jőjjön...</p>
               <p>- A Cid-láda, - szólt Detky menetközben, - ennek a történetét ismerem. Ez az, amit
                  Herder is feldolgozott. Cidnek nem volt pénze zsoldosokra, mikor hadba indult,
                  ezért zálogul lekötötte azt a faládát a zsidó kalmároknak, amelyben családi
                  aranyának, ezüstjének, ékszereinek halmazát tartotta, csak azt kötötte ki, hogy a
                  láda kulcsát magával vihesse a csatába. Gazdag zsákmánnyal tért vissza, megfizette
                  a kölcsönösszeget, aztán a kalmárok előtt kinyitotta a ládát. Ismeri ezt a
                  történetet?</p>
               <p>- Nem. Mondja csak, érdekel.</p>
               <p>- Egyszóval kinyitotta a ládát és megmutatta a kalmároknak. Nem volt benne egy fia
                  arany sem, tele volt homokkal. Attól volt olyan nehéz. Cid úgy tett, mint a
                  szállodai szélhámosok, akik bőrönddel érkeznek, de a bőröndben tégla van és
                  ujságpapir. Ez az a sekrestye?</p>
               <p>Magdolna körülnézett. Láda nem volt itt sehol. Már félt, hogy szégyenben marad.
                  Megszólította a sekrestyében lézengő embert angolul:</p>
               <p>- Bocsánat, nem itt van a Cid-láda?</p>
               <p>- De itt van, - felelte az, és felmutatott a magasba.</p>
               <p>Ott nyugodott a faláda a falból kinyúló vasrudakon. Közönséges faláda, nem sok
                  néznivaló volt rajta.</p>
               <p>- De miért tették oda?</p>
               <p>- Azért asszonyom, mert veszedelmesen kezdett fogyni. Minden amerikai vendég
                  lenyesett róla titokban egy szilánkot. Nagyon kell vigyáznunk ezekre a szent
                  tárgyakra. Ezek megbecsülhetetlenek. Mi volna, ha valaki hozzájuthatna a
                  Nikodémusz-arcmáshoz?</p>
               <p>- Az micsoda? - kérdezte Detky kíváncsian.</p>
               <p>- Jőjjön, azt is megnézzük. A legenda szerint Szent Nikodémusz leábrázolta a
                  Megváltót, miután levették a keresztről és mielőtt sírba tették.</p>
               <p>Megnézték azt is. Kivehetetlen vonásokat mutatott már az ereklye. De nem volt
                  érdektelen látnivaló, mert Szent Nikodémusz bivalybőrre festette a Megváltót és
                  haját valódi emberi hajjal ábrázolta. Nézték egy darabig, azután Magdolna
                  vezetésével tovább mentek. Piombó-képet kellett még nézni, Vigarni-képet és
                  építészeti érdekességeket, úgymint oktogon-kupolát, perzsa kupolacsillagot,
                  renaissance-retablót, meg még sok egyebeket, amelyeket Magdolna fáradhatatlanul
                  magyarázott.</p>
               <p>- Bámulatos maga, báróné, honnan veszi ezt a páratlan... ezt a... nem is tudom,
                  hogyan mondjam...</p>
               <p>- Nem nagy dolog. Rendszeresen tanultam művészettörténetet. Más egyebet tanul, én
                  ezt tanultam.</p>
               <p>- Vajjon mit csináltam volna én itt maga nélkül? Bámészkodtam volna értetlenül,
                  mint egy hülye.</p>
               <p>- Szó sincs róla. Csatlakozott volna valamelyik társasághoz, amelyik vezetővel
                  jár. Fizetett volna egy pesetát és ott tartana, ahol most.</p>
               <p>- Nem, nem. Arra nem mindig figyeltem volna. Magának egyetlen szavát sem volna
                  szívem elveszteni. De hát nem bámulatos ez, hogy a világ végén ilyen véletlenül
                  összeakadtunk? És még hozzá mind a ketten egyedül. Az első percben is nagyon
                  örültem neki, és percenként még jobban örülök. Mi az az aranyozott lépcső ott? Még
                  megérem, hogy azt is ismeri képről.</p>
               <p>- Hogyne. Nagyon híres. Az Escalera Dorada. Aranylépcső. Igazán monumentális. Ez a
                  székesegyház oldalbejárata. Ezen lépett be Napoleon, mikor Burgost elfoglalta.</p>
               <p>- Ó igen, erről már én is tudok beszélni. Előre megrendezte a bevonulást. Mindenki
                  összegyült itt lent és várta. Akkor jelt adatott és belépett. De egyelőre nem jött
                  tovább. Megállt az ajtóban. Aranykeretben. Micsoda színpadi érzék! Bármilyen nagy
                  rendező megirígyelhetné érte. Lángelméjű bestia volt, azt meg kell adni.</p>
               <p>- Bestia? Maga nem szereti? Talán parvenűnek tartja?</p>
               <p>- Ó nem, ez számomra nem szempont. Hiszen akkor Petőfit is parvenűnek kellene
                  tartanom. Csakhogy Petőfi maga halt meg azért, amit hirdetett, Napoleon pedig sok
                  százezer más emberre parancsolta rá a halált. De nem is megyek ilyen messzire.
                  Napoleon nem volt úr. Látja, mikor ezt a spanyol dolgot elkövette, színleges alkut
                  kezdett egy korhadt dinasztiával, tárgyalni hívta, aztán becsapta, foglyul ejtette
                  és kifosztotta őket, akkor Talleyrand, a panamista, a szoknyavadász, az intrikus,
                  azt mondhatta neki: „Sire, az ember komisz lehet egy asszonyhoz, rosszul bánhatik
                  cselédeivel, hálátlan lehet jóltevőivel, de mindettől még tagja maradhat az úri
                  társaságnak. De az, aki kártyán csal, nem.” Hát ez a Napoleon óriási tehetség
                  volt, ajánlom is, hogy olvassa el azt a kis tanulmányt, amelyet Taine írt a
                  Napoleon eszének befogadó képességéről és határairól. De jellemnek nagyon kicsi
                  volt. És akit én nem tarthatok úrnak, azt lenézem.</p>
               <p>- De kit tart maga úrnak?</p>
               <p>- Akár egy napszámost is. Ez nem társadalmi kérdés. De röviden nem tudok rá
                  felelni. Majd én is tanulmányt írok róla, hogy ki az úr, és ki nem az.</p>
               <p>Már haladtak kifelé a székesegyházból.</p>
               <p>- Ha ezt elkezdi írni, - szólt Magdolna, - majd szóljon nekem. Adatokat adhatok
                  magának. Az apámról fogok beszélni. Az volt a legurabb úr, akit életemben
                  ismertem.</p>
               <p>- Szóljak magának... ez furcsa. Lássa, mikor megismerkedtünk, másnap „szólhattam
                  volna magának”. Megkérdezhettem volna, hogyan tetszettek a novelláim, ha ugyan
                  elolvasta őket... Ó, be kedves, most hogy elpirult. Szóval még máig sem nyult
                  ahhoz a könyvhöz. Nem nagyon hízelgő rámnézve. Nem baj, majd írok egyebet, újat,
                  azt elolvassa. De nem erről akartam beszélni. Hanem a kettőnk ismeretségéről.
                  Tudom, hogy maga nem jár társaságba, teljesen visszavonultan él és nagyon
                  tartózkodó. Ne tartson szerénytelennek, ha azt mondom, hogy én is nagyon nehezen
                  barátkozom. De most úgy érzem, hogy valami bizalmat érzek maga iránt,
                  valami...</p>
               <p>Magdolna komolyan felnézett az íróra. Akit ez a nézés azonnal félbeszakított.</p>
               <p>- Udvarolni akar? - kérdezte Magdolna olyan hangon, amelyben idegesség volt,
                  keménység és aggodalom.</p>
               <p>- Eszem ágában sincs, - felelte Detky, - és szeretném, ha ezt bóknak venné, nem
                  gorombaságnak.</p>
               <p>- Hogyan vehetem bóknak? - kérdezte ő melegebben és reménykedve.</p>
               <p>Mentek a szálló felé, fehéren izzó napsütésben. De most nem gondoltak a
                  hőséggel.</p>
               <p>- Kénytelen vagyok magamról beszélni és bizalmasan, amit nem szeretek.
                  Tehát...</p>
               <p>- Várjon csak. Miért nem szeret magáról beszélni? Én még olyan férfit alig láttam,
                  aki nem szeret magáról beszélni.</p>
               <p>- Mert szemérmes vagyok. Sokkal szemérmesebb, mint a férfiak általában. Tudom,
                  hogy ez női tulajdonság és levon férfiasságomból. De így van. Számos nőies
                  tulajdonság van bennem. Ilyen például az, hogy... hogy a szerelmi odaadás engem
                  lelki tartalom nélkül nem érdekel. A férfias, tudom nem ez. A férfias, ősi ösztön
                  meglátni a szép vadat, megkívánni és azonnal megtámadni. Engem az Isten nem így
                  teremtett. Nekem az a nő, akivel lelki kapcsolatom nincs, nem nő. Azt nem állítom,
                  hogy halálosan szerelmesnek kell lennem. Ez megint hazugság volna. De az
                  okvetlenül kell, hogy egy bármilyen kicsit megégessen. Különben az egész dolog
                  unalmas számomra, sőt van eset, hogy ellenszenves. Magába, drága báróné, én nem
                  vagyok szerelmes. Hiszen alig ismerem. Most beszélgetünk az életben másodszor.
                  Ezért nem kell félnie, hogy udvarolni fogok. Legalább is egyelőre nem kell félnie.
                  Mihelyt kell, azonnal szólok, jó? De ezenfelül meg kell mondanom, hogy az
                  embersége, a lénye, a finomsága, a kedvessége, a műveltsége rendkívül érdekel. S
                  ha tudnám, hogy a „barátság” szót nem tartja tolakodásnak, akkor boldogan
                  igyekeznék...</p>
               <p>- Nem, nem tartom tolakodásnak. Mihelyt tudom, hogy nem kezd el nyaggatni, mint a
                  többiek, azonnal megmondom, hogy maga nagyon kedvemre való ember. És most azon
                  gondolkozom, hogy milyen furcsa...</p>
               <p>- Mi furcsa?</p>
               <p>- Hogy én sem vagyok egészen nő. Bennem viszont férfias tulajdonságok vannak. Ezek
                  talán nőiességem rovására mennek, de olyan bátor én is vagyok, mint maga:
                  elmondom. Például nem hazudom. De még az olyan apró, majdnem természetes
                  hazugságok sincsenek inyemre, amelyeket a nőknek általában, mosolyogva szokás
                  elnézni.</p>
               <p>- És még miben nem nő?</p>
               <p>Magdolna egyszerre mélyen elpirult.</p>
               <p>- És még... várjunk csak... hát például az alaptermészetemben sok a hiú vonás.</p>
               <p>Detky ránézett és erősen figyelte.</p>
               <p>- Kérem, báróné, - mondta, - álljunk meg egy pillanatra. Ez így sok egyszerre.
                  Először is én nem vagyok éppen rossz megfigyelő. Arról volt szó, hogy magának nem
                  nőies tulajdonságai is vannak. Helyes. Egyet mindjárt fel is sorolt. Hogy nem
                  szokott hazudni. Helyes. Aztán következett volna még egy tulajdonsága, de mikor
                  ezt mondani akarta, vagy talán nem akarta mondani, olyan piros lett, mint a
                  pipacs. És ahelyett, amit mondani akart, vagy nagyon is nem akart mondani,
                  keresett valami egyebet hirtelenében. Jól van. Hogy mi az, amit kihagyott, én nem
                  feszegetem. Nekem is vannak dolgaim, amelyek csak rám tartoznak, s ezekhez mást
                  nem engedek közel. Másnak is vannak ilyen dolgai, illő, hogy azokat ne firtassam.
                  Nem is firtatom, hogy miért pirult el annyira. Eddig rendben van?</p>
               <p>- Rendben. De még szebb lett volna, ha az elpirulásomról nem is vett volna
                  hangosan tudomást.</p>
               <p>- Igaz. Bocsánatot kérek. Vegyük úgy, hogy máris elfelejtettem. De hogy állunk a
                  hiúsággal? Maga azt a bámulatos dolgot mondta, hogy hiú, tehát e tekintetben nem
                  nőies. Játszik a szavakkal, vagy komolyan mondta ezt?</p>
               <p>- Komolyan mondtam. Úgylátszik, hogy most tanulni fog tőlem valamit, amire én
                  hamarabb rájöttem az életben. Általában azt szokás mondani, hogy a férfiak
                  indiszkrétek és fecsegnek, a nők pedig nagyon hiúk. Ez igen nagy tévedés. Az
                  igazság ennek éppen a fordítottja. Az életben mindig azt tapasztaltam, hogy
                  asszonytársaim sokkal indiszkrétebbek és sokkal többet elfecsegnek, különösen
                  szerelmi dolgokban. Viszont azt is tapasztaltam, hogy a férfiak ezerszerte hiúbbak
                  a nőknél.</p>
               <p>- Jaj, de furcsa ez, - szólt Detky élénken, - ezt végig kéne gondolni. Szóval,
                  hogy a nők fecsegőbbek. Hajlok arra, hogy igazat adjak. Van olyan tapasztalatom,
                  hogy valakivel szerettük egymást. Annak, amit éreztünk, voltak apró részletei, s
                  én ezeket szent dolgoknak tekintettem. Inkább a nyelvemet kitépettem volna,
                  semhogy ezeket a kicsiségeket bárkinek is elmondjam és vétsek a szerelem tabuja
                  ellen. Viszont megtudtam, hogy az illető hölgy mindent elmondott az úgynevezett
                  legjobb barátnéjának. Érdekes. Sőt tovább megyek, hogy magának még inkább igaza
                  legyen. Volt eset arra életemben, hogy a hölgy fecsegett és pedig az igazságnál
                  többet fecsegett. Közlési vágyból, az elmondás sikerének vágyában. Hatást akart
                  kelteni és ezért kissé stilizálta a szöveget. Az igazság rovására. Ez az ősi
                  színésznő-vonás. Minden nő színésznőnek született, régen mondom. Ezért van az,
                  hogy minden nő életének van egy korszaka, mikor színésznő szeretne lenni.</p>
               <p>- Na lássa. Én soha, de soha nem akartam színésznő lenni. Belőlem hiányzik az a
                  vágy, hogy a közlékenységemnek sikere legyen. Gyakran megesik, hogy a társalgásban
                  igen kis indiszkrécióval igen nagy hatást kelthetnék, mert elmondhatnék valami
                  adatot, amit véletlenül csak magam tudok, s ami az egész szóbanforgó ügyet döntően
                  más világításba helyezné. Ilyenkor tudok hallgatni. Ez férfias vonás, nem nőies.
                  És bennem megvan.</p>
               <p>- Értem. De menjünk át a dolog másik felére. Mi az, hogy a férfiak ezerszerte
                  hiúbbak? Ezt kötve hiszem.</p>
               <p>- Majd elmagyarázom ezt is. A nőnek az a dolga, hogy tessék. Ez a boldogulása, a
                  megélhetése, a pályája. Ha nem tetszik, nem megy férjhez. Azt tehát nem lehet
                  hiúságnak tekinteni, hagy egy nő szorgalmasan ápolja az arcbőrét és vigyáz a
                  termetére. De nézzen meg egy férfit. Nézze meg egy diszkréten néma férfi arcát, ha
                  általában a női sikerekről van szó a társaságban. Nézze meg a férfi arcát, mikor
                  a hatodik fizetési osztályról beszélnek, amelybe elérkezett. Nézze meg egy
                  banketten szónokló férfi arcát. Nézzen meg egy férfit, akin új ruha van. Vagy aki
                  most lett méltóságos úr. Várjon csak mondok még meggyőzőbb példát. Tegyük fel,
                  hogy egy házaspárnak van egy nagyon sikerült gyereke. Dícsérje előttük a gyereket.
                  Azt fogja tapasztalni, hogy az anya nagyon boldog lesz a gyerek miatt, az apa
                  pedig nagyon boldog lesz önmaga miatt. Az anya megdicsőül a gyerekben, az apa
                  megdicsőül önmagában.</p>
               <p>- Sajnos, sok meggyőző van abban, amit mond. De lesújtó is. Maga előtt minden
                  férfi nevetséges?</p>
               <p>- Ó nem. Minden férfit nagyon hiúnak látok ugyan, de a különböző hiúságok között
                  színvonalkülönbség van. Ismerek olyat, aki a külsejére hiú. Hogy ő szép férfi.
                  Egy szóba írva: szépember. Ez a legborzasztóbb. Van, aki az eszére hiú. Ez már nem
                  olyan borzasztó, mert esetileg csakugyan eszes. Bár az ilyen többnyire buta. Van,
                  aki a karrierjére hiú. Ez inkább ártalmatlan, vannak derék, tehetséges és
                  szorgalmas típusok, akiknek az ember még jó lélekkel legyezheti is ezt a hiúságát.
                  Aztán jönnek a jobbak. Van, aki hiú arra, hogy milyen tisztességes. Van, aki hiú
                  arra, hogy milyen gyengéd férj, milyen hűséges, milyen önfeláldozó. Az ilyeneknek
                  a hiúsága egyenesen áldásos. Szóval a hiú férfit nem kell okvetlenül kinevetni.
                  Maga mire hiú, mondja?</p>
               <p>Most értek a szállóhoz. Bementek. Mindkettőnek dolga volt a portással. Detky
                  élénken érdeklődött, hogy van-e levele. De nem volt. Magdolna viszont kiteregette
                  a portás előtt az idegenforgalmi jegyfüzetet, amelyből kitűnt, hogy kora délután
                  indulnia kell Madrid felé. Viszont Detky már megváltotta a hálókocsiját aznap
                  estére. Ennélfogva rögtön megbeszélték, hogy Detky a Magdolna szállójába fog
                  szállani, kitűzték a pontos légyottot. Aztán ebédelni mentek. Mindenekelőtt
                  orchata nevű jégbehűtött mandulatejet ittak. Aztán válogattak az „entremesos” nevű
                  hors d’oeuvreben, karikára vágott kolbászt, ecetes répát, tonhalat, szardiniát,
                  „langostino” nevű tengeri rákot, egy-egy harapást mindegyikből, az egészhez kis
                  pohár keserű xeresit. Aztán „garpacho”-levest kaptak, erősen hagymást, erősen
                  olajasat. Utána huevost, vagyis ismeretlen módon készült tojásételt, hozzá „rioja”
                  nevű könnyű vörös bort. Aztán jött a spanyol nemzeti étel, a „cocido”,
                  főzelékszerű vastag húslevével, csicseri borsóval, beleaprított
                  kolbászdarabkákkal, szalonnával, sokféle zöldséggel, sáfránnyal, csigával,
                  mindenfélével. Magdolnát ez az étel szerfelett érdekelte. Addig érdeklődött a
                  személyzetnél, míg maga az üzletvezető jött oda, hogy részletes felvilágosítással
                  szolgáljon. Keskenyderekú, borotváltarcú ember volt ez, olyan szép fekete szeme
                  volt, mint egy moziszépségnek, s a füle mellett barkót hordott azon az arcon,
                  amely friss borotváltságában kéknek tetszett.</p>
               <p>- Ne tessék fáradni, asszonyom, - mondta gavalléros részvéttel, - igazi cocidót
                  másutt nem lehet csinálni, csak nálunk. A westminsteri herceg őfőméltóságának is
                  magyaráztam, meg akarta csinálni a yachtján, de beletörődött, hogy a dolog
                  technikailag kivihetetlen. Mert a cocido titka az, hogy minden alkotórészét onnan
                  hozatjuk, ahol a legjobb. Avilából a sonkát, Arizából a burgonyát, Barcóból a
                  paszulyt, Fuentesaucóból a borsót, Santiagóból a gyenge répalevelet, de Lugóból
                  magát a répát, Calahorrából a zöldpaprikát, és így tovább.</p>
               <p>- Szóval reménytelen, hogy otthon cocidót főzzek a fiamnak?</p>
               <p>- Reménytelen asszonyom, - szólt a spanyol üzletvezető olyan meghajlással, mintha
                  valami családi gyász alkalmával fejezné ki mélyen átérzett részvétét.</p>
               <p>Detky felhajtott egy pohár manzanillát, aztán így szólt:</p>
               <p>- Az élettársnak is úgy kellene teremni, mint ennek az ételnek. Kellene bele a
                  francia nő sikkje, a német nő érzelmessége, az angol nő méltósága, az osztrák nő
                  kedélye, az amerikai nő pajtássága, a svéd nő termete, az orosz nő
                  kiismerhetetlensége és a magyar nő vérmérséklete.</p>
               <p>Magdolna elpirult megint. De nyugodtan folytatta:</p>
               <p>- Hogyne. Férfit is lehetne így keverni. Magyar lovagiasságot, osztrák lágyságot,
                  német hűséget, olasz élénkséget, angol tisztességet, francia udvariasságot. Főként
                  udvariasságot...</p>
               <p>- Miért? Csak nem voltam udvariatlan?</p>
               <p>- Hozzám személyesen nem. Csak a fajtájához. Nem gondolja, hogy Magyarországon egy
                  nő sem akad, aki fenséges igényeit kielégíthetné? Mondom, hogy nincs a világon
                  hiúbb állatfaj, mint a férfi. Ne haragudjék, csak tréfáltam. Gondolkozzék rajta,
                  mi a hiúsága?</p>
               <p>- Nem kell gondolkoznom, közben rájöttem. Többféle hiúságom is van. Először is az,
                  hogy jó vagyok. Roppant szeretném, ha a lapokban mindennap megjelennék: „Detky Pál
                  bámulatosan melegszívű, derék, jóságos ember, inkább meghal, semhogy másnak
                  fájdalmat okozzon.” Aztán hiú vagyok a muzsikalitásomra. Aztán a nyelvérzékemre.
                  De leginkább hiú vagyok arra a frázisra, hogy tartózkodó természetem van.</p>
               <p>- Miért frázis?</p>
               <p>- Mert hazug. Nagyon dagasztja a keblemet, ha azt mondják, vagy főként írják, hogy
                  „Detky, a magányos ember.” Ez hazugság. Senkisem vágyik jobban, hogy kiöntse a
                  lelkét. Hogy társa legyen, aki mindent tud. Akinek mindent elmondjon, még a hibát
                  is, a szégyent is. De kinek mondjam el? Csak pajtásom van, igazi barátom nincs.
                  Sok kedves nő is akad, akit barátnőmnek mondhatok, de barátom azok között
                  sincs.</p>
               <p>- „Detky, a magányos ember”, - mondta Magdolna kötődő mosollyal, mert félt, hogy
                  most nagyon el fog komolyodni.</p>
               <p>- Igaza, van, erről csak tréfálni lehet. Na, nem baj, így maradok. Pedig...</p>
               <p>A férfi hangja hirtelen elcsuklott. Csak a megindultságtól, még nem a sírástól.
                  Magdolna elkomolyodott és gyengéd arccal ránézett. A férfi befejezte a
                  mondatot.</p>
               <p>- Pedig így nagyon keserves. Repostero, un cafe con leche! Y una aguardiente!</p>
               <p>- Mit beszél?</p>
               <p>- Feketét kértem tejjel és egy pálinkát.</p>
               <p>- Hát maga tud spanyolul?</p>
               <p>- Dehogy tudok. Csak az ilyen útszéli mondatok ragadnak rám, mint a bogáncs. Két
                  hónap mulva már egy szóra sem fogok emlékezni. Remek nyelvérzékem van. Azonkívül
                  hihetetlen muzsikális vagyok. És végül roppant zárkózott vagyok. Detky, a nagy
                  magányos. A fene megette az életemet. Ó bocsánat, elszaladt velem a ló.</p>
               <p>Magdolna hallgatott kissé. Aztán halkan, habozva szólott:</p>
               <p>- Mondanék valamit, de félek, hogy félreérti.</p>
               <p>A férfi vállat vont. Azoknak dacával, akiket el nem intézhető belső aggság
                  gyötör.</p>
               <p>- Ebbe nem szólhatok bele. Esküdjem meg, hogy nem értem félre?</p>
               <p>- Nem kívánom, - szólt Magdolna megbocsátó gyengédséggel, - ha félreért, jól van,
                  értsen félre. Nézze, a vak is látja, hogy magát rágja valami és nem tudja
                  elpanaszolni senkinek. Szeretnék segíteni magán. De csak ha nem jut eszébe engem
                  kíváncsisággal vádolni.</p>
               <p>- Nem kíváncsi arra, hogy mi bajom?</p>
               <p>- Nem. Engem a két gyerekemen kívül semmi más nem érdekel komolyan. De ha
                  segíthetek valakinek, boldogan segítek. Most én felmegyek a szobámba.
                  Vonatindulásig még pihenhetek valamit... Nem, nem, arról szó sem lehet, hogy
                  kikísérjen. Estig még tenger dolgot láthat. Ajánlom, hogy nézze meg a Casa del
                  Cordón nevű mór palotát, az magát külön érdekli, mert a spanyol királyi pár abban
                  fogadta Kolumbust, mikor második amerikai útjáról hazatért. Aztán az Arlanzo túlsó
                  partján keresse meg a diadalívet is, azon ott fogja látni a Cid szobrát. Cid
                  Burgos várát tartja a kezében. Egyszóval holnap Madridban aztán öntse ki a lelkét,
                  őszinte barátsággal fogom hallgatni.</p>
               <p>- Pardon, hogy közbeszólok: ne Madridot mondjon, hanem Madrit, az utolsó betű a
                  spanyol kiejtésben elhagyandó. Ezt kevés európai tudja. Nekem viszont remek
                  nyelvérzékem van...</p>
               <p>- Jó, jó, ne legyen olyan keserű. Szóval holnap összeülünk és mindent elmond
                  nekem, nagyszerűen megkönnyebbül, és minden jó lesz. Viszontlátása.</p>
               <p>Mikor szobájában végiggondolta a meglepő találkozást, s az együtt eltöltött
                  órákat, hogy számot adjon magának benyomásairól, különösképpen mindig megakadt
                  minden gondolatsora: képzeletében élénk és szabatos rajzzal elébe állott Detky Pál
                  alakja, mintha csak személyes jelenlétével akarta volna megakadályozni a róla
                  szóló következtetéseket. Magdolna pontosan maga előtt látta őt: nála valamivel
                  magasabb, tehát jól megtermett ember. Alkatának építésmódja izmos és súlyos.
                  Válla széles, nagy izomerő lakhatik benne, azonban dereka nem nagyon karcsú. Évek
                  multával alighanem hízni fog, hasat ereszt és elnehezedik. Keze, bár nem rossz
                  formájú, de darabosan rajzolt, ökle, akár valami pöröly. Bokája csontos. És
                  legérdekesebb a feje, amelyben a leglényegesebb a homlok, ez boltozatos és
                  erőteljes. Két szeme felett erős dudorok állanak ki, hogy nézése kifejezésének
                  mélységet adjanak. Szemöldöke bozontos és egyetlen vonásból való: a közepén nem
                  válik ketté. Ez is a nézése kifejezésére hat, áthatóvá, lelkig érővé teszi. A
                  szeme kétségkívül nagyon szép. Ritkán látni ilyen szép férfiszemet. A színe sötét
                  dióbarna, de ez a szín nem állandó, háborogni is tud, megzavarodni is. Mindezekhez
                  egyáltalán nem illik az orra, amely mintha valami idegen ember orra volna: kicsiny
                  orr és fitos. Széles orrlyukai szlávosak és komikusak. Ettől van egész ábrázatának
                  az a kisfiús kifejezése, amely valami pisze gimnazistára emlékeztet. A szája...
                  Milyen is a szája? Erre nem tudott pontosan visszaemlékezni. Ez az egyetlen
                  részlet hiányzott a rajzból. Pedig különben minden egyéb részletre jól emlékezett,
                  még arra is, hogy sárga vászon útiruhájának kabátujja elején halvány pecsét van,
                  amit bizonyára nem vett észre; még arra is, hogy egyszerű, kék sportinget hordott
                  s annak lehajtott gallérjában, kicsiny, babos csokrot. De igen jó formájú és
                  gondozott volt a cipője. Igaz, hogy Európa legjobb cipőit Budapesten lehet kapni,
                  de akinek nincs érzéke hozzá, Budapesten is borzasztó cipőt vásárolhat.</p>
               <p>Jól öltözködik ez a Detky? Úgynevezett elegáns ember? Nem. Magdolna felidézte
                  magában azt a három férfit, aki eddig fontos volt az életében. Apja elegáns volt?
                  Nem. Az igazi katonatisztek civilben rendesen nem elegánsak, jó képet adnak, de a
                  puha vonalú gúnya lerí róluk. Zoltán elegáns volt? Nem. Rendkívül vasalt, ápolt,
                  tiszta volt mindig, de hiányzott belőle az a hajlékonyság, az a
                  magátólértetődőség, amelyet az elegánciába bele szoktunk érteni. Szilágyi Ákos
                  elegáns volt? Ó igen, az aztán elegáns volt, úgy állt rajta minden ruha, mintha
                  ráöntötték volna, talán túlságosan is az volt, talán kissé feltűnően választékos
                  volt rajta minden, noha rikító színt, kiáltó összeállítást sohasem lehetett
                  felfedezni rajta. És vajjon ez a Detky Pál elegáns? Nem. Ahhoz lomha és hanyag.
                  Látni, hogy nem törődik a külsejével. Szövetet és szabást a szabó választ
                  helyette, fehérneműt és nyakkendőt a divatkereskedője. Nővérével él, tehát reggel
                  bizonyára azt ölti magára, amit a nővér sajátkezűleg kikészít neki.</p>
               <p>Szép ember ez a Detky? Nem. Az arcában van valami diszharmónia, gyerekes orra
                  furcsává teszi a különben kitűnő arcot, termete lusta és nehézkes. Ahogy a
                  parasztok mondják: szép nagy marha ember. Hubay Imre még elhízottan is szebb ember
                  volt. Meszlényi Zoltán is csinosabb. Szilágyi Ákos pedig ábrája volt a szép
                  férfinek.</p>
               <p>Érdekes ember Detky Pál? Bizonyára csak annak, aki ismeri a kilétét. Idegen helyen
                  alighanem eltűnik a tömegben. Nincs rajta semmi azonnal szembetűnő. Soká kell
                  nézegetni, amíg kitűnik, hogy remek homloka van és nagyon szép szeme. És amilyen
                  szófukar és tartózkodó, idegennek valószínűleg soká kellene vele beszélnie, míg
                  rájönne, hogy nini csak, ez az ember nem akárki, ez valaki.</p>
               <p>Nem elegáns, nem szép, nem érdekes. Mi volt az, ami az első perctől érdekelte
                  ebben az emberben? Mert most meg kellett vallania magának, hogy abban a
                  pillanatban, mikor a szigeten meglátta, azonnal erős érdeklődést érzett iránta.
                  Aztán meg kellett vallania azt is, hogy mikor Mikesék meghívták irodalmi
                  vacsorára, egyetlen gondolata az volt: ott lesz-e Detky Pál. A vacsoránál senki
                  más nem érdekelte, csak ez az ember. Otthon, vacsora után, mikor azzal az esztelen
                  telefonálással próbálkozott, elvesztette a józanság korlátait. Később - ez most
                  már megvallható - mesterségesen nyomta el magában az érdeklődést. Most, mikor
                  olyan meglepő módon találkoztak itt Burgosban, letagadhatatlan izgalmat érzett.
                  Hogy Madridban megint együtt lesznek, azt szerfelett érdekesnek és fontosnak érzi.
                  Detky Pál őt erősen érdekli. De mi érdekli benne annyira?</p>
               <p>Ó, nem olyan rejtelmes lelki probléma ez. Találkozott egy eszes és tehetséges
                  emberrel, pedig egyébként annyira visszavonultan él, hogy korlátolt emberekkel sem
                  igen van kedve és módja beszélgetni. De ezzel most kedve is van, módja is van.
                  Ezzel az emberrel társalogni igen kellemes. Amit mond, minden egyéni és soha nem
                  érdektelen. Amit hall, azt csillogó szemmel hallja, szinte látni, amint a
                  benyomást nyomban felissza, mint száraz homok a vizet, szinte látni, ahogy a
                  benyomás egy szempillantás alatt tudásának, műveltségének szerves részévé válik.
                  Nincs abban semmi csodálatos, hogy egy asszonyt, aki szellemileg érzi magát
                  valakinek, aki tudja, hogy műveltsége és érzéke bizonyos ponton nem közönséges,
                  azt természetes érdeklődésre gerjeszti egy nem közönséges szellemmel való
                  érintkezés. Ez minden, ez természetes, ezen kár többet tünődni.</p>
               <p>Magdolnának megvolt az a szokása, hogy könnyen pirult. Minden legapróbb szégyen,
                  furdalás, restelkedés azonnal arcába kergette a vért, többé, vagy kevésbé. Volt
                  egy emléke a házassága legelejéről. Férje benyitott hozzá, mikor öltözködött, és
                  csodálkozva és mosolyogva jegyezte meg:</p>
               <p>- Ilyet még nem láttam, elpirult a combod.</p>
               <p>Itt a burgosi szálló besötétített szobájában, az elkészített bőröndök között, a
                  nyikorgó rúgójú dívány keskeny keleti szőnyegén Magdolna most ismét elpirult.
                  Azért pirult el, mert érezte, hogy hazudik. Sajátmagának hazudik, de ez éppen
                  annyi, vagy még több, mintha másnak hazudnék. Nem, Detky Pál nemcsak azért
                  érdekelte, mert kellemes volt eszmét cserélni vele. Valami másért is. Egyelőre nem
                  tudta pontosan meghatározni, hogy miért, tehát elhatározta, hogy most ennek
                  igyekszik a végére járni.</p>
               <p>Szerelmes vagyok Detkybe? - kérdezte magától majdnem hangosan, őszinte választ
                  követelve a kertelő válaszolótól. Nem, felelte rá elég szilárdan, nem vagyok bele
                  szerelmes. Ha holnap hírt kapnék tőle, hogy Madridba nem jöhet, rosszul esnék, az
                  kétségtelen, de Madridban van a Prado, Goya és Velazquez csodáival, azoknak a
                  szemlélete egyszeriben elmosná a Detkyről szóló gondolatokat mindenestül. Mégis
                  valami eddig ki nem mondott dolog kétségkívül erősen érdekli ebben az emberben. De
                  mi az? Milyen szóval lehetne megjelölni, milyen jelzővel lehetne letartóztatni a
                  bujkáló gondolatot.</p>
               <p>És hirtelen kimondta magában a szót. Detky Pál férfi. Férfias valaki! Nem, ez más.
                  Lehet, hogy férfias is, de a lényeg az, hogy férfi. Eszébe jutott az a különös,
                  máskor soha nem tapasztalt érzés, amely a Mikesék vacsoráján a Detky közvetlen
                  közelében fogta el. Testük centiméterekre volt egymástól, mégis a szoros egymáshoz
                  való érés fizikai érzése lebbent meg benne, hogy egész lényét végigöntse. Ebből az
                  emberből a férfiség, nem a férfiasság lényege áradt ki. Ezt érezte meg. S
                  ugyanakkor ismét, sokkal mélyebben elpirult Magdolna. Úgy áll tehát a dolog, hogy
                  ő megérezte idegrendszerével egy másik emberi lény férfi voltát? Akkor ő, aki
                  eddig nem tartotta magát valódi nőnek, mégis csak nő. S ha ez így van, akkor nem
                  kell örökre lemondania arról, hogy megismerhesse azt a Titkot, melynek gyönyöréért
                  asszonytársai vihogó suttogásokban lelkesednek, olykor teljesen elvesztik a
                  fejöket, sőt néha életöket is tönkreteszik.</p>
               <p>Most már remegett Magdolna a rozzant díványon való kellemetlen fekvésében. Mindez
                  talán a természet útmutatása: az élet érthető jelekkel, hangosan figyelmezteti,
                  hogy ki a neki való ember. Eszébe jutott életének az az esztelenül szemérmetlen
                  pillanata, mikor a Mikes-vacsora után meztelenül állt a fürdőkádban s valami belső
                  görcs szaladt végig rajta, amelyet nem tudott megmagyarázni magának. Most sem
                  tudja megmagyarázni teljesen, csak homályos értelmét sejti: női volta kezdett
                  akkor kapkodni és kiabálni, mint a hajótörött, aki vitorlást pillant meg
                  elérhetetlen messzeségben. Igen, minden jel azt mutatja, hogy Detky Páltól
                  megtudhatná, ami az életben rejtve maradt előtte.</p>
               <p>Ekkor azon remegtében hevesen megrázta a fejét és felugrott a díványról. Mert
                  képzeletébe tolakodott az az elgondolás, hogy milyen volna, ha odaadná magát Detky
                  Pálnak. És azonnal a színésznő jutott eszébe. Megjelent előtte ölelkezésök,
                  egymásba fúródó szájokat látta, belülről bezárt szállodai szobák fülledt sötétje
                  járta meg fantáziáját. Hirtelen utálat érzése vett erőt rajta. Egyszerre
                  megalázónak érezte még azt a gondolatot is, hogy Detky megfogja a kezét. Azzal a
                  kézzel, amely lélek nélkül, csak a kéj kedvéért gyönyörködött volt Zsoldos Bella
                  meztelen derekában. Nem, nem, nem. Az más lenne, ha arról lehetne szó, hogy ehhez
                  a Detkyhez hozzámenne feleségül. Hogyan is lenne az, végig kellene gondolni.
                  Odaállt az ablakhoz, lenézett a néptelen, heves napsütésben kínlódó utcára. Első
                  szempont: a gyerekek. Nekik talán jó lenne. Detky, úgy látszik, nagyon szereti a
                  gyerekeket. Feltehető, hogy ezt a kettőt is megszeretné. S azok is őt, mert jó és
                  kedves volna hozzájuk. Anyagi probléma nem igen akadna: mindketten meg tudnak
                  külön élni, megélhetnének együtt is. Lemondani a báró Meszlényi Zoltán nevéről és
                  méltóságos báróné helyett hirtelen nagyságos asszonynak lenni? Arisztokrata
                  özvegységből íróember feleségévé válni? Ha két ember szereti egymást, akkor ez nem
                  szempont. A gyerekek úgyis megtartják a nevöket...</p>
               <p>Hát nem különös ez? Mikor Korff Egon gróf, többévi jóbarátja, megkérte a kezét,
                  iszonyodva menekült az odaadás gondolata elől. Képes volt magát a kedves és
                  kellemes barátságot is feladni. Most pedig részletekről is gondolkodik, mikor ez a
                  Detky nem hogy nem kérte meg, de még csak nem is szerelmes bele, sőt mással él.
                  Akivel talán most szakított, de bizonyára eszeágában sincs Meszlényi bárónéba
                  beleszeretni. Amellett házasember, s a felesége elmebajos. A magyar törvények a
                  férjet elmebajos asszonytól nem választják el.</p>
               <p>- Megint a bolondját járom, - mondta Magdolna idegesen és ingerülten, - mint a
                  Mikesék vacsorája után.</p>
               <p>Az órára nézett. Még jócskán hiányzott idő az induláshoz. De olyan ideges volt,
                  hogy inkább az állomáson akart várakozni, mint itt a szobában, amelynek bezártsága
                  gondolkozásra kényszerítette. Gyorsan levetkezett és letussolta magát, szigorúan
                  vigyázva arra, hogy önmaga előtt kifogástalanul szemérmes legyen. Aztán
                  átöltözött, mindenét rendbeszedte és csengetett.</p>
               <p>- Utazom, - mondta angolul a belépő szobalánynak, - vitesse le a holmimat.</p>
               <p>Lent aggódva nézett körül. Most nem akart Detkyvel találkozni. Az nem is
                  mutatkozott. Sietve ült be a kocsiba és kihajtatott az állomásra. Útközben
                  visszanézett a székesegyház fehér toronypárjára, amelyet Detky csodálatos rímnek
                  nevezett. Úgy tünt fel neki, hogy ő most kilépett saját lényéből. Idegen asszony
                  ül itt helyette a kocsin. Meszlényiné és Detky most ott járkálnak ketten a
                  székesegyház hatalmas gótikus oszlopai között és élénken beszélgetnek.</p>
               <p>Az állomáson soká kellett várakoznia. Idegesen járkált fel és alá a trópikus
                  hőségben. Egy lócán fiatal spanyol parasztasszonyt látott, aki éppen kicsinyét
                  szoptatta. Saját gyermekei jutottak eszébe. Nézte a szoptató anyát. Vajjon lesz
                  még neki az életben gyereke? Fog még szoptatni, szeretettel és boldogsággal
                  tekintve alá a szuszogó, szöszmötölő, tejszagú kis porontyra? Nem, nem szabad. Ha
                  még egyszer férjhezmenne, már az is nagy rázkódtatást okozna a gyerekek lelki
                  világában. Hátha még mostohatestvért szülne nekik. Úgy érezte, mintha a Klári és
                  Pocok nevében ő maga volna most féltékeny a világra hozhatóra. És árulásnak érezte
                  Klári és Pocok iránt a harmadik gyerek gondolatát.</p>
               <p>Nem, erről le kell mondani. Detkyről is le kell mondani, mert nem szerelmes, de ha
                  még az volna is, nem válhatik el. Mindenről le kell mondani. Csak a két gyerekről
                  nem, akiket kimondhatatlan boldogság lesz majd megint magához ölelni. És nem kell
                  lemondania arról sem, amit az élet ajándékba adhat. Holnap elmegy a Pradóba.</p>
               <p>Ebben a pillanatban, ahogy felnézett, ott állott előtte Detky Pál.</p>
               <p>- Kezét csókolom. Bocsásson meg, hogy így rajtaütöttem. De megnéztem, mikor indul
                  a vonata.</p>
               <p>- Nem jól tette, hogy kijött, Detky. Régi szabály, hogy akik már elbúcsúztak, ne
                  találkozzanak még egyszer.</p>
               <p>- Kérem, báróné, ezt ne úgy fogja fel, mint úgynevezett kikísérést. Nincs
                  szörnyűbb valami számomra, mint a kikísérés. Az elutazó áll az ablakban és
                  idegesen vár, holott szeretne már beülni a helyére és átadni magát az elutazásnak,
                  amelybe már beleélte magát, a kikísérő pedig áll az ablak alatt, huszadszor mondja
                  ugyanazokat a búcsúszavakat és titokban a perceket számolja. Ez gyűlöletes és
                  tulajdonképpen mindakét félre sértő. Én nem ezért jöttem ki.</p>
               <p>- Hanem?</p>
               <p>- Hanem még egyetlenegy percig látni akartam. Magyarázza, ahogy akarja. Mert már
                  megyek is. Jó utat.</p>
               <p>Detky megfogta a Magdolna kesztyűs kezét és megcsókolta, aztán erősen és sokáig
                  megszorította. Majd pedig sarkonfordult és elsietett. Nem is nézett vissza.</p>
               <p>Magdolna meghökkenve állt ott és kacagó örömet érzett. Valami muzsikálni kezdett
                  benne. Amit ez az ember most csinált, különösen a kézszorítása és elfutása, az
                  felért egy vallomással. Detky vallott. Holnap még tovább fog vallani. Mi lesz
                  ebből, szent Isten?</p>
               <p>Aztán értelmetlenül bámult le a két kezére. Mit csinálok? - kérdezte magában. Mert
                  közben lehúzta a kesztyűt arról a kezéről, amelyet Detky megcsókolt. Mintha utólag
                  akarta volna elérni, hogy testének azon a részén, ahol a Detky szája éri, ne
                  legyen ruha. A Detky szája... Hogyan lehet, hogy a Detky megjelenésének minden
                  részletére emlékszik, éppen csak a szájára nem. De most emlékezett. Most éppen úgy
                  minden érthető ok nélkül emlékezett, mint ahogy azelőtt minden érthető ok nélkül
                  nem emlékezett. Rendes szája volt Detkynek, felső ajka véknyabb és íjj-alakú, alsó
                  ajka vastagabb. Színe egészséges piros. És ha nevetett, jól ápolt, erős,
                  egészséges fogak látszottak ki az ajkak közül. Magdolna tetőtől-talpig
                  megrázkódott.</p>
               <p>- Szerelmes vagyok? - kérdezte magától ismét.</p>
               <p>- Nem - felelte rögtön.</p>
               <p>Pár lépést tett a kőkockákon. Aztán mégegyszer felelt:</p>
               <p>- Még nem.</p>
               
            </div>
            <div type="chapter">
               <head>
                 V.
               </head>
               <p>Detky másnap kora délután érkezett Madridba. Ezt Magdolna onnan vette tudomásul,
                  hogy megcsendült szobájában a telefon. Türelmetlenül topogott, mert tudta, hogy
                  lent várja Las Fontes úr, az idegenforgalmi úr a bikaviadalra szóló jegyekkel. Még
                  pedig összesen hárommal. Magdolna megmagyarázta Las Fontes úrnak, hogy ebéd után
                  érkezik egy híres magyar író, érdemes volna idegenforgalmi szempontból azt is
                  elvinni.</p>
               <p>- Halló, én vagyok. Kezét csókolom. Ebben a pillanatban érkeztem, még a szobám
                  számát sem tudom.</p>
               <p>- Ne is nagyon töltse vele az időt, maradjon lent, azonnal a hallban leszek én is,
                  megyünk bikaviadalra.</p>
               <p>Nem telt bele két perc, Magdolna bemutatta a két urat: Herr Las Fontes, Herr von
                  Detky. A spanyol ember úgy tudott németül, mintha Jénában született volna. Pedig
                  ott csak egyetemre járt. Csokoládébarna ruhát hordott, hozzá lila nyakkendőt, a
                  nyakkendő felett nyájas, duzzadt ajkú mór arc mosolygott a világba, az arc felett
                  apró karikájú, göndör, fekete haj kóclott.</p>
               <p>- Sietnünk kell, a bevonulást már el is mulasztottuk, - szólt a spanyol, - pedig
                  az nagyon szép.</p>
               <p>Mialatt Las Fontes a soffőrrel magyarázkodott, Detky megkérdezte magyarul:</p>
               <p>- Hogyan mehet maga bikaviadalra? Magának való az?</p>
               <p>- Ne is kérdezze, - felelt Magdolna, - szabadjeggyel utazom itt. Az iroda a
                  fejemre ült. Egy félóráig védekeztem, akkor megadtam magam.</p>
               <p>A spanyol beült hozzájuk az autóba. Modern paloták sora között robogtak. A spanyol
                  magyarázott: ez a híres új postapalota, ez a híres utca a Puerta del Sol. Azonban
                  Detky minduntalan közbeszólt:</p>
               <p>- Mit csinált délelőtt? Járt a Pradóban? Mik a benyomásai?</p>
               <p>- Elmondhatatlan. Goya és Greco, képzelje Murillo és Velazquez... Kimondhatatlan.
                  Megnéztem azt a Goya-képet, mikor kivégzik a franciák ellen harcolt foglyokat.
                  Egy félóráig fogok róla beszélni. És amiket a királyi családról festett!
                  Hihetetlen. Kénsav, vér és vitriol volt a palettáján. Amit csinált, megér egy
                  forradalmat. Nem érem fel ésszel, hogy mikor a portrékat befejezte, nem
                  végeztették ki.</p>
               <p>- A többi is?</p>
               <p>- Mondom, hogy elmondhatatlan. Holnap délelőtt is elmegyek. Viszem magát is. Amit
                  látni fog, egy életre szól.</p>
               <p>Udvariasságból németül beszélgettek Las Fontes miatt. De annak ugyan ajándékba
                  adhatták volna az egész Pradót, úgy viselkedett, mint Budapesten azok, akiket a
                  lompos városi nyelv futball-drukkereknek nevez. Ennek is csak a viadalon járt az
                  esze, előrehajlott felső testével, mintha ezzel fokozhatná a gépkocsi gyorsaságát.
                  A Calle de Alcalá nevű úton már alig bírt türelmetlenségével, folyton siettette a
                  vezetőt. Könnyű volt izgalmából megállapítani, hogy azért beszélte rá a viadalra
                  olyan hevesen a magyar hölgyet, mert így hivatalos kalauzként ő vele mehetett.
                  Különben talán nem lett volna nyolc pezetája.</p>
               <p>- Tizenháromezer ember! - mondta büszkén, végigmutatva egyetlen mozdulattal a
                  gépkocsik rendbeállított erdején.</p>
               <p>Plaza de Toros volt az aréna neve. A kilencvennégyes páholyban volt három
                  „palco”-jegyük. Éppen úgy érkeztek, hogy az előző sorszám végetért, kezdődött a
                  következő. Magdolna mindjárt a közönséget vette szemügyre. Mindenki legyezőt
                  tartott kezében és ingatta a legyezőt. Ez valami furcsa remegéssel reszkettette
                  meg a tömeg felületét, azt a képtelen képzetet adva, hogy valami rézsutosan álló
                  vízfelület a napfény cikázó reszketésében hullámzik. Ők az árnyékos, tehát a
                  drágábbik oldalon ültek. De az aréna porondos körére vakítóan sütött a nap.
                  Négy-öt színes alak állt ott. Lábszárukon rózsaszín selyemharisnya, hozzá fekete
                  nemez félcipő, térdnadrágjuk, csipkés mellényük, spanyol kabátkájuk csupa szín és
                  ragyogás, fejükön aranypikkelyes karimátlan sapka.</p>
               <p>- A toreádorok, - mondta Magdolna.</p>
               <p>- Ó, dehogy, - javította ki türelmesen Las Fontes, - ezek csak campeadorok. De
                  tessék csak figyelni, megszólalt a kürt.</p>
               <p>A kürt valóban felharsant s utána zenekar harsogott.</p>
               <p>- Nézze, - szólt Magdolna, - hiszen ezeknek nem piros lepel van a kezükben.</p>
               <p>- Az ám, - felelt Detky, - egyik oldala sárga, másik oldala lila.</p>
               <p>- Tessék figyelni, - csitította őket az izgatott spanyol.</p>
               <p>Az óriás deszkapalánkon, amely az arénát környezte, kapu nyílt meg. Egy alak
                  felkapaszkodott a palánkra és tenyerével csapkodni kezdte a falat. A következő
                  pillanatban már megszűnt a zene, a kapun át kicammogott a porondra egy fekete
                  bika.</p>
               <p>- Ezt előbb órákig sötét istállóban tartották, hogy most a hirtelen napfény
                  idegessé tegye, - magyarázta a spanyol, - azonkívül nézzék csak: már szigony van a
                  hátában. Az a kékszalagos, orsóalakú tárgy. Azt akkor döfték bele, mikor
                  kieresztették. Most fáj neki a szigony, amit nem tud lerázni, idegesíti az erős
                  nap a sötétség után és ingerli a közönség zsivaja.</p>
               <p>Ott állt bután a bika, nem mozdult. A campeadorok táncoltak feléje és lebegtették
                  a rikító színű kis lepelnek hol sárga, hol lila oldalát.</p>
               <p>- Mindjárt támadni fog, - izgult a spanyol.</p>
               <p>De a bika nem támadt. Megfordult és ijedten baktatott arrafelé, amerre bejött.
                  Csakhogy ott már zárva találta a palánkot. A közönség zúgolódni kezdett. Las
                  Fontes izgalmában elfelejtett németül beszélni és spanyolul szitkozódott. Lent a
                  campeadorok minden módon ingerelni igyekeztek a bikát. De az, a tenyészistálló
                  nagy szégyenére, igen gyáván viselkedett. Ami sárgaféle, lilaféle, vagy emberféle
                  közeledett hozzá, annak azonnal hátatfordított. Las Fontes torkaszakadtából
                  kiáltozott, mint a többi tizenháromezer néző. Az általános tiltakozás viharrá
                  dagadt. Detky megérintette Las Fontes karját.</p>
               <p>- Mi ez, mit kiabálnak?</p>
               <p>- Új bikát kérünk, - ordított németül a spanyol, - ez rossz bika, ez nem
                  mulatság.</p>
               <p>Azok ott lent még próbálták a bikát ingerelni, de az állat bölcs és gyáva maradt.
                  A díszpáholyban, ahol nyilván a vezetőség ült, valami mozgolódás keletkezett.
                  Kinyílt a palánk kapuja s azon egyenruhás emberek behajtottak két tehenet.</p>
               <p>- Na végre, - szólt Las Fontes, - tudniillik a bika úgy meg van zavarodva
                  ilyenkor, hogy csak a családjával lehet kivinni.</p>
               <p>A gyáva bika valóban azonnal csatlakozott a két tehénhez. Kihajtották, rettentő
                  fütty-sivítás és dobogás közepette. De Magdolna eszeveszetten tapsolni
                  kezdett.</p>
               <p>- Ó, be édesek! Jaj, csakhogy eljöttem és ezt láthattam! Megmenekült, megmenekült,
                  megme...</p>
               <p>Detky megérintette a karját, mert a szomszéd idegenek nagyon furcsállva és
                  felsőbbséges megrovással szemlélték az ennyire sportszerűtlen külföldi hölgyet.
                  Magdolna azonnal elhallgatott. A szó közepén. Hirtelen a Detky kezének az
                  érintését érezte s ettől gyorsabban kezdett verni a szíve.</p>
               <p>Közben megint kürtszó hallatszott. Zene. Nyílt a kapu. Beeresztették az új bikát.
                  Ez már más szerzet volt. Alig állt kisvártatig megtorpanva, már nekiszaladt az
                  első lilafoltnak dühösen. De a leplet lebegtető fickó az utolsó pillanatban
                  beszökkent a palánk mögé, amelyen a bika nem tudott áttörni. A bika megfordult és
                  nézte, kin vagy min töltheti ki haragját. Ahogy nekirugtatott a sárga lepelnek,
                  hátából himbálva lógott a színes szigony, véres, piros fonalat rajzolt testére. A
                  campeador megvárta a bikát, aztán ördögi ügyességgel féllépést tett oldalra. A
                  bika öklelő homlokkal szaladt bele a lepelbe, amely mögött nem volt semmi. Nem az
                  embert öklelte, hanem a semmit. Nagy-esetlenül megint visszafordult, fejét
                  haragosan felszegte, habozott, mellső lábaival fenyegetően kapálta a homokot,
                  aztán megint nekiszaladt az egyik lilának. A campeador elpenderült mellette, a
                  bika beledöfött a semmibe. Olykor fütty, olykor taps tört ki a közönség tömegében.
                  Magdolna kérdőn nézett Detkyre. Az vállat vont.</p>
               <p>- Tudja, ez olyan, mint a labdarúgómérkőzés otthon. Ami jó vagy hibás benne, azt
                  csak a szakember veszi észre. Itt pedig tizenháromezer szakember ül, és mi
                  ketten.</p>
               <p>Megint kürtszó. A porondra bevonult két lovasember. A lovasok színesek, díszesek,
                  kezükben hosszú dárda. A lovak kiselejtezett, siralmas gebék, hasuk alatt vastag
                  bőrpárnát viseltek, szemöket kendővel kötötték be.</p>
               <p>- Mi ez?</p>
               <p>- Ezek a picadorok, - felelte Las Fontes, - ők lóhátról ingerlik a bikát. Régebben
                  szabad volt a ló hasa, és az érdekesebb volt, mert a bika igyekezett
                  végigszakítani a ló hasát a szarvával. De legutóbb ezt megszüntették, mert a
                  külföldi lapokban sok támadás jött. A ló szeme pedig azért van bekötve, hogy ne
                  láthassa a bikát és ne félhessen tőle. A ló megy, amerre a kantár vezeti. A
                  picadorok remek lovasok. Amint látják, a picador lábszára is bőrbe van
                  pólyázva.</p>
               <p>A bika, ahogy a lovasokat megpillantotta, ádáz dühvel nekiugrott az egyiknek.
                  Szörnyű erejű homlokát benyomta a vézna, fehér ló hasa alá. Felemelte a ló és
                  lovas együttes terhét és felfordítva eldobta. De a picador nem a zuhanásra
                  figyelt, hanem a bikára. Az emelkedés pillanatában teljes erejéből megdöfte a
                  dárdával a bikát. Aztán zuhant, de páratlanul ügyesen: már talpra is pattant. A ló
                  azonban fekve maradt. Egyik hátsó lábát eltörte. Látni lehetett a lólábat, amely
                  egy perccel előbb egyenes volt és most természetellenes szöget alkotott. Ez volt
                  az a pillanat, mikor Magdolna megragadta a Detky kezét. Nem a férfiét, hanem a
                  mellette ülő embertársáét. Odalent igen kegyetlen dolog kezdődött. A
                  sobresalientes nevű arénai szolgák odafutottak, villámgyors munkával leszedték a
                  lóról a kendőt és a bőrvánkost, aztán bottal verték, hogy felálljon.</p>
               <p>- Ez rettenetes, - mondta Magdolna halotthalványan, - én ezt nem soká tudom
                  nézni.</p>
               <p>A ló felállt, három lábon ment valamit, aztán összeesett. Egy szolga odaugrott és
                  lehajlott hozzá: tőrét háromszor megmártotta a lóban. Már adták neki a ponyvát,
                  azt a tetemre borította. Senki sem figyelt oda, mindenki a bikát nézte. Ez már a
                  második picadorral verekedett. Nem sokáig. Egyik szarvát a ló szügyébe döfte és
                  erős rántással felhasította a ló szügyét. A lovat máris vezették kifelé, szügyéből
                  ömlött a vér a porondra. Magdolna még szorosabban fogta a Detky kezét.</p>
               <p>Ismét kürt zendült, jött az újabb kínzási és dühítési módszer: bevonultak a
                  banderillerók. Díszesruhájú legények, mindkét kezükben szigonyos végű színes bot.
                  Hárman voltak.</p>
               <p>- Tessék figyelni, - szólt Las Fontes, - ezeknek az a művészetük, hogy a két botot
                  egyetlen mozdulattal beledöfjék a bikába. Hallatlan ügyesek, tessék csak
                  figyelni.</p>
               <p>Az egyik megállt tíz lépésnyire a bikától és toppantott, kiáltott, karját
                  lengette, hogy az állat észrevegye. A bika észrevette és vak dühvel nyílegyenesen
                  nekirontott. A banderillero maradt a helyén, mint a cövek. Az utolsó másodperc
                  utolsó tizedrészében ugrott félre, de ugyanakkor a két szigonyos bot már ott
                  lógott a bika két lapockáján.</p>
               <p>- Hiszen ez életveszélyes, - mondta Magdolna elborzadva.</p>
               <p>- Hogyne, felelt a spanyol, - hiszen ez a sport. Tessék csak várni, még kettő van
                  hátra.</p>
               <p>Most már a közönséget teljesen elragadta az izgalom. Mihelyt izgalmas másodperc
                  következett, most már tizenháromezer ember egyszerre kiáltott fel a spanyolok
                  furcsa, dallamos jajgatásával.</p>
               <p>- Ai!</p>
               <p>A közönség maga volt olyan érdekes, mint a bikahecc. Minden felsőtest előrehajlott
                  az arénában, mind lélekszakadva figyeltek. Ahogy lent a küzdelem képe
                  pillanatonként változott, úgy kísérte ezt a sok ezer ember egyetlen tömegtorokból
                  felszakadó egy-egy jajdulása. Amit az arénában dolgozó legények csináltak, az
                  valami pokoli ügyességű mutatvány volt: balett és vívás egyszerre. A tömeg minden
                  rezzenésnyi mozdulatra azonnal válaszolt, akár egy idegvégződés. Ai! Egy
                  pillanat csend. Ai! Két pillanat csend. Ai! Aztán kisvártatva kétszer egymásután
                  „ai”, a második hangosabban. Aztán fergeteges taps: az egyik banderillero
                  felugrott a bika homlokára, két szarván megcsinálta a kézállást, aztán oldalt
                  kecsesen leugrott. A bika most már fáradt volt és rettenetesen dühös. Mély
                  dárdadöfések érték, hét szigony himbálódzott a húsából, a kínzás, a fájdalom, a
                  bosszantás, a zsivaj őrjöngővé tették. A porondon mindenütt barna foltok mutatták
                  vére nyomát, fekete testének első fele élénk piros volt már. S ő állt az ellene
                  törőkkel szemközt, kurtákat és dühösöket fújt.</p>
               <p>- Nem birom tovább, - szólt Magdolna, mialatt keze ernyedten adta oda magát a
                  Detky kezének.</p>
               <p>- Azonnal asszonyom, - felelt ijedten Las Fontes, a maga szórakozását féltve, -
                  pár pillanat, és kész, most jön az espada.</p>
               <p>Ismét kürtszó hangzott és orkánszerű taps. Megjelent a viador. Kezében piros
                  posztó. Ez már valóban piros volt. Nyeles, mint a magyar vasúti bakter
                  zászlaja.</p>
               <p>- Kard van benne eldugva, - súgta izgatottan Detky.</p>
               <p>Az espada nyugodt, kecses balettlépésekkel odagyalogolt a bikához. Meglebegtette
                  előtte a piros posztót. Az őrjöngő bika csak azt öklelte, nem őt. A pompás ruhájú,
                  ragyogó alak nyugodtan hagyta dühöngeni az állatot, amely ötször, tízszer, hússzor
                  nekirugtatott a vörös posztónak, fel is öklelte, de mögötte a semmibe rohant
                  megint.</p>
               <p>- Majd ha megáll a bika, - mondta Las Fontes izgatottan, - tessék csak figyelni.
                  Kétféle döfés van. Az egyik a lapockáján keresztül a szívébe. A másik egyik
                  bizonyos nyakcsigolyája izületénél a gerincvelőbe. Mind a kettő azonnal
                  megöli.</p>
               <p>Magdolna szeretett volna felkelni, de már nem volt ereje. Hátrahanyatlott a
                  széken. Válla körül a Detky odatámasztott karját érezte, s ez jól esett neki.
                  Félkezét Detky fogta. Ő behúnyta a szemét, csak néha nyitotta ki, abban az
                  oktalan és bosszúvágyó reményben, hátha a pokolian meggyötört állat megöl valakit
                  kínzói közül s ő éppen abban a pillanatban tekint oda, mikor a bosszú beteljesül.
                  De nem ezt látta. A bika elkeseredetten, tehetetlenül, a végletekig elcsigázva és
                  feldühítve megállt. Farkával hevesen csapkodott. Vékonyán látszott, hogy tüdeje
                  milyen roppantul zihálva dolgozik.</p>
               <p>- Most, - mondta Las Fontes a sportgyönyör kéjében előrehajolva.</p>
               <p>Magdolna ezt nem akarta látni. Éppen most húnyta le a szemét.</p>
               <p>- Ai! - kiáltott Las Fontes tizenháromezred-magával.</p>
               <p>Magdolna reménykedve odapillantott. Talán győzött a bika. De szörnyű volt, amit
                  látott. A kard néhány hüvelyk híján markolatig szaladt bele az állatba, de szívet
                  nyilván nem ért. A bika, mintha észre sem vette volna, hogy kardot döftek bele,
                  majdnem markolatig, megint dühösen fújt, kapált és öklelni igyekezett. A
                  campeadorok folytatták a munkát. Izgató, bőszítő ördögökként táncoltatták
                  lepleiket előtte, s ő hol ennek, hol annak rohant, miközben hátából kiállott a
                  kard markolata. Az espadának ezalatt másik kardot adtak. Magdolna behúnyta a
                  szemét. Pár pillanat mulva megszólalt a zene. Ő csak támaszkodott hátra a Detky
                  karjára, nagyon rosszul érezte magát. Taps hallatszott, de nem nagyon nagy, az
                  espada csak második döfésre tudott végezni a bikával.</p>
               <p>- Sok szép momentuma volt a dolognak, ugy-e? - fordult a spanyol Detkyhez.</p>
               <p>- Kérem, - felelt Detky kissé remegő hangon, - én magyar vagyok. Nálunk a ló olyan
                  társa az embernek, mint a másik ember. Ne haragudjék, de engem ezeknek a bekötött
                  szemű lovaknak a sorsa nagyon kihozott a sodromból.</p>
               <p>Magdolna megszorította maradék erejével a Detky kezét, amely az övét még mindig
                  tartotta.</p>
               <p>- Igen, - felelt a spanyol, - de ne a saját szemével nézze a dolgot, hanem a
                  mienkkel. A régi római circenses-ösztönnek mi spanyolok vagyunk az egyenes
                  örökösei.</p>
               <p>- Értem, értem, de a régi cirkuszi játékoknál olyan mutatványok is akadtak, ahol
                  az ellenfelek egyenlő esélyekkel állottak ki.</p>
               <p>- És itt nem? Tudnia kell, hogy tíz espada közül egy hal meg természetes halállal.
                  Kilenc előbb-utóbb ott marad az arénában. Aztán van a dolognak politikai
                  szempontja is.</p>
               <p>- Politikai?</p>
               <p>- Hogyne. A spanyol néplélek csillapíthatatlanul követeli a dekorációs izgalmat,
                  az idegek erős feszültségét, a gyakori szenzációt. Hasznos dolog az ilyet néhány
                  állat vére árán levezetni. Ami pedig magát a bikát illeti, édes istenem...
                  Szereti ön a marhahúst?</p>
               <p>Detky hallgatott. Nem tudott felelni. De megszólalt Magdolna, félig álélt
                  hangon.</p>
               <p>- Kérem, Detky, vigyen engem haza. Én képtelen vagyok itt maradni. A Las Fontes úr
                  mulatságát a világért sem akarjuk zavarni, ő csak maradjon itt, mi szépen
                  hazamegyünk.</p>
               <p>- De asszonyom, - szólt a spanyol igen gyenge ellenkezéssel, - én boldogan
                  hazaviszem, ha...</p>
               <p>- Nem, nem, - szólt Detky, - tessék csak maradni, én a bárónét hazaviszem.</p>
               <p>Kürtszó hangzott és zene. Las Fontes nem tiltakozott többé. Magdolna hanyatthomlok
                  menekült. Detky alig tudta követni. Leértek az uccára, Detky valahogyan
                  megérttette a rendőrrel, hogy kocsira volna szüksége, a hölgy nem jól érzi magát.
                  Magdolna nekidőlt az épület falának, látszott, hogy csakugyan nem jól van. Az
                  egy-kettőre odagördülő taxiba még beszállt valahogy. De mialatt Detky megmondta a
                  vezetőnek, a szálló nevét, ő hátradőlt és elsötétült előtte minden.</p>
               <p>Mikor újra magához tért, még mindig a világvárosi ucca csilingelő, dübörgő,
                  zsivajló lármájában ment a kocsi. Detky halálra rémült arca hajolt az övé felé. Ő
                  elmosolyodott.</p>
               <p>- Furcsa. Elájultam. Meddig voltam így?</p>
               <p>- Alig két perce, hogy szólongatom. Mi történt magával?</p>
               <p>- Nem tudom. Nagyon gyönge vagyok. Most szeretnék a szobámban lefeküdni és pihenni
                  valamit.</p>
               <p>- Nagyon helyes. Majd felkisérem. Nincs szüksége valami gyógyszerre, vagy
                  akármire?</p>
               <p>- Nem köszönöm, ha kipihenem magam, rendben leszek. Estig nem is kelek fel. A
                  követségre akartam menni, de elég lesz, ha maga névjegyet dob és az én dolgomat is
                  elintézi.</p>
               <p>Ekkor rájött, hogy feje éppen úgy a Detky jobbkarján nyugszik, s hogy egyik kezét
                  éppen úgy a Detky balkeze fogja, mint az aréna páholyában. Első ösztöne az volt,
                  hogy felemelkedjék az ülésen és hogy kezét elhúzza. De gyenge volt és a férfi
                  gyengéd érintése nagyon-nagyon jól esett neki. Igy maradtak némán, szót sem
                  szóltak. A szállónál Detky sietett a kulcsokért, futott a lifthez, tárta ki az
                  ajtót. Pillantása csupa aggodalom volt és csupa szeretet. A Magdolna szobájának
                  ajtajánál kezet csókolt és megint olyan erősen szorította meg, mint a burgosi
                  állomáson.</p>
               <p>- Találkozunk fél nyolckor a hallban, jó?</p>
               <p>- Boldogan, - felelt Detky.</p>
               <p>Magdolna leszólt a portásnak, hogy hétig senkinek sincs itthon, aztán gyorsan
                  levetkőzött, hogy lefeküdjék. Biztonság okáért hétre figyelmeztető telefont kért.
                  Azonkívül konyakot. A konyak azért kellett neki, hogy az arénában kapott könnyed
                  hányingerét megszüntesse. Megvárta, míg azt hozták. Felhajtotta, aztán aludni
                  próbált. És noha azt hitte, hogy meggyötört idegei miatt soká fog hánykolódni az
                  ágyban, az ellenkező történt: vak és mély álomba merült. Hétkor rezzent fel a
                  szálló központjának telefonjára.</p>
               <p>- Il est sept heures, madame.</p>
               <p>- Merci.</p>
               <p>Ahogy letette a kagylót, a csengő azonnal szólt megint.</p>
               <p>- Halló, kezeit csókolom. Én vagyok, Detky.</p>
               <p>- Ó, ez kedves.</p>
               <p>- Érdeklődöm, hogyan érzi magát. Nagyon aggódtam. Hiszen délután elájult.</p>
               <p>- El. Sajnos, túlkésőn. Előbb kellett volna. De most már megnyugodtam valahogyan.
                  Honnan beszél?</p>
               <p>- Innen, a szobámból. A központtól tudtam, hogy hétkor költik. Ültem az óra előtt
                  és vártam, mikor lesz hét óra. A követséget közben elintéztem. Hogyan
                  öltözködünk?</p>
               <p>- Miért? Különös szándékai vannak?</p>
               <p>- Azt gondoltam, vegyünk szmókingot. Néha jól esik az embernek európai formát
                  ölteni. Fél nyolckor vacsorázhatunk, aztán még mindig megláthatjuk, mit csinálunk
                  tovább. Persze csak úgy, ha kedve van. De előre megjegyzem, hogy nagyon sokat
                  akarok beszélni. Ahogy Burgosban megbeszéltük. Maga nem kíváncsi, de én kiönthetem
                  a lelkemet.</p>
               <p>- Helyes. Szmóking. Én kis estélyit veszek. Megjegyzem, igen pontos szoktam lenni,
                  fél nyolckor lent vagyok a hallban.</p>
               <p>- Köszönöm. Viszontlátásig. Nagyon nehéz letenni a kagylót. De tegye le maga
                  előbb.</p>
               <p>- Jól van, furcsa ember, leteszem. Viszontlátásig.</p>
               <p>Magdolna hanyatthomlok esett neki a ruhásszekrénynek. Volt egy hosszúujjú
                  ezüstruhája, nagy rózsadísszel. Mialatt arcát igazította s ezzel az öltözködés
                  leghosszabb részletét sietett elvégezni, azon töprengett, feltegye-e a rózsadíszt,
                  vagy hordja csak simán magát a ruhát. A virágdísszel pompásabb és estélyibb volt,
                  a virágdísz nélkül a termete jobban érvényesült. Végül feltette a virágdíszt, majd
                  az ajtóból gyorsan visszaugrott, levette és úgy indult a találkára. A felvonóban
                  két angol fiatalember ment le vele együtt. Azoknak tátva maradt a szájok.</p>
               <p>- Mit szólsz ehhez, - súgta az egyik, - ez már valami.</p>
               <p>- Vigyázz, hátha angol, - súgta vissza a másik.</p>
               <p>- Nem angol. Biztosan orosz. Én az ilyesmiben nem tévedek.</p>
               <p>- Orosz? Az lehet. Tudod, mi volna jó?</p>
               <p>- Mi.</p>
               <p>- Ha kokott volna és lent várná egy barátnője. Elvinnők vacsorázni őket. Neked is
                  lenne valakid.</p>
               <p>- Hogyhogy nekem? Én tettem az első megjegyzést. Ezzel le is foglaltam.</p>
               <p>- Bocsánat, hogy vacsorázni visszük, azt én eszeltem ki. Én ennél maradok.</p>
               <p>- Jól van, ne veszekedjünk. Majd feldobunk egy shillinget. Isteni nő.</p>
               <p>- Tökéletes.</p>
               <p>Magdolna arca olyan mozdulatlan maradt, mintha kőből faragták volna. De magában
                  ujjongva örült, hogy Isten szépnek teremtette. Kilépett a felvonóból, a két
                  fiatalember utána. Detky akkor kelt fel szmókingosan egy asztal mellől.</p>
               <p>- Asztalt már foglaltam, kezét csókolom. Ha úgy tetszik, mehetünk enni.</p>
               <p>- Menjünk. Később nézzen hátra, nem jön-e két angol fiatalember utánunk.</p>
               <p>Az étterem bejáratánál Detky felhívás nélkül visszanézett.</p>
               <p>- Megálltak a hall közepén. Úgylátszik, mintha le volnának sújtva.</p>
               <p>- Akkor jól van, - nevetett Magdolna, - hol az a mi foglalt asztalunk?</p>
               <p>Leültek egy kis asztalhoz. Könnyű vacsorát rendeltek és felületes dolgokról
                  beszélgettek. Hosszabb és komolyabb megbeszélnivalót nem akartak kezdeni még, mert
                  az éthordó és az italos jövés-menése, rakosgatása ilyenkor rendesen a legfontosabb
                  mondatokat vágja ketté és idegessé tesz. Arról beszélgettek, hogy milyen különös
                  földtani alakulat tanuja az utas, aki Madridhoz közeledvén, kinéz a vonat ablakán.
                  Nagy réteket látni hosszú, hosszú ideig, s ezeken olyan furcsa sziklákat, amelyek
                  szemmelláthatólag jövevények itt. Nem egységesek a talajjal, nem tartoznak a táj
                  egységes képébe sem. Mire aztán Detky jégkorszakról és földtani kataklizmákról
                  kezdett beszélni.</p>
               <p>- Tudja, mikor felsoroltam, hogy hány esztendeig mi minden szeretnék lenni, abból
                  kifelejtettem, hogy tíz-húsz évig geológiával is szeretnék foglalkozni. Valami
                  megragadó van a geológiában, ami részint mint porszemet fújja el az embert saját
                  kicsisége semmijébe, részint felragadja szédítő magasba, hogy onnan a porszem
                  világokat láthasson végig. Atlantis elsüllyedését emlegettük, ugy-e? Ez apró
                  epizód a tudományban. Az aztán, hogy a Duna megváltoztatta folyását, olyan
                  csekélység, amelyről világkorszakok jelentősége mellett nem is érdemes
                  beszélni.</p>
               <p>- A Duna megváltoztatta folyását? Hát hol folyt azelőtt?</p>
               <p>- A Duna azelőtt az Adriába ömlött. A Duna régi neve Iszter, ezt maga is tudja.
                  Régi torkolatának vidéke volt Isztria. Ezt mondja a tudomány. De jött valami kis
                  rendetlenség, aféle jéghistória, vagy mit tudom én, mint a bibliai vízözön, s
                  mikor aztán a dolgok lefolytak, megszikkadtak, megállapodtak, a folyó megváltozott
                  talajon új medret keresett magának. Elfordult keletre. Amit most Vaskapunak
                  hívnak, ott nyilván valami hegyi patak kész ágyát találta magának, azt aztán
                  szépen kidolgozta. Most már nem Iszternek hívják és a Fekete tengerbe viszi azt a
                  szál gyujtót, amit ledobok a Lánchídról, ha cigarettára gyujtok.</p>
               <p>- Nagyon szeretek magával beszélgetni, Detky. Mindig olyat hallok, ami érdekel. S
                  amit nem hallok mástól.</p>
               <p>Detky zavartan elmosolyodott.</p>
               <p>- Sajnálom, de ma este többek között valami olyat szándékozom mondani magának,
                  amit valószínűleg igen gyakran hall másoktól is.</p>
               <p>Magdolna nem felelt. Mint rendesen, elpirult most is. Nem volt nehéz megérteni ezt
                  a naív rejtelmű mondatot. Detky ma szerelmet fog vallani. S ő mit felel majd rá?
                  Tapintatosan és kedvesen vissza kellene utasítani, de ehhez már nincs elég ereje.
                  Ez az ember már jobban érdekli, semhogy eltávolíthatná magától. Viszont biztató
                  választ hogyan adjon neki? Házas embernek, aki nem tud elválni, s akinek még hozzá
                  van egy frisskeletű ügye. Mert ha most szakított is azzal a színésznővel, a dolog
                  még motoszkál benne. Miért kellene különben panaszkodnia és gyötrött lelkét
                  kiöntenie? Magdolnát egyszerre heves kíváncsiság öntötte el. A társadalmi pletyka
                  sohasem izgatta, mert nem ismervén az embereket és összefüggéseiket, az apró
                  történetek furcsaságát, humorát, változatosságát nem foghatta fel. De hogy mi
                  történt és mi van Detky és Zsoldos Bella között, az most sóváran érdekelte.</p>
               <p>- Imádom a tudományokat, - mondta visszavonulóban Detky, miután célzására nem
                  kapott feleletet.</p>
               <p>- Jobban, mint a művészetet?</p>
               <p>- Nem látok nagy különbséget a kettő között.</p>
               <p>- Ezt hogy érti?</p>
               <p>- Tudós és művész egyformán választ keres a nagy kérdésre. Mi a lét? Mi az Isten?
                  Mi az ember helyzete lét és Isten között? Az a dolgunk, hogy mennél több
                  összefüggést találjunk jelenségek között. Egyik logaritmussal számol, másik
                  hangjegyeket rak egymás mellé. De ugyanazt keresi mindakettő. Azt hiszem, sikerült
                  elég homályosnak lennem.</p>
               <p>- Sikerült, - nevetett Magdolna, - nem értettem meg. Pedig tudom, hogy nem vagyok
                  nagyon ostoba.</p>
               <p>- Hát várjon csak. Tudja, mi az az egyenlet?</p>
               <p>- Azt még tudom. De messzebb ne menjen, mert tudásommal baj lesz.</p>
               <p>- Elég ennyi. Onnan indulok ki, hogy az egész világ, az élet, a mindenség egyetlen
                  nagy egyenlet. Millió és billió és billiószor billió adatból, ha volna akkora
                  tábla, minden jelenséget ki lehetne számítani. Csak kellene valaki, aki az összes
                  jelenségeket pontosan fel tudja írni. Nézzen ki az ablakon. Egy ember elesett,
                  látja? Megakadt a forgalom. Ez megváltoztatja a világtörténelmet. Mert a
                  villamos, amely ott megakadt, visz egy embert, aki ettől öt percet késni fog.
                  Mikor leszáll, találkozni fog valakivel, akivel különben nem találkozott volna.
                  Beszélgetnek. Megtud valamit. Holnap ezt el fogja mondani hivatali főnökének.
                  Attól a főnöknek rossz kedve lesz. Ridegebben intéz el egy kérvényt, mint
                  máskülönben tette volna. Hozzájárul egy szemernyivel az emberek
                  elégedetlenségéhez. De ez csak egy ember. Ott az a kékruhás öregasszony, látja?
                  Rettenetesen megijedt, az izgalom eltorzította az arcát. S az izgalom talán
                  siettetni fogja halálát. Egy unokaöccse korábban fog örökölni. Elutazik
                  Olaszországba, ahová régóta vágyik. Megismerkedik valakivel. Elveszi feleségül.
                  Gyerekeik lesznek, akik nem lettek volna, ha ez az ember meg nem botlik az utcán.
                  Aztán tovább: nézze azt a kerékpáros fiút, aki bámészkodik. Eszébe jut, hogy
                  özvegy anyja is így esett el tavaly az utcán, soká feküdt utána, de bicegve is
                  dolgozott, hogy a háztáj rendben legyen. Ő pedig figyelmetlen, goromba és
                  gyengédtelen ehhez az anyához. Ha ma este hazamegy, kedves lesz hozzá. Beszélgetni
                  kezdenek, sok nyitvamaradt félreértést tisztáznak, a fiú lelke felüdül, holnap
                  jobb kedvvel fog dolgozni, nem küldik el a boltból, holott már el akarták küldeni.
                  És így tovább. De ezek mind csak nagyon durva példák, olyanok, mint mikor valaki
                  csak milliárdokban emlegeti az államadósságokat és a milliókat már elhanyagolja.
                  Mert van még temérdek kicsiny elem ebben az ügyben, amely nem hanyagolható el. A
                  villamos erősen csenget, hogy tovább tudjon menni. A hang rezeg. Hullámok támadnak
                  a levegőben. Az a csengő a folytonos ütéstől melegebb lesz, mondjuk egy
                  Celsius-fok ezredrészével. De ezek a kifejezhetetlenül piciny hőhullámok és
                  hanghullámok terjednek, ütköznek, eredményeket adnak és bármilyen hihetetlenül kis
                  arányban, de hozzájárulnak levegőáramláshoz, tehát szélhez, időjáráshoz, tehát
                  valahol valami viharhoz, letépett háztetőhöz Louisiana államban, hajótöréshez a
                  Fekete tengeren, viszont jó búzaterméshez Kanadában. A világ, az egész világ, a
                  Kozmosz megváltozik attól, hogy az az ember elesett. De attól is, hogy én most
                  ennyit beszélek, mert a szomszéd asztaltól idefigyelnek az amerikai gyerekek,
                  tátott szájjal hallgatják a különös nyelvet, kevesebbet esznek, holnap reggel
                  korábban ébrednek és korábban követelik az árpalevest, a mama nem alussza ki
                  magát, ideges lesz, a papa kedvetlenségében vigasztalást keres és forró sürgönyt
                  küld titokban a filmszínésznőnek, aki éppen ki akart kezdeni partnerével, de most
                  megszólal a lelkiismerete, összevesznek, nem akarnak együtt játszani, tehát annak
                  a moziképnek, amelyet jövő tavasszal fognak játszani Budapesten, más lesz a
                  szereposztása csak azért, mert én itt előadok magának. A világon minden összefügg
                  mindennel. A világ minden legkisebb jelensége rész-oka az összes többinek. Ha
                  tehát valaki az összes jelenségeket felírhatná abba a bizonyos egyenletbe, s azt
                  folyton-folyton ki is tudná számítani, az tudhatná, mi történt valaha, mi van
                  most, és mi lesz örökkön-örökké! Ki tudná számítani, mi lesz tíz év mulva délután
                  hat óra hat perckor. Mert az összes elemek adva vannak, s azoknak csak egy
                  megoldásuk lehet. Eddig ki tudtam magam fejezni?</p>
               <p>- Ki. Pontosan megértettem. Tehát maga szerint e pillanatban tökéletesen biztos és
                  kétségtelen, hogy mi lesz velem tíz év mulva; akármit csinálok én közben, azt nem
                  tudom megváltoztatni.</p>
               <p>- Úgy van.</p>
               <p>- De akkor hol az én szabad akaratom?</p>
               <p>- A maga szabad akarata is meg van előre határozva. Ez részlet-egyenlet. Elemeit
                  előre megadják a maga vérmérséklete, jelleme, az a mód, ahogyan külső
                  jelenségekre reagál. Nézze, ha pontosan ismerném az itt ülők jellemét,
                  idegrendszerét és jelenlegi idegállapotát, úgy-e pontosan meg tudnám mondani, ki
                  mit csinálna egy váratlan villámcsapás esetén?</p>
               <p>- Hogyne, azt előre meg lehetne mondani.</p>
               <p>- Lássa. Ha tehát mindentudó volnék, mint Isten, és ismerném a jelen perc minden
                  világjelenségét minden fűszál hosszúságával, minden ember lázával, minden
                  hegység minden porszemének lazaságával és még hozzá a maga benső énjének minden
                  millió kis vonásával együtt, pontosan megmondhatnám, hogy maga öt hónap mulva
                  szabad akaratból mit fog csinálni. Más ezt titokzatosnak hiszi és végzetnek
                  nevezi.</p>
               <p>- Furcsa.</p>
               <p>- Mi furcsa?</p>
               <p>- Maga református, ugye?</p>
               <p>- Az vagyok.</p>
               <p>- Apám is az volt. Hitt a predesztinációban. De térjünk vissza a tárgyhoz. Hogy
                  van ez mind összefüggésben a tudománnyal és művészettel?</p>
               <p>- A tudós keresi a jelenségek összefüggéseit, hogy rendszerbe foglalhassa őket és
                  a nagy egyenlet némely részletét segítsen megvilágítani. A művész nem ezt
                  csinálja? Pontosan ugyanezt. Képzelje el, hogy az almán felfelé mennek ketten.
                  Mindaketten az alma északi sarka felé törtetnek. Külön úton mennek, talán nem is
                  tudnak egymásról. El is tévednek, a merev északi iránytól el is térnek. A tudós és
                  a művész. A nagy Okot keresik, a végső harmónia megoldását, vagyis azt, amit
                  Istennek szoktunk nevezni. Mondja, én most szavalok?</p>
               <p>- Nem szaval. Rendes emberi hangon beszél. Miért?</p>
               <p>- Mert gyűlölném magamat, ha szavalnék. Gyűlölöm a képviselői programmbeszédeket
                  és beszámolókat. Gyűlölöm a gyászbeszédeket és a jubileumi köszöntőket. Mert nem a
                  tárgyról szólnak, hanem magáról a szónokról. És borzasztó volna arra gondolnom,
                  hogy hiúnak és nagyképűnek tart. Nekem tudniillik nagyon fontos, hogy maga mit
                  gondol rólam.</p>
               <p>Magdolna bosszúsan gondolt arra, hogy most megint elpirul. Viszont el kell
                  pirulnia: Detky minduntalan a vallomást kerülgeti és leplezett részletekben már
                  előre is adogat belőle. Jaj Istenem, hogyan kell most erre ügyesen felelni?</p>
               <p>- Nekem is fontos a maga véleménye, Detky. Mert látom, hogy különb koponya, mint
                  mások.</p>
               <p>A férfi arcán szinte megjelentek a betük: „csak ezért?” De nem felelt. Tréfásan
                  meghajolt az asztal fölött. És intett a számláért.</p>
               <p>- Engedje meg, hogy...</p>
               <p>- Sajnálom, nagyon kedves, de én szelvénnyel fizetek. Már mondtam, hogy
                  Spanyolország vendége vagyok. De ha maga is vendégül akar látni, menjünk el még
                  valahova. Beszélgetünk.</p>
               <p>- Ezt akartam kérni. De... valami érdekes mulatóhelyet ilyen korán...</p>
               <p>- Nem, nem, a világért sem. Úgynevezett lokálba én nem megyek. Apám és férjem
                  halála óta nem is voltam. Ez nem fogadalom, hanem egyszerűen sohasem volt kedvem
                  menni. Nem is táncolok, az embereket nem is ismerem, nem érdemes nézegetni őket,
                  semmi értelme...</p>
               <p>- Na igen, de így külföldön... hogy jobban megismerje a várost, a fajtát...</p>
               <p>- Nem, nem. Ha kedvemre akar tenni, elmegyünk valami kis kávéházba és kiülünk az
                  utcai részre. Temérdek ilyen kávéházat láttam. Ezren és ezren ülnek kint, este
                  bizonyosan még többen. Leülünk egy kis asztalhoz és elvegyülünk az ezrek és ezrek
                  közé. Ha a zene a fülünkbe ordít, úgysem tudunk beszélgetni.</p>
               <p>- Ahogy parancsolja. Nekem is így a kedvesebb.</p>
               <p>A szálló kapujában Detky taxit akart hozatni, Magdolna nem engedte. Mert
                  visszaemlékezett arra, hogyan ért hozzá a feje a Detky karjához és hogyan fogták
                  egymás kezét. Félt attól, hogyha beülnek, ez megint azonnal így lesz, és megint
                  azonnal nagyon jól fog neki esni. Ennélfogva a portás útbaigazítására elindultak
                  gyalogszerrel. Elég feltűnőek voltak szmokingban és ezüstruhában. Nézőik akadtak.
                  Magdolna úgy húzta haladtában maga után a férfifejek fordulását, mint a delej.
                  Máskor ezt közömbösen vette tudomásul, mert tudta szépségét, s az igazolás külön
                  szükségét nem érezte. De most gyermekesen örült neki. És ha félszemmel észrevette,
                  hogy a balján haladó Detky észreveszi ezt a velök haladó állandó sikert, annak még
                  jobban örült. Közben a bikaviadalról beszélgettek. Magdolna borzasztónak és
                  embertelennek találta. Nemzetközi mozgalmat szeretett volna, hogy ezt egyszer s
                  mindenkorra megtiltsák. Hiszen ebben az országban is van királyné. Azt mondják,
                  szelíd, meleglelkű asszony, aki sokat szenved gyermekei miatt, egyik hemofiliás,
                  másik siketnéma. Miért nem szervez ilyen mozgalmat a királyné?</p>
               <p>- Ezt nagyon rosszul látja. Ő teheti legkevésbé. Az ő kötelessége az, hogy
                  népszerű legyen. Aztán meg van ebben a barbár és véres dologban olyan is, ami
                  szép.</p>
               <p>- Micsoda? Detky, az Istenért, ne ábrándítson ki magából! Mi van ebben szép?</p>
               <p>- Megmondom. Igyekezzék a dolog kegyetlenségét elfelejteni és gondoljon a
                  szereplők hihetetlen ügyességére. Gondoljon a külsőségek hallatlan színeire.
                  Gondoljon vissza arra, milyen tökéletes figurájuk van azoknak a fickóknak. Milyen
                  pompásan rajzolt férfi-aktszobrokat mutatnak azok a feszes ruhák. Milyen sudár
                  legények, milyen hastalanok, milyen finom lábszáruk van. És a viseletök! Gondoljon
                  arra, hogy a mozdulataikban mennyi a stilizáltság. Ami évszázadokon át kifejlődött
                  hagyomány, az mindig gazdag és mindig művészi. Maga nem látta, hogyan vontatták ki
                  a kimult bikát öszvérekkel. Hajcsárok futottak ezzel a vontatással. A Carmenból
                  tudom, hogy ezeknek a neve chulo. Látnia kellett volna, hogyan futottak ezek a
                  chulók. Szaladó lábokat hátul csipőmagasságig kapták fel, külön fejtartásuk volt
                  és külön kéztartásuk. Nem tehetek róla, ezek a részletek nagyon szépek.</p>
               <p>- És azt az állatot nem sajnálja?</p>
               <p>- Dehogy nem. Csakhogy itt is elérkeztünk a társadalom általános hazugságaihoz.
                  Tudja, kis koromban rendszerint Somogyban nyaraltam rokonoknál. Egyszer behoztak a
                  kastélyba egy újszülött kis bárányt, az anyajuh valahogyan elhullott. Húsvét volt
                  éppen és számos vendég. Látta volna, mit csinált az egész társaság azzal a
                  báránnyal. Futottak tejért, megkeresték a régi kacatban a gyerekek hajdani
                  gumi-szoptatóját, becézték, dédelgették, babusgatták az állatot, volt egy érzelmes
                  nagynéni, aki odaszorította az arcát a báránykához és sírvafakadt. Két napig
                  tartott a nagy izgalom, hogy megmarad-e a bárány, vagy sem. Két nap mulva, húsvét
                  első napján az állatorvos kijelentette, hogy a bárány most már megmarad. Hangos
                  lett a ház az ujjongástól. Mindenki jobb étvággyal ebédelt. Tudja, mi volt ebédre?
                  Rántott bárány. Maga ezt jóságnak tartja? Én nem. Érzelmességnek. Az más. Jónak
                  lenni a legnehezebb dolog a világon.</p>
               <p>- Ki a jó?</p>
               <p>- Nem tudom. Nagyon régen próbálok már közel jutni ehhez, de folyton csak
                  kerülgetem. Eddig inkább nemleges eredményeim vannak. Tudom, hogy a jótékonyság
                  gyakran nem jóság, hanem lelkiismeretfurdalás. Tudom, hogy az állatszeretet
                  gyakran nem jóság, hanem ki nem elégített zsarnoki hajlandóságok biztonsági
                  szelepe: gonosz emberek így tartanak maguknak kedvenc kutyát, vagy macskát.</p>
               <p>- Ez mind igaz. Sokat tanulok magától, Detky, Maga jó?</p>
               <p>- Nem. Nem vagyok elég jó. De minden erőmből szeretnék jó lenni. Utóbbi időben
                  nagy segítséget kaptam ehhez: sok szenvedésen mentem keresztül. A szenvedés
                  javít.</p>
               <p>- Nagyon szenvedett?</p>
               <p>- Nagyon. És ezt most el fogom mondani. Üljünk le itt?</p>
               <p>Ahol jártak, egyik kávéház a másikat érte. Valamennyi olyan, hogy kuckónyi és most
                  üres belsejéhez tágas gyalogjáró-terület tartozott. Mázolt bádogasztalok sűrű
                  tömegében hevesen taglejtő, hangosan vitázó emberek üldögéltek, de csak férfiak.
                  Ami nő akadt, az külföldinek látszott. A zsúfoltságban valahogy befurakodtak egy
                  kis zöld asztalhoz. Detky két mazagrant rendelt. S mikor nagy talpas pohárban ott
                  állt előttük a rumízű, jeges feketekávé, Detky elkezdte.</p>
               <p>- Tehát sokat szenvedtem. El akarom mondani magának az egészet. Ha zagyva lesz,
                  amit elmondok, nézze el. Most történik először, hogy ezt a dolgot közlöm
                  valakivel...</p>
               <p>- A nővérének sem mondta el? Tudtommal a nővérével él.</p>
               <p>- Nem, nem mondtam el. Szeméremből és szégyenből. Ő pedig sohasem tért rá erre,
                  mert nem akart izgatni. Most sem érti az egészet. Nem baj, ha részletes
                  leszek?</p>
               <p>- Nem, nem, csak mennél részletesebben. Boldog volnék, ha ez a beszélgetés
                  könnyítene magán.</p>
               <p>- Köszönöm, tehát a házasságomon kezdem. Egy távoli rokonomat vettem feleségül,
                  Villányi Máriát. Árvalány volt és rokonoknál hányódott Szegeden. Összesen annyi
                  vagyona maradt, mikor árvaságra jutott, hogy amit az árvaszéktől kapott, azt
                  odaadta ezeknek a rokonoknak, akik eltartották. Nem valami jól bántak vele,
                  éreztették, hogy amivel hozzájárul a háztartáshoz, édeskevés. Boldogult apám
                  nagyon szerette ezt a Máriát, mert mindig volt benne valami csendes és megindítóan
                  szomorú. Levelezett vele. Mikor apám meghalt, én folytattam a Mária iránt való
                  érdeklődést. Kegyeletből, inkább apámra való emlékezésül, Mária pedig engem
                  ültetett arra a trónra, ahova hálájával és bizalmával szokott járulni.
                  Leveleztünk. Az ő leveleiben mindig volt valami rajongásszerű, valami alázatos
                  ragaszkodás, az én leveleimben mindig valami pártfogás, gyengédség és majdnem
                  felelősségérzet. Aztán jött a darabom nagy sikere...</p>
               <p>- Nem ismerem azt a darabot. Szeretném ismerni.</p>
               <p>- Nem érdemes. Ne ismerje. Igen jó darab, igen rossz írás. Szóval, egyszerre híres
                  lettem. Mária most már olyan leveleket írt hozzám, mint hívő a szenthez. Olykor
                  láttuk is egymást. Ha például lementem Szegedre felolvasni, vagy ő felutazott
                  Pestre halottak napján a szülei sírjához. Ami most következik, azt alig tudnám
                  pontosan elmondani. Egyszer mélyen és gondosan megvizsgálom és regényt írok
                  belőle, hogy végre tisztán megértsem, miért vettem el Villányi Máriát. Ő
                  összeveszett a rokonokkal és feljött Pestre. Attól a naptól kezdve folyton együtt
                  voltunk, gyakrabban ketten, mint a nővéremmel hárman. És egyszer azon vettem magam
                  észre, hogy lakást keresünk. Elvettem feleségül.</p>
               <p>- Szerette?</p>
               <p>- Szerettem, mint ahogy egy megható és kellemes ismerőst lehet kedvelni. De
                  szerelmes nem voltam egy pillanatig sem.</p>
               <p>- Az nagy hiba volt. Szerelem nélkül a legnagyobb bűn házasodni. Önmagunk ellen
                  is, a másik ellen is.</p>
               <p>- Ez bizonyára így van. Én ezt a bűnt mindenesetre elkövettem. Eleinte ment a
                  dolog, csendesen és szótlanul éldegéltünk egymás mellett. Szolid voltam, nem
                  nagyon jártam el hazulról, otthon dolgoztam, vagy olvastam. De napok elmultak
                  anélkül, hogy egy szót is szóltunk volna egymáshoz. Lassanként jelentkezett a baj.
                  Sokat sírt ok nélkül. Egész éjszakákat végigsírt. Ha faggattam, mi baja, csak azt
                  mondta kétségbeesve: nem tudom, nem tudom. Ekkortájban jöttem rá, hogy anyai ágról
                  való családja súlyosan terhelt, két nagybátyja öngyilkos lett, nagyanyja elmebajos
                  volt.</p>
               <p>- Addig nem tudta ezt? Hogy lehet ilyet nem tudni egy rokonságban?</p>
               <p>- Távoli rokonság volt ez és messze is szakadtak a család egyéb ágaitól. Mi Máriát
                  már csak akkor ismertük meg, mikor egyedül maradt. Apámnak, aki államtitkár volt a
                  belügyben, véletlenül egy akta akadt a kezébe, onnan szerzett tudomást az addig
                  nem ismert rokonról. Szóval, kezdtem sejteni, hogy a feleségemmel komoly baj van.
                  Nem akartam megriasztani, nem vittem orvoshoz. De meghívtam vacsorára egy kiváló
                  idegorvos barátomat. Az ügyesen kifaggatta. Másnap közölte velem, hogy a baj
                  súlyos. Az asszonynak nagy nyugalomra van szüksége, gondra, gyengédségre,
                  megnyugtatásra. Szívből sajnáltam és megesküdtem magamban, hogy amit tehetek
                  érte, megteszem. Ekkor ismerkedtem meg Zsoldos Bellával. Maga látta valaha?</p>
               <p>- Nem. De hallottam róla.</p>
               <p>- Nagyon csinos. A feje elég szabálytalan, de az alakja bőszítően csinos.
                  Fordítottam valami angol operettet és illendőségből elmentem egy-két próbára.
                  Talán emlékszik rá. „Daisy lelkem” volt a címe, a Petőfi Színházban
                  játszották.</p>
               <p>- Nem, nem emlékszem.</p>
               <p>- Nem is fontos. Abban a színházban Gámán Géza a karmester, nagyon jó barátom
                  volt. Aféle félbemaradt szimfonikus zenész, aki atonális megváltónak indult, de az
                  operettig kellett züllenie, hogy éhen ne vesszen. Igen szerettük egymást, sokat
                  beszéltünk muzsikáról. Volt köztünk bizonyos benső melegség. Ennek a Gámán Gézának
                  volt barátnője Zsoldos Bella. Persze titokban volt még valakije, de arról egyikünk
                  sem tudott. A karmester a csontja velejéig szerelmes volt ebbe a leányba. A leány
                  kikezdett velem. Eleinte még volt annyi tisztesség bennem, hogy megmondtam
                  Gámánnak: „Te, ez a Bella folyton piszkál engem, jó lenne, ha rászólnál.” Mire ő a
                  szerelmesek vak bizalmával azt felelte: „Nem kell komolyan venni, ha mókázik.
                  Engem szeret. Talán féltékeny is a barátságunkra. Ne törődj vele, ugrasd vissza.”
                  De nem sokáig maradtam ilyen tisztességes. Ha hazamentem, otthon sírógörcs várt,
                  roham, baj, borzasztóság. Ez a nő pedig pokolian mulatságos tud lenni, ha akar.
                  Amellett fizikailag hevesen tetszett nekem. Egy délután véletlenül találkoztam
                  vele. Hazakísértem. Beinvitált a lakására, hogy valami versszöveget javítsak ki
                  neki. Kedves volt, mulatságos és kívánatos. Amellett úgy tudott kínálkozni, mint
                  az ördög maga. Elszédültem. Mikor lejöttem a lakásáról, szavamat adtam magamnak,
                  hogy ez először és utoljára történt. Rettenetesen szégyeltem magam Gámán miatt,
                  aki barátom volt és vakon bízott bennem. Másnap délelőtt a leány felhívott és
                  közölte velem, hogy mindent elmondott Gámánnak. Ez igaz is volt, mindent elmondott
                  neki. Azt hittem, kisül a szemem. Gámán őrjöngött a fájdalomtól. Levelet írt
                  nekem, úgy panaszkodott benne, mint egy beteg gyerek. Elbúcsúzott tőlem és a
                  barátságomtól. Azóta nem is köszönünk egymásnak.</p>
               <p>- Kár. Ennyit egy kaland nem ér meg.</p>
               <p>- Várjon csak. Bella folytatta velem a viszonyt. Híresztelte, kirakatba tette.
                  Értékesítette is. Nekem elég komoly befolyásom van a sajtóban. A lapok elkezdték
                  erősen dudálni a hírnevét. Az igazgató kapott ezen és tömte bele a jó szerepeket.
                  Én minden szabad időmet vele töltöttem. Szép lassan, óvatosan házasságról kezdett
                  beszélni. Kereken azt feleltem, hogy nem. Azt a szegény, beteg asszonyt, aki nem
                  vétett semmit, nem lehet ilyen megrázkódtatásnak kitenni. Erre fogta magát és
                  mikor tudta, hogy nem vagyok otthon, felkereste a feleségemet. Elmondott neki
                  mindent és felszólította, hogy egyezzék bele a válásba. Mire hazamentem, őrjöngő
                  beteget találtam otthon. Ettől kezdve Mária állapota rohamosan súlyosodott. Én
                  szakítottam ugyan Bellával és nem feleltem a leveleire, a kagylót letettem, ha
                  telefonált, de ez a feleségemen már nem segített. Egy napon szanatóriumba kellett
                  szállítani. Nem engedték, hogy látogassam, mert a látásom rettenetesen felizgatta.
                  Otthon kínlódtam és szenvedtem, öklöztem a fejemet azért, amit a feleségemmel és
                  egy jóbarátommal csináltam. Közben hallottam, hogy Zsoldos Bella minden előadás
                  után együtt vacsorázik Rőser Alfonzzal, a bankelnökkel. Csikorgattam a fogam és
                  gyötrődtem, mint egy kutya. Egy éjszaka félkettőkor Zsoldos Bella megjelent a
                  lakásomon. A lehelletén éreztem, hogy pezsgőt ivott. „Valamit most rögtön meg kell
                  beszélnem veled, - mondta, - mert várják a választ. Rőser ajánlatot tett: villát
                  vesz és autót, legyek a szeretője. Azt feleltem, hogy előbb beszélnem kell
                  valakivel. Idejöttem. Rőser a lakásán várja a választ.” Visszautasítóan feleltem.
                  Erre leborult elém, átfogta a térdemet, sírt, rimánkodott, hogy mentsem meg, ő nem
                  akar kokott lenni. Aztán hozzámbujt, megölelt, elcsábított. És egy óra mulva ott
                  előttem telefonált a bankelnöknek, hogy ő meggondolta és nemet mond, mert
                  szerelmes belém. A nevemet is megmondta. Szóval megint összekerültünk. De most már
                  anyagi felelősség nyomott. Miattam dobott el egy dúsgazdag barátot. A gázsijából
                  nem tudott megélni. Amit tudtam, fizettem. Jól ment nekem, a darab külföldre is
                  kikerült, új szerződéseket kaptam, nagy előlegekkel. De neki minden kevés volt.
                  Egy napon megtudta, hogy a feleségemet a Lipótmezőre kellett szállítani, s én ott
                  külön szobát és külön ápolónőt kötöttem ki. Ezért valami rettenetes botrányt
                  csinált. Hogy azt a pénzt egy őrült miatt, akinek már minden mindegy, tőle veszem
                  el. Én jódarabig veszekedtem vele, emlékszem, hogy még sírva is fakadtam. Egy
                  mondat közepén sarkon fordultam és köszönés nélkül hazamentem. Otthon kikapcsoltam
                  a telefónt és leültem az íróasztalom elé azzal, hogy most törvényt tartok magam
                  felett. Kihallgattam magamat, mint vádlottat, aztán azt mondtam: „Detky Pál, nagy
                  szenvedést okoztál egy jóbarátodnak és tönkretetted a feleségedet, aki nem vétett
                  semmit. Ma éjjel megláthattad, hogy mindezt milyen kapzsi, hitvány kis cafatért
                  tetted. A legszigorúbb büntetést érdemled, Detky Pál.” És ott helyben, magam
                  felett érzett undorral, halálra ítéltem magam. Nem írtam sem búcsúlevelet, sem
                  semmit senkinek. Csak a nővéremnek ennyit: „Nagyon szerettelek, Pali.” És a
                  mellembe lőttem. A nővérem felriadt a dörrenésre és berohant. Jött az inas is.
                  Orvost hívtak. Én csak feküdtem, vártam, hogy meghaljak. Először nem fájt. De
                  aztán elkezdett cudarul fájni. Tudniillik a golyó nem ment bele a szívembe, csak
                  egész enyhén a szívburkot súrolta. Ebből nem is lett volna baj. Hanem a lövés
                  elszakította a nagy aortát. Tudja mi az, ugye?</p>
               <p>- Tudom, - bólintott Magdolna sápadtan.</p>
               <p>- Ez az aorta elkezdett befelé vérezni. Az fájt olyan rettenetesen. Tudja,
                  mindenkinek a mellhártyája mögött van egy légüres tér, ami arra való, hogy a
                  lélegzést rugalmassá tegye. Ebbe a térbe ömlött az én vérem. Autóval nyomban
                  vittek a szanatóriumba. A professzor rögtön látta, mi baj. Nyomban a műtőasztalra
                  vitetett. Altatásra, efélére nem volt idő. Csak úgy vette ki egy bordámat a
                  legnagyobb sietséggel. Mindezt néztem a saját szememmel. Láttam azt a különös
                  bordavágó ollót, hallottam a saját csontom recsegését. És aztán láttam, hogy
                  vastag vértömeg bugyog ki belőlem, amelyből erős gőz csap fel, mert a műtőben elég
                  hideg volt. Hagyták a szívem alatti kutat folyni. Vesztettem három liter vért.
                  Aztán bekötöztek. Aztán szobába vittek. A nővéremmel közölték, hogy meg fogok
                  halni. Ekkor haltam meg, ahogy magának Mikeséknél elbeszéltem. De az utolsó
                  pillanatban valahogy visszasiklottam az életbe. Akkor következtek a testi
                  szenvedések. A félmellem elgennyedt. Ezt empiémának hívják az orvosok. Embertelen
                  fájdalmak járnak vele. Olyan lázaim voltak hetekig, hogy harmincnyolc kilót
                  fogytam. Akkor a konziliumon azt eszeltek ki a tudósok, hogy a lázat
                  terpentin-injekciókkal fogják csökkenteni. Az pedig szörnyű fájdalmas. Órákon
                  keresztül üvöltöttem, mint egy állat. Morfinista lettem. Felvittem napi
                  nyolcszoros adagig. Kint a világban kommunizmus volt és vad hőség. Az orvosok azt
                  mondták, hogy ha a városban maradok, egészen biztosan végem, ha levegős
                  szanatóriumba kerülök, van valami nagyon kevés lehetőség, hogy megmaradok. A
                  nővérem, akiben krisztusi jóság van és hihetetlen szívósság, valahogyan
                  kicsinálta, hogy a szigeten kaptam helyet. Minden reggel kivittek a levegőre és
                  minden alkonyatkor bevittek a szobámba. Ott látott maga engem, és ott láttam én
                  először magát...</p>
               <p>Detky a kezét nyujtotta az asztal felett. Magdolna habozás nélkül nyujtotta a
                  magáét. Kezet szorítottak.</p>
               <p>- De mi volt ezalatt azzal a... színésznővel?</p>
               <p>- Mindennap meglátogatott. Szerelmet vallott, esküdözött. Mutatta, hogy lyukas a
                  cipője talpa. Közben eljárt kommunista ügyvédeknél, hogy nem lehetne-e engem
                  elválasztani. Ezt véletlenül tudta meg a nővérem és a sarkára állt. Kiment a
                  Lipótmezőre, ott ismerős orvosoknak megmagyarázta, miről van szó. Azok megígérték,
                  hogy segítenek. Mire Bellának eszébe jutott oda kimenni, már későn volt. Különben
                  is jött a román megszállás, a válási törvények újra életbe léptek. Én
                  lassan-lassan meggyógyultam. Csak a morfinizmusról kellett leszoktatni. Az megint
                  külön regény. Isten őrizze meg magát, hogy ezt a szenvedést valaha is megismerje.
                  De meggyógyultam.</p>
               <p>- És a nő?</p>
               <p>- Ez az. Most jön az érdekes. Egészséges lettem és felmerült a kérdés, mi lesz a
                  nővel. Magamban megvetettem és lenéztem. De csillapíthatatlanul kívántam. És
                  akkor a lélek, az idegrendszer, az élet mélységes titkairól gondolkozva a
                  következőket mondtam magamban. Én ezzel a leánnyal, mióta öngyilkos lettem, nem
                  váltottam egyetlen egy csókot sem. De betegségem alatt sokat gondoltam a csókjára.
                  A fantáziámban tovább élt. A való életben is tovább élt. Nekem erős a fantáziám,
                  tehát feltehető, hogy az a szerető, aki a képzeletemben maradt, egészen más, mint
                  az, aki valóban él. Van egy lehetőség: ha megint az enyém lesz, csalódást fogok
                  érezni, mert nem az lesz a karjaim közt, aki a képzeletemben. Ez a csalódás
                  megmenthet. Azt tettem tehát, mint a játékos, aki utolsó aranyával életét teszi
                  fel egy kártyára. Felgyógyulásom után nem sokkal egy este nála vacsoráztam. Aztán
                  ott maradtam éjfélig. Éjfélkor eljöttem s a kapu előtt megállva körülnéztem. Kinél
                  voltam én most? Egy vadidegen, érdektelen nőnél, aki nem kell sem testemnek, sem
                  lelkemnek. A szívem könnyű volt, az egész világ megváltozott körülöttem. Érti
                  ezt?</p>
               <p>Magdolna hallgatott. Csak habozva felelt:</p>
               <p>- El tudom képzelni talán. De most ne rólam beszéljünk. Hogyan lehet, hogy együtt
                  maradt vele?</p>
               <p>- Ez az. Ezt kérdezem én is magamtól. Másnap megmondtam neki, hogy végeztünk
                  egymással. Egyszerűen kinevetett. Mennél komolyabban magyaráztam neki, hogy
                  részemről a dolog befejeződött, ő annál könnyebben vette. Nem is figyelt. Újra
                  felvette, az elejtett fonalat. Berendezkedett énrám. Számlákat kaptam boltokból,
                  ahol ő betegségem alatt az én nevemre vásárolt. Pedig most már nem volt könnyű,
                  mert hosszú hónapokig nem dolgoztam, s a betegségem nagyon sok pénzbe került.
                  Szóval ismét elkezdődött az a...</p>
               <p>Magdolna a fejét csóválta.</p>
               <p>- Bocsásson meg, hogy közbeszólok, de ezt nem értem. Hiszen már semmiféle kapocs
                  nem volt maguk között, ahogy előadja. És nem voltak házasok, még csak együtt sem
                  laktak... Hogyan lehetett, hogy mégis...</p>
               <p>- Ó, maga azt a nőt nem ismeri. Felelőssé tett azért, hogy miattam nem lett a
                  Gámán karmester felesége, aki őt el akarta venni. És miattam nem fogadta el a
                  Rőser ajánlatát, aki egy vagyont tett volna a lábaihoz. Számon kérte tőlem
                  „elhibázott életét”. Ha nem akartam vele lenni és idegen társaságban mentem el
                  vendéglőbe vacsorázni, megtette, hogy bejött, leült a szomszéd asztalhoz és
                  cédulát küldött át, hogy öt percen belül rettenetes botrányt csinál. A barátaim
                  nyakára ment, hisztériás, zokogó jeleneteket csinált nekik. El is tudta
                  kápráztatni őket; egyik-másik felkeresett, hogy komolyan beszéljen velem: „nem
                  lehet így bánni egy szegény nővel.” Ezt mondták nekem, aki mellbelőttem magamat
                  miatta. De hogyne tudta volna azokat elbolondítani, mikor néha engem is újra
                  elszédített. Valami ürügy alatt eljött hozzám, vagy valami ürügy alatt felcsalt
                  magához, ital került elő és ő addig mesterkedett, addig kellette magát, amíg
                  elvesztettem a fejemet. Ilyenkor újra és újra megundorodtam magamtól, ő pedig
                  másnap azonnal valami követeléssel lépett fel a pásztorórával igazolt viszony
                  jogán. Követelte, hogy álljak be szerzőtársnak egy operettbe, amit neki írnak és
                  egy asztalhoz ültetett olyan alakokkal, akikkel nem volt kedvem kezet fogni. Sőt
                  féltékenykedett. Ha apám régi társaságából valaki meghívott vacsorára, ahova ő
                  természetesen nem tehette be a lábát, tombolt és jeleneteket csinált. Képes volt
                  idegen házaknál a telefonhoz hívni. És féltékenységi színházakat rendezett. Mikor
                  az a bizonyos szép Kálnayné, akinek talán hallotta a hírét, kétszer egymásután
                  meghívott, azt csinálta, hogy a második meghívás után három nap alatt tizenötször
                  hívta fel Kálnayékat és engem kért a telefonhoz. Még éjszaka is. Kálnayék
                  természetesen nem hívtak többet. És bizonyára az a látszat ragadt rajtam, mintha
                  színházi ismerőseim körében dicsekedtem volna a Kálnayné ismeretségével. Mikor ezt
                  megtudtam, elkövettem életemben először, hogy pofonvágtam egy nőt. Utcán történt,
                  éjszaka. Diadallal vallotta meg, hogy hogyan csinálta ezt a Kálnay-ügyet.
                  Dicsekedett vele. Úgy fel háborodtam, hogy teljesen kijöttem a sodromból. De úgy,
                  hogy botladozni kezdett, majdnem elesett, és a félcipője lemaradt a lábáról. Mi
                  lett a vége? Lovagiasan én kértem bocsánatot tőle a pofonért. De nem mesélem
                  ezeket a részleteket. Tehetetlen, piszok fráternek éreztem magamat és gyakran
                  gondoltam rá: milyen jó, hogy apám meghalt, most nem kell a szemébe néznem. Ő,
                  miután anyám elég korán elhalt, az Országos Kaszinóban élte családi életét,
                  régimódi úriemberek között. Megvallom magának: néha kerülő utat tettem, hogy a
                  Semmelweis-utcában ne kelljen elmennem a kaszinó előtt. Mondok valamit, és ezt
                  biztosan meg fogja érteni: szörnyű fájdalmakat szenvedtem már életemben, de semmi
                  szenvedés nem fogható ahhoz, hogyha az ember nem tiszteli sajátmagát.</p>
               <p>Magdolna rápillantott a férfira. Hirtelen nagyon közel érezte magához.</p>
               <p>- Örülök ennek a mondatnak. Ezt szeretem hallani magától. Mondja tovább.</p>
               <p>- Igen. Hát ez a spanyol út. Ez is úgy történt, hogy én a legnagyobb titokban
                  akartam elutazni. Pár heti békességet akartam, pár heti tisztaságot és
                  fellélegzést. Neki egy betűt sem árultam el belőle, hogy utazom. Az egész tervről
                  senki sem hallott, csak a nővérem. Az pedig úgy tud hallgatni, mint a sír. Máig is
                  megfoghatatlan előttem, honnan tudta meg. Az indulás napján délután még felhívott
                  telefonon, de az útról egyikünk sem beszélt egy szót sem. Este megkértem a
                  nővéremet, hogy másnap telefonáljon neki: hirtelen elutaztam és nem mondtam meg,
                  hova. Pihenni akarok, odavannak az idegeim. Úgy ugrottam be a taxiba, hogy
                  körülkémleltem, nem leskelődik-e valaki. És mikor a pályaudvaron kimondhatatlan
                  felszabadulással beszállottam a hálókocsiba, ő nevetett rám a folyosón. Majd, hogy
                  sóbálvánnyá nem meredtem. Valahogyan, és ma sem tudom hogyan, rájött az én
                  útitervemre. Megvolt a spanyol vizuma, a valutája, a hálókocsija pontosan. Első
                  gondolatom az volt, hogy leugrom a vonatról, induljon el nélkülem. De ez nem
                  használt volna semmit, leugrott volna ő is.</p>
               <p>- Ez elég fantasztikus, - szólt Magdolna, - másképp ezt nem lehet elképzelni,
                  minthogy a nő halálosan szerelmes magába.</p>
               <p>- Ó, dehogy szerelmes. Hiszen csal. Állandóan csalt mindvégig. Mindig tudtam, hogy
                  kivel, csak bizonyítékom nem volt. Arra pedig nem vetemedtem, hogy detektívvel
                  figyeltessem.</p>
               <p>- Hát akkor mit akar magától?</p>
               <p>- Nem nehéz kitalálni. El akarja magát vétetni. Titokban pontos híreket szerez a
                  Lipótmezőről és jól tudja, hogy szegény feleségem egyre rosszabbul van.</p>
               <p>- Maga szokta látni azt a szegény asszonyt?</p>
               <p>- Szoktam. Pedig jobb volna, ha nem látnám. Borzasztó percek azok. Mikor legutóbb
                  ott voltam, előbb meredt arccal sokáig nézett rám, nem szólt semmit, nem felelt
                  semmire, akkor egyszerre leborult elém a földre, bömbölve zokogni kezdett és azt
                  kiabálta: „Palikám, ne hagyj el, az Isten irgalmára kérlek, ne hagyj el!” Én
                  igyekeztem megnyugtatni, beszéltem hozzá. De ő nem hallgatott rám, csak zokogta a
                  magáét. Míg aztán az orvos megsokallta és karonfogva kivezetett. Úgy látszik, nem
                  sok van neki hátra. Az a nő erre számít. Jó férj lennék neki, pályáján jól
                  hasznosítható, amellett könnyen csalható. Egyszóval beletörődtem, hogy vele utazom
                  Spanyolországba. San Sebastiánban megállottunk. Ott most nagyvilági élet van,
                  strand, bár, tánc, pezsgő, gazdag emberek, hírességek. És ezenfelül még volt ott
                  valaki: a mi érkezésünk másnapján megérkezett Rőser, a bankelnök. Furcsa véletlen,
                  nem? Azonnal odaült az asztalunkhoz. A szemem majd kiégett. Más magyarok is voltak
                  ott és láttam, milyen tekintettel néznek bennünket. Színésznő és író együtt a
                  dúsgazdag bankelnökkel. Szép kis hármas. Arról is meg vagyok győződve, hogy
                  Budapest minden lakosa többet és biztosabbat tud a kettejük összeköttetéséről,
                  mint én. Délután ebből már nagy veszekedés támadt. Én tiltakoztam az ellen, hogy
                  hármasban vonuljunk fel. Bella diadalmasan vádolt, hogy féltékeny vagyok. Úgy
                  kiabált végre, hogy a szomszéd szobából átkopogtak.</p>
               <p>- Maguk együtt laktak? - kérdezte Magdolna akarata ellenére.</p>
               <p>- Ó dehogy. Külön szobákat vettem. És ha már erről van szó, akkor hozzátartozik a
                  történethez az is, hogy három hónapja már úgy éltünk egymás mellett, mint a...
                  nem mint a testvérek, hanem mint a... egyszóval három hónapja nem tartozunk
                  egymáshoz, mert ha arra gondolok, hogy megölel, tombolni szeretnék a
                  tiltakozástól. Egyszóval a veszekedés vége az lett, hogy én már másnap el akartam
                  utazni, ő pedig minden áron ott akart maradni. Ő kijelentette, hogyha elutazom,
                  egy életre végzett velem. „Nincs nekem olyan szerencsém”, - feleltem én erre.
                  „Majd meglátod, - mondta ő, - csak próbáld meg. Azonnal megcsallak és többet az
                  életben nem ismerlek.” Képzelheti, hogy kapva kaptam ezen. „Add erre
                  becsületszavadat”, - mondtam neki. Ő becsületszavát adta. Helyes. Este a Perla del
                  Oceanóban vacsoráztunk, természetesen Rőserrel. Vacsora után Rőser indítványozta,
                  hogy béreljünk motorost és kerüljük meg a Santa Clara szigetet. Én azt feleltem,
                  hogy a magam részéről nem megyek, mert korán kell kelnem, de ők csak menjenek, ha
                  kedvök tartja. Felmentem a szobámba, kétszeres altatót vettem. Másnap reggel
                  elutaztam Burgosba. A többit tudja.</p>
               <p>- És búcsúlevelet, vagy üzenetet hagyott neki?</p>
               <p>- Nem én, egy szót sem. Tudja, most úgy érzem magam, mint a hadifogoly, akinek
                  súlyos betegen sikerült átszöknie a határon. Még beteg vagyok attól, amit
                  kiállottam, de szabad vagyok. És most hallatlan megkönnyebbülést érzek attól, hogy
                  mindezt a sok szégyent, kínt és szenvedést kiönthettem. Tudja, mi jut most
                  eszembe? Az egyház. Mert református létemre a katolikus egyházat tartom a világ
                  legtehetségesebb intézményének. Látja, az egyház majdnem kétezer évvel Freud
                  professzor előtt feltalálta a lélekanalizis lényegét. A gyónást. A gyónó
                  kimondhatatlanul nagy megkönnyebbülést kap és mély hálát és ragaszkodást érez a
                  gyóntató személye és intézménye iránt. Mint én most maga iránt.</p>
               <p>Magdolna eddig biztonságban érezte magát. Nyugodtan átadhatta magát érdeklődésének
                  és kíváncsiságának. Az a történet, amelyet hallott, belső részvétre indította, s a
                  férfit közel hozta hozzá. Sőt annál a részletnél, mikor megtudta, hogy ezeknek
                  három hónapja nincs közük egymáshoz, felvillanó örömet érzett. Most azonban
                  megrettent. Az bizonyos volt, hogy most következik a vallomás. Detky Pál szerelmet
                  fog vallani és szerelmet fog könyörögni. És ha máskor előre tudta, milyen
                  határozottan fog nemet mondani, most csak zavart érzett, izgalmat és
                  tanácstalanságot.</p>
               <p>- Nincs miért hálásnak lennie, - mondta, hogy időt nyerjen, - inkább én kell, hogy
                  megköszönjem bizalmát. És talán még mást is. Sokat megtudtam magáról, aminek
                  örülök.</p>
               <p>- Például mit? - kérdezte mohón előrehajolva Detky.</p>
               <p>- Tulajdonképpen nekem volna legkevesebb jogom ezt megállapítani. Hiszen jól tudom
                  magamról, hogy naiv vagyok. De mégis azt kell mondanom a hallottak után, hogy maga
                  naiv ember. Megbántom ezzel?</p>
               <p>- Egyáltalában nem. Én csakugyan naiv vagyok. Ezt pontosan tudom magamról. És
                  nagyon hálás vagyok érte a sorsomnak. A naivság jóságot is jelent, tisztaságot is.
                  Gyermekséget is. Az pedig nem lehet igazi tehetség, akiben nincs meg az örök
                  gyermek. Bennem megmaradt valami a hajdani kisgyermekből. Hálistennek.</p>
               <p>- Érdekes, ezt én is így szoktam mondani magamnak. És maga is. Most már értem,
                  honnan van az arckifejezésében az a gyermekes vonás. Magának néha olyan az arca,
                  mint a kisfiúké.</p>
               <p>- Ez természetes. Az ember külseje és belseje sokkal szervesebben függ össze, mint
                  általában hiszik.</p>
               <p>Most hallgattak mindaketten. És nem néztek egymásra. Magdolna a pohár mellett
                  fekvő szalmaszálat símogatta, Detky pedig a pohár oldalán dobolt. Emberek, székek
                  és kinyitott ujságok közé zsúfolva ültek, a szabadon tartott gyalogjáró-részen a
                  levegőt kereső emberek ezrei zsibongtak egymásba ütközve, s ők ott voltak ketten,
                  a legnagyobb magányban.</p>
               <p>- Megjegyzem, - szólalt meg Detky, - ez a nő magára is féltékeny volt egyszer.</p>
               <p>- Rám? Ezt nem értem. Mikor? Miért?</p>
               <p>- Mikor Mikeséknél vacsoráztunk. Ő valahogy megtudta, hogy egy nagyon szép asszony
                  hírében álló Meszlényi báróné is meg van híva. Hogyan tudta meg, azt nem is
                  sejtem. De megtudta. Vacsora után megbeszélt helyen várt engem. És miután
                  hosszasan faggatott magáról, rettenetes jelenetet csapott.</p>
               <p>Magdolna elpirult. Pontosan emlékezett arra az éjszakára és most már értette, hogy
                  akkor miért nem jelentkezett Detky telefonja. Az író folytatta.</p>
               <p>- Abban az időben sok bajt okozott köztünk valami nyilatkozat. Tudniillik egy
                  hetilap körkérdést intézett néhány emberhez, hogy ha szabadon kívánhatna valamit,
                  akkor mit kívánna. Én mindenáron szakítani akartam volna már akkor és ország-világ
                  előtt dokumentálni akartam, hogy nem vagyok szerelmes, tehát ezt
                  nyilatkoztam...</p>
               <p>- Hogy szeretne szerelmes lenni, de az nagyon nehéz. Olvastam.</p>
               <p>- Olvasta?</p>
               <p>- Úgy van. Éppen a vacsora napján a fodrásznál. Szóval az a nyilatkozat is
                  voltaképpen csak a művésznőnek szólt.</p>
               <p>- Nem. Csak másodsorban szólt neki. Elsősorban a tiszta igazság volt. És a tiszta
                  igazság ma is.</p>
               <p>Magdolna meglepetten nézett rá. Egészen mást várt. A férfi sokkal halkabban,
                  lehajtott fejjel folytatta:</p>
               <p>- Kimondhatatlanul szeretnék szerelmes lenni. De igazán szerelmes. Úgy, ahogy én
                  gondolom. Egészen, teljes lélekkel.</p>
               <p>Magdolna meglepetten várt. Hogyan, hát Detky Pál nem vall szerelmet? Hirtelen
                  csalódást érzett. A rossz kedv szárnycsapása lebbentette meg a lelkét. De
                  igyekezett összeszedni magát.</p>
               <p>- Értem. De igaza van: éppen ez a nehéz. Mikor olvastam azt a pár sort, nagyon
                  helyeseltem magának.</p>
               <p>- Nehéz, igen. Néha felbukkan valaki, és az ember lélegzete elakad: ez lehetne az.
                  Sóváran figyeli, nézegeti, várakozik: ó csak ő el ne rontaná. Ó csak hibát ne
                  csinálna. De aztán jön egy durva mozdulat. Vagy egy rikító megjegyzés. Vagy egy
                  odavetett vélemény, ami közönséges. És akkor egyszerre vége az egésznek. A
                  csodálatos madár elrepült. Az ember sóhajt egyet és azt mondja: ó be kár... Most
                  hallgasson ide, nagyon fontos dolog jön, amit szintén a ma esti beszélgetésre
                  tűztem ki.</p>
               <p>- Tessék, - szólt Magdolna, s a szíve megdobbant: most, most, tehát mégis...</p>
               <p>- Nézze, én most nem vagyok szerelmes, pedig nincs nagyobb vágyam, mint szeretni
                  valakit. Amit az imént mondtam, hogy néha felbukkan valaki, s az ember lélegzete
                  eláll, az a szigeten történt velem, mikor magát megláttam. Első szempillantásra
                  keresztülszaladt rajtam az érzés: ez az. De jól értse meg, nem a szépsége miatt.
                  Természetesen láttam, milyen szép, hiszen nem vagyok vak. De a tartásából, a
                  pillantásából, a járásából éreztem valami egyéniséget, ami megrendített. Maga
                  aztán eltűnt, mint a folyóba ejtett virág, amelyet soha többé nem lát az ember.
                  Gyakran eszembe jutott, még pedig ebben a fogalmazásban: talán ő lehetett volna
                  az, de most már mindegy, úgyis meg fogok halni. Később aztán meggyógyultam.
                  Mikeséknél váratlanul találkoztunk és megismertem. Akkor egész este csak azt
                  figyeltem, hogy maga kicsoda lehet. És még erősebben éreztem: igen, ez lehetne az.
                  Másnap küldtem is magának egy könyvet, hogy az érintkezés gyenge fonala el ne
                  szakadjon rögtön. Kaptam rá fínom, előkelő és rendkívül korrekt választ. Mintáját
                  a jól nevelt válasznak. Ettől zavarba jöttem. A szavak között keresgéltem,
                  kutattam egy szemernyi külön kedvességet. De nem találtam. Mégsem mondtam le
                  azonnal. Erősen vágytam megismerni. Sokat gondoltam magára. Tanakodtam magamban,
                  milyen úton-módon kerülhetnék a közelébe, hogy sokat beszélgessünk és megismerjem.
                  De aztán lemondtam erről. Féltem attól a látszattól, hogy megismerkedvén egy
                  arisztokrata hölggyel, most sznobságból szaladok a társasága után. Nem tudom,
                  megérti-e ezt az érzést, de én...</p>
               <p>- Hogyne érteném meg. Hiúság. A legközönségesebb férfi-hiúság.</p>
               <p>- Tessék?</p>
               <p>- Igen, igen. Ilyen hiú csak egy férfi lehet. Nem vállal egy látszatot, de közben
                  megsért egy hölgyet.</p>
               <p>- Hogyhogy megsértem? Mivel sértem meg?</p>
               <p>- Mondja, én irántam csak azért érdeklődhetik valaki, mert báróné vagyok? Aki
                  érdeklődést mutat irántam, az nem találhat engem esetleg értelmesnek, vagy
                  kellemesnek? Buta vagyok és kellemetlen, hogy irántam csak sznobságból lehet
                  érdeklődni?</p>
               <p>Ezt vidáman igyekezett mondani Magdolna, ingerkedő derűvel, mert valami komoly
                  feszültséget érzett a levegőben, amelyet fel kellett oldania. Mókázott, mint
                  ahogy a csempész tréfál a vámőrrel, hogy izgalmát leplezze. Detky azonban nem ment
                  bele a tréfába. Ránézett komolyan és mélyen.</p>
               <p>- Maga most nem azt mondja, amit gondol. Az arca nevet, de a keze itt az asztalon
                  nagyon ideges. Hallgasson meg tovább. Egyszóval lemondtam arról, hogy a közelébe
                  igyekezzem. Más okom is volt. Ha elkezdtem volna járni magához, azt kockáztattam
                  volna, hogy Zsoldos Bella magát is elkezdi telefonon piszkálni, mint Kálnayékat.
                  Ezt nem volt szabad tennem. Megint eltettem magamba a mondatot: ez lehetett volna
                  az. Aztán múlt az idő, egészen addig, amíg most meg nem láttam a burgosi szálló
                  előtt üldögélni. Megvallom, csak percek múlva szóltam. Össze kellett szedni
                  magamat. Valami végzetszerűséget éreztem abban, hogy mikor egy ocsmány átok alól
                  felszabadulok, éppen magát találom magam előtt. Azóta sokat beszélgettünk. Sok
                  mindent megtudtam magáról. Ezredrészét mindannak, amit szeretnék, de mégis sok
                  mindent. És most már sokkal biztosabban és szabadon mondhatom, ahogy itt ülünk:
                  maga lehetne az.</p>
               <p>Hosszú csend következett.</p>
               <p>- Tehát? - kérdezte végre Magdolna.</p>
               <p>- Tehát van egy nagy kérésem magához. Engedje, hogy még jobban megismerjem. Érzem,
                  hogy mélyen és teljes lélekkel magába tudnék szeretni. Ha magamba nézek, kezdem
                  úgy látni, hogy már nem is sok kell hozzá.</p>
               <p>- És mi lesz, ha ez bekövetkezik?</p>
               <p>- Hogyhogy mi lesz? Szerelmes leszek. Boldog leszek.</p>
               <p>- Tekintet nélkül arra, hogy én mit szólok hozzá?</p>
               <p>- Ha maga is szeret, ujjongó szerelem lesz. Ha nem szeret, fájdalmas szerelem
                  lesz. A viszonzás másodrendű kérdés. Én elsősorban szerelmes akarok lenni. A többi
                  csak azután jön.</p>
               <p>- S hogy velem mi történik, az mindegy? Mindjárt megkopogtatom a vállat és
                  felébresztem: halló, halló, fiatalember, én is a világon vagyok. Hogy nagyon hiú,
                  azt már megtudtam. Most azt is megtudtam, hogy nagyon önző.</p>
               <p>A férfi zavarban volt és hallgatott. Magdolna hálásan nevetett. Hálája a
                  helyzetnek szólt, amely bizonyos kis sakktábla-fölényt biztosított neki. Holott
                  kettőjük közül ő volt a zavartabbik. De miután nevetett, az előnnyel nem élt
                  vissza többé. Komoly hangon folytatta:</p>
               <p>- Ez a beszélgetés olyan mesterséges kezd lenni, mint a színdarabok párbeszédei.
                  Hagyjuk ezt abba. Komolyan felelek magának. Meg akar ismerni. Megmondom őszintén:
                  szeretném, ha megismerne. Nem azért, hogy belémszeressen, hanem azért, hogy
                  jóbarátom legyen.</p>
               <p>S ahogy ezt kimondta, arca egyszerre elváltozott, mintha kísértetet látna.
                  Egyszer, kislány korában, mikor sehogysem akaródzott megvallania maga előtt, hogy
                  szerelmes Szilágyi Ákosba, ugyanebbe az ürügybe burkolta érzelmeit és
                  vágyakozását. Most is úgy volna talán? És máris szereti ezt az embert?</p>
               <p>- Mi az, - szólt izgatott kíváncsisággal Detky, - most mi jutott eszébe?</p>
               <p>- Semmi, teljességgel ide nem tartozó dolog. Valamit elfelejtettem megírni haza.
                  Mindegy, majd pótolom. Mert el akarom mondani, amibe belekezdtem. Nagyon örülnék,
                  ha jóbarátok maradnánk ma este is, holnap is, később is, Budapesten is. Őszintén
                  sajnálnám, ha a barátságát el kellene vesztenem. Ennélfogva csak ismerjen meg,
                  amennyire lehet. Ha kérdez, felelek a kérdéseire.</p>
               <p>- Köszönöm szépen. Tehát: szerelmes most valakibe?</p>
               <p>- Tudtommal nem.</p>
               <p>- Ó de szeretnék most örömömben egy üveg pezsgőt rendelni és koccintani erre a
                  válaszra. Van egy Domecq nevű spanyol pezsgő, nem akarná megkóstolni?</p>
               <p>- Nem, ne keltsünk itt feltűnést. Nem fogunk szmokingosan pezsgőzni az utcán.
                  Kérdezzen tovább.</p>
               <p>- Jó. Szeretne szerelmes lenni?</p>
               <p>- Erre nem tudok felelni. Nem tudom, szabad-e szerelmesnek lennem...</p>
               <p>Szent Isten, gondolta magában, igen rossz útra engedte tévedni a beszélgetést. Ha
                  így folytatják, néhány pillanat múlva ott fognak tartani, hogy ő a szerelem, a
                  csók lényegét nem ismeri. Korff grófnak már elmondta ezt, az elsőnek életében.
                  Most mondja el ennek is? Hátha ezt rögtön kiábrándítja egy ilyen vallomás? Nem,
                  nem, azt nem. Mert ez olyan kedves, ez a kezdődő, szívdobogtató, melegséggel
                  teljes dolog messze idegenben... most meg kellene állítani a perceket hogy ez
                  sokáig így maradjon, ilyen fehéren csiklandozónak, ilyen ártatlanul
                  ígérgetőnek.</p>
               <p>- Nézze, Detky, mondanék én magának valamit. Mégse csináljuk ezt. Ne faggassunk és
                  ne felelgessünk. Hagyjuk menni ezt a barátságot, amely nekem igen kedves, amerre
                  akar. Figyeljük, együtt, hogy merre megy. Mindaketten értelmes és őszinte emberek
                  vagyunk. Majd megmondjuk egymásnak, hogy milyen irányban halad a dolog. Mondjuk
                  ki, hogy flört nincs. És barátkozzunk szabad, őszinte, derék pajtások módjára.
                  Akarja?</p>
               <p>- Boldogan.</p>
               <p>Ismét kezet adtak egymásnak. Detky kezet csókolt. Olyan hosszasan és olyan
                  odaadással, hogy ez már túl volt a flörtön. Vallomás volt a javából.</p>
               <p>- Az Istenért, hiszen emberek ülnek körülöttünk. Mit fognak gondolni azok?</p>
               <p>- Hogy házasok vagyunk és nagyon jól élünk. Mindakettőnk ujján jegygyűrű van, ne
                  felejtse el.</p>
               <p>Magdolna nevetett. De csak kifelé, magában nem. Mert ez alatt a kézcsók alatt
                  egyszeriben azt érezte, amit hajdan Gerzson ölelésekor a tusnádi éjszakában.
                  Csakhogy azt az embert lenézte és nem szerette. Ezt pedig melegen megkedvelte.
                  Mélységesen megrettent magában. Ha elképzelte, hogy valami csoda folytán most az
                  idegenek mind eltűnnének körülöttük, s ők ketten egyszerre zárt szobában találnák
                  magokat, neki heves és kemény harcot kellene vívnia magával, hogy ennek az
                  embernek átkarolását visszautasítsa. Mert az megkísérelné, ez kétségtelen. Valami
                  közös villamosság szikrázott köztük, amit tisztán megérzett magában is, a férfiban
                  is.</p>
               <p>- Tudja mit, ez olyan kedves este volt, hogy most már fejezzük be, mert még
                  elromlik valamiképpen.</p>
               <p>- Most? Hazamenni? Most?</p>
               <p>- Úgy van, éppen most. Holnap is lesz nap. Holnap azt fogjuk mondani egymásnak:
                  milyen kedves este volt, milyen jó, hogy nem rontotta el semmi. Menjünk, kérem.
                  Szépen hazasétálunk.</p>
               <p>- Ahogy parancsolja.</p>
               <p>Detky fizetett. Hazasétáltak gyalog. Útközben úti programmjukról beszélgettek.
                  Mert most már fel sem merült a kérdés, hogy együtt utaznak-e, vagy sem. Magdolna
                  elmondta a maga pontosan lerögzített útitervét. Detky figyelmesen hallgatta és
                  minden városnál lelkesen helyeselt.</p>
               <p>- De egy kis baj van, - mondta Magdolna, - engem autón küldenek. Meg akarják velem
                  ismertetni a Sierra Guadarrama autó-útját. Úgy megyek Ávilába és onnan Toledóba,
                  majd vasúton vissza. A vasúton együtt jöhetünk-mehetünk, de az autó felett nem
                  rendelkezem.</p>
               <p>- Hanem ki rendelkezik?</p>
               <p>- Senor Las Fontes.</p>
               <p>- Várjon csak. Mi volna, ha egyszerűen megkérném Las Fontes urat, hogy mivel
                  tollforgató ember vagyok, engedjen fel engem is arra a kocsira. Az egy személyre
                  eső költséget szívesen vállalom. Maga beleegyezik ebbe?</p>
               <p>- Otthon nem egyezném bele. Itt beleegyezem.</p>
               <p>- Ez nagyszerű. Tehát megyünk Ávilába. Jaj de örülök.</p>
               <p>- Én is örülök. De figyelmeztetem, hogy holnap vasárnap van. Az én autóm hétfőn
                  kora reggel indul. Nem tudom, hogy Senor Las Fontest hogyan fogja felkajtatni
                  holnap, mert a hivatala nincs nyitva.</p>
               <p>- Előkerítem a föld alól is.</p>
               <p>Még megbeszélték, hogy holnap együtt reggeliznek. Aztán a szállóban, mikor
                  kiléptek a felvonó ajtajából, el kellett búcsúzni.</p>
               <p>- Ne feltűnően, - mondta Magdolna, - emberek jönnek.</p>
               <p>Detky tehát könnyedén és futóan csókolt kezet. Aztán az ajtó becsukódott Magdolna
                  mögött. Mikor a világítást felkattantotta, az első, amit meglátott, lila borítékos
                  levél volt az asztalán. Majdnem sikoltva szökött oda a levélhez; megismerte a
                  saját levélpapírját. Jó csomó borítékot maga címezett meg, gondosan ráírta a
                  madridi idegenforgalmi iroda címét, saját nevét, s a cím alá: „Faites suivre s. v.
                  p.” Ezeket a borítékokat átadatta sógornőjének, Ernesztinnek, aki személyesen jött
                  fel a gyerekekért és Philért Pestre. S most a borítékok közül az első utólérte
                  Madridban. Mohón bontotta fel. Mindakét gyerek írt benne.</p>
               <p>- Drága anyuskám, - írta Klári, - értesítelek, hogy kitűnő volt idejönni,
                  Ernesztin néni nagyon kedves és a hely nagyon szép. Nem tudom, hogy te milyen szép
                  tájakon utazol, de mondhatom, mi nagyon meg vagyunk elégedve. Az egyetlen zavart
                  az okozza, hogy Ernesztin néni és Phil nem nagyon tudják elviselni egymást és
                  gyakran pörölnek, de én ilyenkor határozottan fellépek és rendet csinálok. Pocok
                  jól van, itt is kiharcoltam, hogy én adok neki enni, és ő nagyon engedelmesen
                  viselkedik. A lázát is rendesen mérem és a súlyát is. Láza nincs, da valamit
                  fogyott. Ez azonban ne aggasszon, mert az erős havasi levegőtől van. Ernesztin
                  néni azt is megígérte, hogy elvisz bennünket Hunyadszegre, mikor majd hazafelé
                  indulunk. Tehát csak utazgass nyugodtan, miattunk ne aggódjál. Számtalanszor
                  csókol és kezedet csókolja hű leányod, báró Meszlényi Klára.</p>
               <p>Magdolna mosolyogva bólintott. Tetszett neki, hogy Klári ilyen lelkiismeretesen
                  foglalkozik a Pocok egészségével. Az anyaság egyik legszebb öröme az, ha a
                  gyerekek szeretik egymást. És megmosolyogta az aláírást is: ráismert leánya
                  rátarti, fiús fejhordozására. Aztán a másik lap következett, Pocok levele:</p>
               <p>- Te egyetlen anya a világon, te legszebb muzsika, úgy örülök, hogy most írok
                  neked, mert olyan, mintha beszélgetnék veled. Ez nagyon szép hely, és éppen olyan,
                  mint az Eroica, írta Beethoven. A havasok teteje havas, pedig nyár van és a hónak
                  el kellene olvadni, de nem olvad el és este, mikor naplemente van, roppant messze
                  el lehet látni. És idejövet lovagolni kellett és én aztat nem szerettem. De Klári
                  nagyon jól lovagolt. Csak az a baj, hogy nincsen zongora itten. És kitaláltam egy
                  remek játékot, veled fogjuk ketten játszani. Az úgy lesz, hogy te csak a balkezet
                  játszod és én ebből kitalálom, hogy mit játszol. Aztán cserélünk. Ez nagyon
                  érdekes lesz. Tegnap nagyon sokat gondoltam rád, hogy mennyire szeretlek, de nem
                  szomorúságból sírtam, hanem szeretetből. Ezzel zárom soraimat és maradok szerető
                  fiad Pocok.</p>
               <p>Az anya szívéhez szorította a levelet. Hirtelen azt gondolta, hogy csenget a
                  személyzetnek és átküldi a levelet Detkyhez. Az úgyis nagyon szereti a gyerekeket.
                  Mégis meggondolta. Későn van már. És a gesztus túlságosan bizalmas lenne.</p>
               <p>- Mi lesz velem, mi lesz velem? - sóhajtotta, mikor oldalt fordult az ágyban, hogy
                  aludjék.</p>
               <p>A sóhajt tragikusnak szánta. De mosolyogva aludt el.</p>
               
            </div>
            <div type="chapter">
               <head>
               VI.
               </head>
               <p>Nagyot lélegzettek mindaketten, mikor elhagyták a Escorialt. Még a rózsák is,
                  mintha temetőben pompáztak volna itt. A halál komor fenyegetése nyomasztotta őket
                  lépten-nyomon. Egy érthetetlen, beteges lelkű hajdani király halál-imádata támadt
                  rájok. Megnézték a király iróasztala előtt a karosszéket, amelynek rézsutos volt a
                  támlája, mert a fájóslábú öregember nem tudott egyenesen ülni. Aztán kiléptek a
                  hálófülke egy kis ajtaján és visszahökkentek: hatalmas székesegyház négyemeletes
                  oltára meredt rájok. A beteg idegű angliai Erzsébet beteg idegű ellenfele, a fiát
                  láb alól eltevő rejtelmes Fülöp így lakott: ágyából a székesegyházba
                  léphetett.</p>
               <p>- Látom itt állni, - mondta Detky, - a kecskeszakállas, aszkétikus vén embert,
                  fekete bársonyban, fehér csipkegallérral, arca sárga, mint a pergament és
                  könyörtelen. Higyje el, Magdolna, jobb ma élni.</p>
               <p>Ekkor szólította először Magdolnának. Magdolna rámosolygott.</p>
               <p>- Jobb, - felelte a szemébe nézve.</p>
               <p>Aztán vitte őket a kocsi a meredek szerpentinúton. Nem ritkán olyan gépeket
                  hagyott el maga mellett, amelyek megálltak, mert hűtőjükben gőzfelhőt lihegve
                  forrt a víz. Felejthetetlenül szép tájat láttak. Hatalmas fensík tárult ki
                  előttük, s mialatt pihegtek a forróságban, jobbfelől hófehéren villogott a havasok
                  teteje.</p>
               <p>- Ó én kedveseim, - mondta Magdolna, - vajjon, hogy vannak ott a Magurán.</p>
               <p>- Ne nyugtalankodjék. Örüljön, hogy jól vannak. A kisfiúnak nagyon hasznos az a
                  levegő. Alig várom, hogy megismerjem mindakettőt. És hogy megszeressenek. Mert én
                  a magam részéről máris szeretem őket.</p>
               <p>Mindkét oldalon legelők maradoztak el mellettök, a zöld gyepen fiatal fekete bikák
                  kapták fel a fejöket a kocsi zajára. A bikaviadalokhoz való állatokat
                  tenyésztették ilyen helyeken. Némelyik állat az aszfaltos úttestre is
                  kimerészkedett, ellenséges fejbólogatással fenyegette az elsurranó gépkocsit,
                  aztán visszabaktatott legelni. Ők ketten gyönyörködve nézték a tájképet. Egymásra
                  ritkán tekintettek. Most már zavarba jöttek mind a ketten, ha pillantásuk
                  találkozott. És mindaketten vigyáztak rá, hogy kezök az ülésen egymáshoz ne
                  érjen.</p>
               <p>A hegynyereg tetején megálltak. Nagy kőemlék hirdette ott, hogy az a Puerta de
                  Guadarrama. A hegylánc kapuja. Leszálltak kissé megjáratni meredt tagjaikat. Detky
                  nagyot kiáltott hirtelen az útszéli kocsmára pillantva.</p>
               <p>- Nézze, nézze! Itt bizonyos fajta spanyol bort kínál a felírás: „El chigre.”
                  Tudja, mi ez? Csiger. Most emiatt nem fogok tudni aludni. Nincs bolondabb ember,
                  mint a nyelvész, ezt én mondom magának.</p>
               <p>- A nyelvész bolond ember, - nevetett Magdolna, - de kedves ember.</p>
               <p>Visszaültek a kocsiba. Az indulás már lefelé vitte őket. Az előbbi tájkép
                  megismétlődött a hegység másik oldalán. A gyéren lakott táj csak nagyritkán
                  mutatott egy-egy apró falut. A látvány mindig ugyanaz volt: sárgás kőházak, vörös
                  cseréptetejének halmazából kiemelkedett a jellegzetes spanyol falusi templom,
                  tornyának csapott tetején az elmaradhatatlan gólyafészek. Egy pillanat alatt
                  elsuhant a kis falu az emlékek világába, s a beláthatatlan táj megint nem adott
                  más megszakítást a pillantásnak, mint a kígyózó gépkocsi-utat, melynek szalagja
                  mentén minden száz méternél két ódon tornyocska ismétlődött.</p>
               <p>- Nézze, Pali, milyen furcsák ezek a tornyok, mik lehetnek ezek?</p>
               <p>- Fogalmam sincs. Mindjárt megkérdezem a vezetőt, de előbb kezet csókolok. Most
                  szólított először a keresztnevemen.</p>
               <p>- Nem én kezdtem, - nevetett Magdolna.</p>
               <p>A kézcsók még erősebb és még hosszabb volt, mint eddig akármelyik. Detky aztán
                  francia társalgásba elegyedett a vezetővel. Az megmagyarázta, hogy régen ez az út
                  csak szekérút volt. Téli időn ezek a tornyok vezették a szekereket, mert itt
                  embermagasságú szokott lenni a hó.</p>
               <p>Az enyhén emelkedő dombok vonala mindig süllyedt. Ha felfelé kapaszkodott valamit
                  a kocsi, háromannyit haladt lefelé a dombtető után, ahol megint új tájék
                  panorámája bontakozott ki előttük. S egy ilyen dombtetőn hirtelen meglepetéssel
                  kiáltottak fel mindaketten. És gyorsan megragadták egymás kezét. Valószínűtlen és
                  meseszerű volt, amit a távolban láttak. Lankás domboldalon ott feküdt egy
                  középkori városka álma. Sűrű tornyokkal díszlő erős bástyafal rajzolt pontos
                  négyszöget a domboldalra. Olyan volt az egész, mint egy középkori hadászati
                  raja.</p>
               <p>- Ávila, - szólt hátra a vezető, Boabdil mór király egyik vára volt.</p>
               <p>A csoda rohamosan közeledett hozzájuk. A gépkocsi befordult a teméntelenül vastag
                  bástyafal kapuján a középkorba.</p>
               <p>- Jókai, - mondta Detky.</p>
               <p>- Wells, - mondta ugyanabban a pillanatban Magdolna.</p>
               <p>Hogy valósággal a középkorba jutottak, mint valami fantasztikus regény hősei, azt
                  a képzelgést a városka utcáin semmi sem zavarta. Nem volt villamos, nem volt
                  aszfalt, nem volt városi forgalom. A kocsi megállt egy kicsiny, idillikus
                  vendéglőnél. Menetrendjük szerint bő idejök volt járkálni és megebédelni.
                  Nekivágtak a kis utcáknak. Lépten-nyomon ódon klastromfalak, bástyarészletek, mór
                  ablakok, gótikus szobrok tolongtak eléjök.</p>
               <p>- Itt született Szent Teréz, ha nem tudná, - mondta Magdolna.</p>
               <p>- De tudom. Olvastam. Itt a ház, ahol a szülei laktak, itt a templom, ahol
                  keresztelték, itt a kolostor, ahol felvette a fátyolt. Ha megáll és körülnéz, ez a
                  katolicizmus maga. Itt még az utcai kövezet is misztikus. A maga városa ez,
                  Magdolna. Mert minden asszony lelke katolikus.</p>
               <p>- Különös. Apám is mindig ezt mondta.</p>
               <p>Bandukoltak tovább. Ódon arisztokrata palotácskákat bámultak, kapufejeket,
                  kőcímereket, márványfaragásokat.</p>
               <p>- Mire gondol most? - kérdezte Magdolna.</p>
               <p>- Különöset gondoltam. Azt kérdeztem magamtól, hogy milyen lesz itt vajjon a világ
                  sok-sok száz év mulva, mondjuk ezerkilencszázhuszonegyben.</p>
               <p>Ő nem felelt. De örült a gondolat szépségének és formás fogalmazásának. Örült,
                  hogy ketten vannak. Örült, hogy ezzel az emberrel beszélhet. Olykor,
                  negyedóránként felriadt benne a gondolat: mi lesz ebből? De ezt a gondolatot nem
                  akarta látni. Elodázta, és boldogan behunyta a szemét előtte.</p>
               <p>Mentek ebédelni. Virágos lugas aljában kaptak tarka abroszos asztalt. Parasztételt
                  kértek és piros bort. Beszélgettek erről-arról, szent Terézről, középkorról,
                  várépítésről, hőségről, oromdíszekről. S egyszer Detky minden átmenet nélkül az
                  asztalra ütött.</p>
               <p>- Mi az? - kérdezte Magdolna.</p>
               <p>- Megtörtént. Köszönöm. Ebben a pillanatban végleg megéreztem, hogy szerelmes
                  vagyok magába. De úgy, ahogy vártam és reméltem. Ettől a pillanattól kezdve maga
                  jelenti nekem az életet, a világot, az eszméletet. Ne feleljen rá semmit. Engedjen
                  most boldognak lennem. Kimondhatatlanul szerelmes vagyok.</p>
               <p>Magdolna mélypirosan a tányérba nézett. Képtelen volt ránézni a férfira. A
                  lugasban madarak csicsergése figyelmeztette őket arra, hogy milyen végtelen és
                  mély a csend.</p>
               <p>- Köszönöm, hogy nem vár feleletet, - mondta végre Magdolna olyan csendesen, hogy
                  majdnem suttogásnak tetszett, - megigérem, hogy szólok, ha lesz szólnivalóm.</p>
               <p>- Boldogan várok, - súgta vissza a férfi, - nem sürgős. Akármeddig várok. Mert ez
                  biztos. Maga nem szerethet mást, csak engem. Ezt olyan biztosan érzem, mint hogy a
                  világon vagyok. Ez így lesz, és gyönyörű lesz. Most már akár másról is
                  beszélhetünk, de tudnia kell, hogy imádom. Teljes lélekkel szeretem, fenntartás
                  nélkül. Köszönöm.</p>
               <p>Magdolna ült a helyén és kénytelen volt letenni a villát, mert annyira remegett a
                  keze, hogy a villa csörömpölése elárulta volna. Egyikök sem szólt semmit. Ott
                  ültek mozdulatlanul a virágok alatt a nyár villogó hőségében. Jó soká tartott,
                  mikor a vendéglős, aki a hőség ellenére is fekete bársonykabátot viselt, odalépett
                  hozzájok. Tört angolsággal szólott:</p>
               <p>- Bocsánat, csak azt kell jelentenem, hogy számlát nem adhatok. Senor Las Fontes
                  utasítást küldött, hogy a számla a hivatalé. Ők velem dolgoznak Ávilában, kérem.
                  Ha indulás előtt kezet óhajtanak mosni, két szoba rendelkezésre áll.</p>
               <p>- Az nagyon jó lesz, - felelte Magdolna azonnal felállva.</p>
               <p>A vastag leánderfák között vasrostélyos márványlépcsőhöz értek, azon
                  felkapaszkodtak. Két ajtót tárt ki a vaskorlátos folyosóról a tulajdonos. Magdolna
                  belépett az egyikbe, Detky a másikba. A két szoba között nyitva volt a közbülső
                  ajtó. Mindakét szobában megcsordult a mosdótál vize. Magdolna jócskán tapogatta
                  hideg vízzel forró homlokát. Úgy érezte magát, mint aki pezsgőtől könnyedén
                  mámoros. Ekkor Detky megjelent a közbülső ajtóban.</p>
               <p>- Látta a Madonna körül a papírrózsákat? Ja persze, itt le van húzva a
                  függöny.</p>
               <p>Félhomály volt a Magdolna szobájában.</p>
               <p>- Miféle papírrózsákat?</p>
               <p>- Itt az ajtó mellett van egy szentkép, - mondta Detky és beljebb lépett, - azt
                  hiszem, ez a szoba is úgy van berendezve.</p>
               <p>- Miféle szentkép? - mondta ő, miután arcát megtörölte és közelebb ment egy
                  lépést.</p>
               <p>Ott állottak egymás mellett. S aminek meg kellett történnie, megtörtént. Magdolna
                  azt érezte álltában, hogy egész valója elzsibbad, és ereiben a vér valami lüktető
                  tehetetlenséggé változik. Lassan behúnyta a szemét. Vállát két kar fogta
                  keresztül. Száját egy idegen száj találta meg. Szabad ezt nekem? Szabad ezt nekem?
                  - így hebegett aléló tudata, de a másik lény közelségének és érintésének tudata
                  olyan örömmel töltötte el, hogy ez a hebegés csakhamar elhallgatott. A férfi
                  csókja ügyetlen volt, reszketeg és nem a hódító férfi zsákmányoló csókja volt,
                  hanem a szerelmes ember vak kapkodása az ősi rejtelem után. Magdolna semmit nem
                  védekezett, de vissza sem adta a csókot. Ekkor a férfi felhördült boldogságában,
                  megfogta a Magdolna két karját s a saját nyaka köré kerítette. Az asszony ez ellen
                  sem védekezett, de most már akarva-akaratlan, ő is átölelte a férfit. Ez a
                  mozdulat, amelyet a férfi diktált rá, egyszerre megtelt belső tartalommal: karjai
                  magához szorították a Detky fejét. S most már ő is visszaadta a csókot, ugyanolyan
                  félszegséggel és reszketegséggel. Ott állottak a homályos szobasarokban
                  csókolódzva, de nem ők csókolták egymást, valami nálok sokkal nagyobb és
                  kérlelhetetlen parancs, mint valami láthatatlan lény, szorította fejöket
                  egymáshoz. Magdolna vére, amely előbb tehetetlenséggé változott, most ismét
                  átlényegült, valami névtelen vággyá. Nemcsak a szája volt boldog, hanem az ujja
                  hegye, a térde, a dereka is. És ő már tudta ebben a pillanatban egész biztosan,
                  amit a másik talán csak gyáva reménnyel álmodni mert: hogy előbb, vagy utóbb ő
                  ennek a férfinak birtokává válik, akár szabad, akár nem, akár helyes, akár nem, ez
                  most már eldöntetett s legfeljebb halogatni lehet hiábavaló küzdelemmel.</p>
               <p>Gyorsan szét kellett rebbenniök, mert a Magdolna ajtaján kopogtattak. Mialatt
                  Detky villámgyorsan visszaosont a nyitott ajtón át a másik szobába, Magdolna
                  válasz helyett maga ment ajtót nyitni, hogy időt nyerjen. A soffőr állt ott.</p>
               <p>- Bocsánatot kérek, senora, de indulni kell.</p>
               <p>- Indulhatunk azonnal, készen vagyunk.</p>
               <p>- Vihetem a bőröndöket?</p>
               <p>- Hogyne, ki sem bontottam.</p>
               <p>Mindjárt ment is előre, miután sebtiben megtapogatta arcát a rizsporos pamaccsal.
                  Lement a lépcsőn, oldalt pillantott az asztalra, amely mellől csak az imént keltek
                  fel, mégis olyan nagyon-nagyon réginek tetszett az az idő, mikor a Detky
                  vallomását hallgatta. Futó és áldó pillantást vetett a lugasra, amelyet
                  valószínűleg soha az életben többé látni nem fog. A kapu előtt fogadta a
                  tulajdonos köszöntését. Aztán beszállt egyedül, várván útitársát. Jött az is
                  kisvártatva, beült. Nem mertek egymásra nézni. De a két kéz azonnal megtalálta
                  egymást. És a Magdolna keze érezte, hogy a másik kéz lassan vonni kezdi.</p>
               <p>- Vigyázzon, - mondta halkan, - a vezető előtt tükör van. Hátralát.</p>
               <p>Detky odanézett, ölelést kereső kézmozdulata ellanyhult. Mikor a bástya
                  alagútszerű kapuján kirobogtak, mind a ketten hátranéztek. Aztán - a csók óta most
                  először - egymásra. Aztán megint vissza a távolodó mesebeli városra.</p>
               <p>- Nézze, Magdolna, ahogy a nap rásüt a szürke kőre, olyan tündöklést kap az egész,
                  mintha színaranyból volna. Ávila. Aranyváros. Nem lehet elhinni. És nem lehet
                  elfelejteni soha többé.</p>
               <p>Soká robogtak némán megint. Magdolnának mindenáron pihennie kellett. Férje óta
                  most csókolta meg a száját férfi először. De ha még őszintébben meggondolta:
                  szegény boldogult Meszlényi Zoltánnal soha igazi szerelmi csókot nem váltott.
                  Házasságuk zavaró emlékű legelején olyan csókok estek köztük, amelyekben a sorsát
                  megadással tűrő asszony nem vett részt. Később aztán nem igen csókolództak,
                  Meszlényi Zoltán nem volt forró természetű ember. „Harminchárom éves vagyok, -
                  gondolta Magdolna, - tizennyolc voltam, mikor Szilágyi Ákos megcsókolt. Annak
                  tizenöt éve. És most ez.” Visszaidézte magában annak a pár pillanatnak
                  felháborítóan boldog ízét. Igen, meg lehet érteni, hogy asszonyok ezért
                  bolondságokat csinálnak. De az élet ennél is többet tud adni annak, akinek ad.
                  Neki talán most adni fog. A sors. A sorsot Detky Pálnak hívják. Ennek az embernek
                  képét és személyét öltötte magára. Iró. Okos és kedves ember. Jónak látszik,
                  gyengédnek, igaznak. Milyen különös, hogy ilyen egészen távolról lehet valakit
                  gondolatainkba vonnunk, aki itt ül közvetlen mellettünk. „Vajjon szerelmes vagyok
                  belé? Nem tudom. Könnyű lenne, ha most el kellene szakadnom tőle? Nem, nagyon
                  fájna. Nagyon-nagyon fájna. Szerelmes vagyok belé? Nem tudom. És most mi lesz?
                  Toledóban megint csókok következnek, mihelyt zavartalan helyzetbe kerülünk. És ő
                  kérni fog. Támadni fog. Rimánkodni fog. Közben csókolni fog. Azzal az ördögien
                  édes, bódító csókkal. Szent Isten, mi lesz?”</p>
               <p>Detky keze megérintette az övét.</p>
               <p>- Mi az?</p>
               <p>- Itt ül mellettem és ki tudja, hova gondol. Az az érzésem, hogy most nagyon
                  messze van tőlem. Mire gondolt?</p>
               <p>- Magáról gondolkozom folyton. Tovább is gondolkoznám, ha hagyna. De felzavar.</p>
               <p>- Pardon, méltóztassék. Nem zavarom.</p>
               <p>Nevettek. Hallgattak. A kezek olykor lopva megcirógatták egymást. Hosszú szünet
                  után a férfi szólt.</p>
               <p>- Szeret?</p>
               <p>- Nem tudom.</p>
               <p>- De fog szeretni?</p>
               <p>- Nem tudom. Azt hiszem, igen.</p>
               <p>- Egyelőre egy cseppet sem szeret?</p>
               <p>- Dehogy nem. Nem így értettem. Nagyon szeretem. De én is úgy vagyok, mint maga.
                  Én nem szeretni szeretnék, hanem szerelmes lenni. Teljes lélekkel, egészen.</p>
               <p>- Mondja, mit érzett, mikor... mikor megcsókoltam?</p>
               <p>- Boldogságot.</p>
               <p>- Hiszen akkor szeret.</p>
               <p>- Ne faggasson. Nem tudom. Inkább beszélgessünk valamit.</p>
               <p>- Legjobban verseket szeretnék szavalni.</p>
               <p>- Szívesen hallgatnám. Szeretem a verseket. Mikor kislánykoromban egy úgynevezett
                  érdekes emberért rajongtam, akkor lázasan kerestem a helyzetre illő verseket.
                  Rájöttem, hogy amit tanulás közben olyan véghetetlenül untam, milyen szép.
                  Felfedeztem magamnak Petőfit, meg a többieket.</p>
               <p>- Maga is? Én is most pótolom felnőtt fejjel, amit valaha elmulasztottam.
                  Tizennyolc éves koromban elolvastam a Bovarynét. Faltam. Tetszett. Tavaly megint
                  elolvastam és rájöttem, hogy első olvasáskor fogalmam sem volt róla, mi van benne.
                  Mindig azt hittem, hogy szerelmi regény. Most rájöttem, hogy egész másról van szó
                  abban, amit ez a vidéki francia orvos írt. Könyvet írt arról, hogy az emberi lélek
                  hogyan indul neki illuziókkal telten az életnek, hogyan veszti el őket sorra s
                  mikor nem maradt semmi, hogyan kell meghalni, mert illuziók nélkül az igazi lélek
                  nem élhet. Most már látom a regény belső munkáját. Látom, hogy ez az orvos, aki
                  hosszú évekig írta a könyvet, milyen józan tervvel dolgozott, hogyan indította el
                  a főalakot, hogyan sorolta fel illuzióit és hogyan veszíttette el vele valamennyit
                  - erre nem tudok más szót használni: taxatíve. Mintha külön papíron jegyzetek
                  lettek volna a munkája mellett. Mikor Emma egy illuziója elveszett, a jegyzetekből
                  kipipázott egy sort. De ezt nem megrovásképpen mondom, csak magyarázom, mint
                  ahogy az építőművész munkáját magyarázza az ifjú pallér, mert ő belelát. És tanul
                  tőle. Milyen szép és bátor téma... Illuziókról regényt írni... A szó maga is olyan
                  szép. Ki nem állhatom az idegen szavakat, de ezt az egyet szeretem. Mint ahogy
                  minden antiszemitának megvan a maga kivételes és kedvenc zsidaja. Illuzió... szép
                  hangokból van összerakva. Általában figyelje meg, hogy az „i” meg az „el”
                  összeköttetése nagyon szerencsés. Millió. Liliom. Illan, Lila. Mondja, nem baj,
                  hogy ilyen unalmas dolgokat fecsegek magának?</p>
               <p>- Nem unalmas. Csak beszéljen akármit, nagyon jól esik hallani. Ne is tünődjék,
                  hogy mit beszéljen. Csak mondja, ami eszébe jut.</p>
               <p>- Szeret?</p>
               <p>- Nem, ne ezt. Ne faggasson.</p>
               <p>- Hát jó. Miről beszéltünk? Igen, klasszikus olvasmányaink új értékeléséről.</p>
               <p>- Versekről beszéltünk.</p>
               <p>- Úgy is jó. Klasszikus versek új értékeléséről. A minap ez a két sor jutott
                  eszembe: „Ábrándozás az élet megrontója. Mely kancsalul festett egekbe néz.” Ezt
                  maga is tudja, mint ahogy mindenki tudja. És mindenki únja. Pedig ez a két sor
                  remek. Erős, tehetséges és kegyetlen. Gondolja maga elé azt az arcot, az ábrándozó
                  arcot, amint negédes lírával és olyan nevetséges önbolondítással bámészkodik a
                  való élet helyett a színházi mennybolt kulisszáiba, hogy kancsalít belé. Gyilkos
                  két sor, az ember megijed saját ábrándjaitól. Tegye egymás mellé a Bovarynét és
                  ezt a két sort. Mind a kettő ábrándokról beszél. Hatalmas kompozició olajban, és
                  mellette egy odavetett, tehetséges toll-karikatúra. Pedig a téma ugyanaz.</p>
               <p>- Szóval, nem szabad ábrándozni.</p>
               <p>- Helytelen fogalmazás. Itt is az a parancs, mint az élet minden egyéb
                  részletében: minden szabad, ami sikerül. Nekem szabad volt arról ábrándoznom, hogy
                  egyszer igazán szerelmes leszek, mert a végén sikerült. Ha elgázolt volna a vonat,
                  mielőtt Burgosban találkoztam volna magával, mi lett volna az életem? Gyorsan
                  kijavított tévedés. Sajtóhiba, amely felett elfut a szem...</p>
               <p>- És a munkája? Hiszen maga tehetséges ember és hivatása van.</p>
               <p>- Hogyne. Eddig ugyan még nem írtam semmit abból, amit akartam, de tudom, hogy jó
                  író vagyok. Csakhogy a művésznek táplálék kell. A tehetség is enni akar. A
                  tehetség ételét úgy hívjuk, hogy lelki élmény. Az igazi tehetség nagyétű. Én csak
                  most fogok tudni igazán dolgozni, mióta ilyen szerelmes lettem. Amit most
                  beszélek magának, az bizonyára kissé rajongónak és mértéktelennek hangzik, de
                  higyje el, ez így van. Engem csak egy nagy szerelem tehetett emberré, ezt mindig
                  tudtam és éreztem. Most végre megkezdődik az igazi emberségem. Maga azzal, hogy
                  olyan, amilyen, megmentett egy tehetséges embert a tehetsége számára. Abban a
                  szerelemben, amit maga iránt érzek, mélységes hála is van. Ó édes, egyetlen,
                  elragadó, bűbájos jószág, hiszen magának nedves a szeme.</p>
               <p>Magdolnának csakugyan fátyolos volt a nézése a meghatottságtól. Most ő fogta meg a
                  férfi kezét.</p>
               <p>- Nézze, Pali, magának tudnia kell, hogy ez nagyon nagy dolog, ami most velem
                  történik. Én szerelem nélkül mentem férjhez, szerelem nélkül való hétköznapi
                  tisztességben éltem évekig a házasságomat. Akkor özvegy lettem két gyerekkel,
                  akiket mindenekfelett imádok. Soha férfit a férjemen kívül nem ismertem. Soha
                  udvarlót az első szónál nem engedtem tovább. Hogy mennyit lehet hinni az udvarló
                  szavakból, hogy milyenek belülről a férfiak, hogy meddig tart egy érzés, nekem
                  ezekről a kérdésekről fogalmam nincs. Én nemcsak naiv vagyok, mint maga, hanem
                  tudatlan is. Velem roppant könnyű elbánni.</p>
               <p>- Ezt nem értem. Ha olyan könnyű, akkor miért nem volt eddig senkije sem?</p>
               <p>- Úgy értettem, hogy magának könnyű.</p>
               <p>- Miért nekem, és miért másnak nem?</p>
               <p>- Istenem, miért ne mondjam ki, ha már eddig jutottunk: mert érzem, hogy szerelmes
                  leszek magába. Ha ugyan már eddig is nem vagyok az. Lássa, annyira iskolátlan
                  vagyok ezen a téren, hogy még magamnak sem tudok felelni erre a kérdésre. Szóval,
                  magának roppant könnyű velem elbánni. Amit mond, azt én elhiszem. Amit most arról
                  mondott, hogy milyen fontos lehetek én a maga életében, azt rögtön elhittem. Ez
                  hatott meg. És nagyon nagy örömet is szerzett. Mert maga nekem nagyon kedves, és
                  ha én általam megtalálhatja a munkáját és önmagát, az nekem olyan öröm, hogy
                  ujjongani szeretnék.</p>
               <p>- Drága. Most már nem én kérdezem magától, hogy szeret-e. Én világosíthatom fel
                  magát, hogy igen, szeret. Emlékeztetem arra, hogy előre megmondtam: így lesz.</p>
               <p>- Honnan tudta?</p>
               <p>- Nagyon gondosan és szigorúan megmértem mindakettőnket. És azt mondtam magamban:
                  ez a két ember ízlésben, életkorban, felfogásban, jellem dolgában egymáshoz való,
                  ezek meg fogják egymást találni.</p>
               <p>- De hiszen alig ismert. Csak annyit tud rólam, amennyit én elmondtam, és az nem
                  sok.</p>
               <p>- Nem sok, de lényeges. És tudja meg, hogy én is korlátlanul, vak bizalommal
                  mindent elhiszek magának, amit mond. És nem is lehet másként. Mindaketten
                  jóhiszemű, sőt talán hiszékeny emberek vagyunk. A kételkedés fegyvere nem nekünk
                  való, mi azzal nem tudunk bánni. Mi hinni fogunk egymásnak, jó? Miért habozik? Még
                  mindig nem nyugodott bele, hogy maga is szerelmes? Nos? Magdolna, most felelni
                  kell!</p>
               <p>- De igen. Belenyugodtam.</p>
               <p>- Lássa. Tehát szeretjük egymást. Ennélfogva...</p>
               <p>- Várjon csak, még nem fejeztem be. Ott hagytam abba, hogy velem roppant könnyű
                  elbánni, mert én hiszek. Figyelmeztetni akarom, hogy nagy felelősséget vesz
                  magára. Én tehetetlen vagyok. Aki megtámadja a jól felfegyverzett ellenfelet, az
                  csak saját magáért felelős. De aki a tehetetlent tönkreteszi, az...</p>
               <p>- Ne fejezze be, kérem. Én úgy szeretem magát, hogy ez egy életre szól. És ezt az
                  életet csak egy módon tudom elképzelni: maga mellett élni, dolgozni és magával
                  együtt megöregedni. Hogy tisztességes ember vagyok, azt magának tudnia kell. Mint
                  ilyen mondom, hogy tisztában vagyok vele, mibe akarom vinni magát. Ezt a
                  felelősséget vállalom. Ha nem tart csekélynek magához, akkor határozza el, hogy
                  mihelyt lehet, hozzám jön feleségül.</p>
               <p>- Ezt most nem határozhatom el, drágám. Előbb össze kell melegednie a
                  gyerekeimmel. Én csak akkor lehetek a magáé, ha azok magát nagyon megszeretik. És
                  még azután ott van a maga kötöttsége. Az a szegény, beteg, akit én nem
                  ismerek...</p>
               <p>- Igen ez így van. Kínos és szégyenletes gondolat valakinek a halálát várni. De
                  legalább ne mondjuk ki ezentúl. És szótlanul várjunk. Ha szeret.</p>
               <p>- Szeretem.</p>
               <p>- Akkor minden rendben van. Sőt előre megmondom magának, hogy még százszor jobban
                  fog szeretni. Mert ha látni fogja, hogy milyen embert csinált belőlem ezzel a
                  szerelemmel, ha látni fogja, milyen sikere vagyok én magának... Szent Isten,
                  hiszen itt vagyunk Toledóban.</p>
               <p>Ámulva pillantottak ki mindaketten. Már egy székesegyház hatalmas fala mellett
                  haladt a gépkocsi, most fordult be a nagyobb forgalom felé.</p>
               <p>- Mi jól csináljuk, - mondta Magdolna, - egyszer utazunk életünkben
                  Spanyolországban és mindent elhagyunk menni magunk mellett. Azt sem tudom, hogyan
                  érkeztünk ide. Órákon és órákon át.</p>
               <p>- Sajnálja?</p>
               <p>- Nem sajnálom.</p>
               <p>- Én sem. Odaadnék még tíz várost ráadásul.</p>
               <p>A gépkocsi nagyvárosi szálló előtt állott meg. A portás nagy udvariassággal
                  fogadta őket, átvette útleveleiket és átadta szobáik kulcsát.</p>
               <p>- Hány óra, - kérdezte a felvonóban Magdolna, - különben nem bánom, akárhány óra,
                  én most fürödni akarok. Meghalok egy fürdőért.</p>
               <p>- Együtt a halálba, - szólt Detky, - én is azonnal a vízbe ugrom. Tehát?</p>
               <p>- Tehát várjunk csak: kicsomagolás, fürdő, átöltözés... pontosan másfél óra mulva
                  itt a hallban, jó?</p>
               <p>- Helyes. Majd beszólok magáért.</p>
               <p>Magdolna szíve megrebbent.</p>
               <p>- Nem, semmiesetre. Lent a hallban. Viszontlátásra.</p>
               <p>Szobájában kicsomagolás helyett még leült gondolkodni. Semmire nem vágyott jobban,
                  mint hogy Detky ismét a karjaiba vegye és megcsókolja. Egy percig. Egy félpercig.
                  Aztán lehet sietni a hallba. Miért tiltakozott mégis vágya ellen? Nem volt nehéz
                  megoldania a kérdést. Teljes élete a legszigorúbb nyárspolgári tisztesség medrébe
                  ágyazódott eddig. Ehhez alakultak szokásai, mondatai, mozdulatai. Apáca sem
                  ásódhatott volna mélyebben a testiség ellen való konok és elvi tiltakozás
                  talajába. Termete a villamoson öntudatlanul húzódott el a férfiszomszéd mellől.
                  Soha nem táncolt, mert boldogult férje nem szerette, ha idegen férfiak hozzáérnek.
                  Udvarló mondatokra kész feleletei voltak, amelyeket úgy mondott ki, hogy oda sem
                  gondolt. Most is gondolkodás nélkül tolta el magától a lehetőséget, hogy valaki
                  bejőjjön a szobájába. Most már bánja azt az elmulasztott csókot de már késő. Detky
                  szemérmes ember, fél a tolakodás látszatától, ez az ember bizony nem fog újra
                  kísérletezni, mielőtt lemennek. Szép engedelmesen ott fog várakozni a hallban.
                  Pedig lebeg közöttük valami, ami elkerülhetetlen. Aminek be kell következnie,
                  mint ahogy az a csók bekövetkezett Ávilában. Bezzeg ha egy gyakorlott és elszánt
                  szoknyavadász kerülne ilyen helyzetbe egy könnyedebb felfogásban nevelt
                  asszonnyal, nem táncolnának így viselkedési árnyalatok körül. Ó be nehéz a
                  tisztességeseknek. Tétlenül várják az alkalmat, mint a koldus, hogy a véletlen
                  dobja oda nekik.</p>
               <p>Sietve kicsomagolt, nem is rakva ki mindent a helyére, aztán a fürdőbe lépett.
                  Alaposan akart fürödni a nagy hőségben megtett utazás után. S ahogy szappanozta
                  magát, úgy szemlélte testét, mint valami rejtelmet, amelynek kiismerhetetlensége
                  most egyszerre megnyilatkozott előtte. Mi fog ezzel a testtel történni? Követni
                  tudja a lelket, hogy ismeretlen ájulatban a megdicsőülésbe emelkedjék, vagy a
                  repülésre képtelenül az örök reménytelenségbe omlik és úgy töri össze a benne lakó
                  lelket is, mint a lezuhant repülőgép a pilótát? Magdolnának egyszerre rettegő
                  vágya támadt, hogy magára kapkodja ruháit, összeszedje holmiját és valami hátsó
                  lépcsőn át menekülve, minden búcsúszó nélkül siessen haza Budapestre, az egyhangú
                  napi gondok békességébe, a mindhalálig való szerelemtelenségbe. De tudta, hogy már
                  késő. Már nincs ereje elmenni. Mert szerelmes.</p>
               <p>Pontosan találkoztak a megbeszélt időben, annyira pontosan, hogy egyszerre léptek
                  a felvonóhoz. Felcsengették s már kezdtek tanácskozni.</p>
               <p>- Nekem nincs kedvem vacsorázni, - mondta Magdolna, - de maga biztosan eszik
                  valamit. Azt gondolom, hogy menjünk a városba csatangolni, valahol aztán
                  leülhetünk, ahol maga ehetik. Ott haditanácsot tartunk. Itt egy „Guide of Toledo”
                  a kezemben, ezt az asztalomra készítették. Átfutottam, most már mindenhova későn
                  van menni, csak a holnapi programmról lehet szó.</p>
               <p>- Én tudom, hova menjünk. Megkeressük azt a kocsmát, ahol Cervantes lakott.</p>
               <p>A kocsmát hamarosan megtudták a portástól. „Posada de la Sangre.” Odaballagtak,
                  alig kellett egy-két percet menniök. Szerény kis fogadót találtak, de vendéglő
                  nélkül. Mindenesetre megnézték. Csendes, idillikus, köves udvarra mentek be. Az
                  első emeletet fakorlátos folyosó futotta körül. Ott fenn egyik szobácskában lakott
                  Cervantes, ott írta a Don Quijote egy részét. Detky alig tudott megválni a
                  látványtól.</p>
               <p>- Azon gondolkozom, tudja, hogy milyen nyomorúságos kis lyuk lehet az. Bizonyosan
                  nem fért el benne több az ágyon és szekrényen vagy ládán kívül, mint az az asztal,
                  ahol az a rokkant katona bemártotta a lúdtollat a kalamárisba és rótta a sorokat.
                  Bezzeg Byronnak kíséret kellett, inas, aki kedvenc madarait hordozta utána
                  kalitkában. De a nagyobb az volt, aki ott fenn kuporgott abban a kis szobában.</p>
               <p>Megindultak kifelé. A kapuban szamarat találtak kikötve. Annak Magdolna
                  megvakargatta a homlokát.</p>
               <p>- Hogyan tudja őket összehasonlítani? Nekem nincs rá alapom.</p>
               <p>- Van alap. És különös, hogy mindig ehhez az alaphoz érkezünk el: az illuzióhoz.
                  Byron az illuziótlanság költője volt, férfi-Bovaryné, aki minden illuziójának
                  veszte után is élve maradt és azt keseregte, hogy élve maradt. De Cervantes az
                  igazi illuzió költője volt. Olyan embert írt, akitől az ábrándját nem lehet
                  elvenni. Az én számomra Don Quijote maga is nagy költő, nemcsak az, aki megírta.
                  Don Quijote mindent valóságnak tartott, mihelyt elkezdte hinni. És mivel hitte,
                  valóság is volt. Az emberek azt hiszik, hogy Rocinante gebe volt, tobosói Dulcinea
                  pedig tenyeres-talpas, durva szolgáló. Én azonban tudom, hogy Rocinante táltos
                  volt, Dulcinea pedig az álmok királynője. Mert a hit erősebb, mint a valóság.
                  Magdolna, fogadjuk meg, hogy mindig hiszünk egymásnak.</p>
               <p>- Nekem már nem kell megfogadnom, - mosolygott Magdolna.</p>
               <p>Egy lámpa alatt megállottak és megállapították a Guideból, hogy pár lépésnyire
                  vannak a Zocodover-tértől. Odamentek. Ott találták az El Espanol-kávéházat.
                  Leültek a nyitott terrasz tömött közönsége közé. Még nem is rendelhettek, már ott
                  termett egy eleven szemű fiúcska és cipőtisztításra kínálkozott. Egyszerre néztek
                  rá és egyszerre mondtak neki barátságosan igent. Aztán egymásra néztek és tudták,
                  hogy mindaketten a Magdolna gyerekeire gondolnak.</p>
               <p>Detky aztán rántottát hozatott belesütött paprikával, Magdolna feketét. Míg Detky
                  evett, Magdolna a könyvet tanulmányozta.</p>
               <p>- Elég véres helyen ülünk, - mondta, - abból a toronyból hirdették ki a halálos
                  ítéleteket. Alatta a kaput Vérkapunak hívják. Itt volt az inkvizició piaca. Itt is
                  égették el máglyán a boldogtalanokat. A kíváncsiak itt körül ezekből az ablakokból
                  nézték az égetést.</p>
               <p>- Érdekes. Tudja-e, hogy Kolumbust is az elégetés veszedelme fenyegette?</p>
               <p>- Nem tudtam. Általában mondja el nekem, mit akar Kolumbusról írni. Mert
                  említette, hogy ezzel a gondolattal foglalkozik.</p>
               <p>- Nagyon szép a témám. Már sokat olvastam hozzá, és most mindannak az íze, szaga,
                  színe, amiben részem van, kitűnő segítség lesz ehhez a munkához. Képzeljen el egy
                  öregedő, már egészen ősz, különös, megszállott bolondot, aki elhatározta, hogy a
                  föld gömbölyű, tehát ha ő India kincseit keresi, úgy is eljut oda, ha nyugat felé
                  indul. Tudományos készültsége ennek az embernek nem volt semmi. Csak valami vad és
                  dühös, eszelős hite önmagában. Amit akkor tervezett, az megfelel annak, mintha ma
                  valaki, tudományos készültség nélkül, tőkét akarna szerezni, hogy a holdba
                  utazhassék. Még hozzá ez háború alatt történt. A kincstár olyan üres volt, hogy a
                  királyné zálogba tette ékszereit. Képzelje el, hogy a világháború alatt egy konok
                  magántudósnak sikerül kihallgatást kapnia Ferenc Józseftől, megjelenik és állami
                  támogatást kér egy holdbéli útra. Kolumbus ezt csinálta. De sikerült állami
                  hajókat, legénységet és embereket kapnia.</p>
               <p>- Elég különös. Hogyan csinálta?</p>
               <p>- Rábeszélő készséggel. Áradt belőle az önmagába vetett hit. Bibliát hordott
                  magánál és az embereknek mutogatta a szent könyvben azokat a részeket, amelyek
                  csak őrá és nagy tervére vonatkozhattak. A salamancai egyetem tanári kara,
                  amelytől katolikus Ferdinánd szakértő véleményt kért, azzal fenyegette Kolumbust,
                  hogy ha őrült tervét, amely az egyházatyák tanításával ellenkezik, nem hagyja
                  abba, az inkvicizió elé állítják és megégettetik. De ő nem hagyta abba. Nos tehát.
                  Mindez nem az én témám. Az most jön. Ez a Kolumbus, aki nem számított épeszű
                  embernek, s akit csúfolódó gyerekek követtek az utcán, beleszeretett egy szegény,
                  de igen előkelő árvaleányba. Nemes családból származott a leány, alig több a
                  gyereknél. Kolumbus pedig az ötven felé közeledett. S a leány sem tudott a
                  különös emberből áradó erőnek ellentállni. Hozzáköltözött. Vadházasságban éltek.
                  Volt Kolumbusnak már két fia, akiknek anyja meghalt, de ezzel nem akarom most
                  bonyolultabbá tenni a történetet. Én azt akarom megírni, hogy mikor Kolumbus
                  készülődik az őrült útra, ez a szerelmes nő azt mondja neki: „Kristóf, ne utazzál
                  el, mert engem kerülget valaki, aki tetszik nekem. Hozzám való fiatal fiú! De én
                  téged szeretlek és nem akarlak megcsalni. Ne utazzál el, éldegéljünk tovább is
                  eddigi nyomorúságunkban a térképmásolásból. Csak ne menj el, mert akkor engem
                  elvesztesz.” Azt szeretném megírni, hogyan vívódik ebben az emberben a küldetés
                  és a szerelem. Mert a nőt nagyon szereti. Megírom, hogyan költözött indulás előtt
                  kolostorba, hogy számot vessen lelkével. S utolsó napon jön hozzá az asszony,
                  hátha mégis visszatarthatja. És a küldetés győz. Látom magam előtt az ősz embert,
                  amint kilép a kolostor kapuján és elindul a hegyfok ösvényén lefelé, vissza sem
                  nézve az asszonyra, akit már magában el is veszített. Lent várnak a hajók a vízen
                  és kilátni az óceánra, amelynek nincsen határa.</p>
               <p>- Nagyon szép.</p>
               <p>- Tudnám még folytatni: milyen bámulatos ünnepléssel fogadják, mikor
                  visszaérkezik, de ő csak a nőt keresi. És annak hült helyét találja. Azonban ez
                  nekem már felesleges. Nekem ott már vége van a problémának, mihelyt ő küldetés és
                  szerelem között választott.</p>
               <p>- Mit ír ebből? Darabot, vagy regényt?</p>
               <p>- Még nem tudom. Nagyon kínálkozik darabnak. De én most nem akarok közel menni a
                  színházhoz. Én az egész környezetemet meg akarom tisztítani. Magával az én egész
                  életem újra kezdődik. Illetve elkezdődik. Mert ami eddig volt, az nem volt
                  élet.</p>
               <p>- Várjon csak. Maga úgy érzi, hogy a témája inkább színdarabnak való.</p>
               <p>- Százszor inkább, mint regénynek.</p>
               <p>- De maga mégis regényt ír belőle miattam.</p>
               <p>- Úgy van.</p>
               <p>- Vagyis a témája ellenkezőjét csinálja: a szerelmet választja a küldetés
                  helyett.</p>
               <p>Detky ránézett Magdolnára. Gondolkozott.</p>
               <p>- Le kellene most térdelnem és hálát adnom az Istennek, hogy ilyen asszonnyal
                  találkoztam, mint maga. Nem is hittem, hogy ilyen van. Hát jó. Darabot fogok írni.
                  De magának, magáért, maga által. Tudja, a színház nagyon veszedelmes világ. Ott
                  csak arról van szó, hogy ketten egymáséi lesznek. A legtöbb darab erről szól. A
                  levegő ott olyan forró, hogy ami éghető anyag oda bekerül, hamar lángot vet. Mikor
                  az imént azt mondtam, hogy inkább regényt írok, arra gondoltam, hogy nem akarom
                  magát soha megcsalni. De ezt a gondolatot máris szégyellem. Szégyellem, hogy
                  ennek a lehetősége is felmerülhetett bennem.</p>
               <p>Szünet következett. Aztán a férfi akadozva, gyáván folytatta:</p>
               <p>- Van egy kérésem magához. Nem akarom soha megcsalni magát. De ne tegye ezt
                  nehézzé nekem. Ne hagyjon sokáig várni.</p>
               <p>A spanyol kisfiú köhécselt, hogy észrevétesse magát. Már rég befejezte mind a két
                  pár cipőt, de a két idegen nagyon belemerült a beszélgetésbe. Most felrezzentek.
                  Mind a kettő egy-egy pesetát adott neki. Egész nap nem kereshetett ennyit. Úgy
                  szaladt el, mint a nyúl. Félt, hogy meggondolják és visszakérnek belőle.</p>
               <p>- Nos? - sürgette Detky rekedten és sóvárogva a választ.</p>
               <p>- Én most nem felelhetek semmit, - mondta Magdolna remegő hangon, - még pedig
                  azért, mert maga valamit még nem tud rólam. De ezt a valamit holnap reggel meg
                  fogom mondani.</p>
               <p>- Mi az, - riadt fel a férfi, - mit nem tudok? Van valakije?</p>
               <p>- Nincs senkim és soha nem is volt.</p>
               <p>- Igéret köti, vagy fogadalom, vagy ilyesféle?</p>
               <p>- Nem köt semmi. Teljesen szabad vagyok.</p>
               <p>- Vagy talán még sem szeret?</p>
               <p>- De igen, szeretem. Most már bizonyos vagyok benne.</p>
               <p>- Akkor el sem tudom képzelni, hogy... És miért csak holnap mondja meg? Miben
                  különbözik a holnap reggel a ma estétől?</p>
               <p>- Ne faggasson. Csak holnap reggel felelhetek.</p>
               <p>- Figyelmeztetem, hogy most fájdalmat okoz nekem.</p>
               <p>- Sajnálom és bocsánatot kérek. De én ezt nagyon meggondoltam. Most jó volna
                  fizetni, elég fáradtak vagyunk és holnap nagyon sok a néznivaló.</p>
               <p>Detky nagyot sóhajtott és igen szomorú arcot vágott. Magdolna így rendkívül
                  kedvesnek és szeretni valónak találta. Volt az arcában, sokkal jobban, mint
                  máskor, valami kisfiús, valami bánatosan duzzogó. Mintha csak Pocok vett volna
                  rossznéven valamit Klárinak. Ha lehetett volna, jobbról-balról megcsókolta volna
                  és ezt mondta volna neki: „Ó te csacsi, hiszen most nyugodtam bele, hogy a tied
                  leszek, még ma a tied leszek, mert nem bírom tovább a vergődést és a harcot
                  magammal, legyen, ami lesz. Nem neked kell bánatosnak lenned, hanem nekem, mert
                  holnap reggel talán azt kell mondanom neked, hogy minden hiába, én nem vagyok nő,
                  búcsúzzál el szépen tőlem, hagyj mennem az örökös magányosságba.”</p>
               <p>A férfi fizetett, aztán udvariasan várta, hogy Magdolna asztalt bontson. Túlságos
                  udvariassággal, mint a duzzogó férfiak szokták. Megindultak hazafelé. Az úton
                  csak néhány közömbös szót váltottak. A portásnál felíratták, hogy nyolcra kérnek
                  reggelit a szalónjukba.</p>
               <p>- Bocsánat, - mondta a portás, - egy üzenetet kell átadnom. Senor Las Fontes
                  telefonált Madridból. Azt üzeni, hogy az autón, amely természetesen rendelkezésre
                  áll holnap egész nap a város megtekintésére, szíveskedjék vendégül látni Jacobs
                  Alfred urat, a Times munkatársát, aki szintén a Las Fontes úr vendége. Maga Jacobs
                  úr sokáig várt itt, de aztán lefeküdt. Azt kéri, hogy kegyeskedjenek vele reggel
                  kilenckor itt lenn találkozni. Esetleg más időpontot megjelölni.</p>
               <p>Detky félhangon, bosszúsan mondta a foga között magyarul:</p>
               <p>- Harmadik? A fene egye meg.</p>
               <p>Magdolna bólintott rá, hogy neki is ez a véleménye. De a portásnak így felelt:</p>
               <p>- Mondják meg, kérem, Jacobs úrnak, hogy, mindaketten nagyon örvendünk és a kilenc
                  óra nekünk is alkalmas. Itt lent fogjuk megtalálni egymást mindahárman. Jó
                  éjszakát.</p>
               <p>Indultak a felvonóhoz. Az álmos alkalmazott unottan nyomta be a harmadik emelet
                  gombját, Magdolna benyult a táskájába és kivette belőle a pénztárcáját.</p>
               <p>- Nézze, megkérem magát valamire. Vegye magához a pénzemet. Én tudniillik nem
                  zárom be az ajtómat, mert reggel nem akarok felkelni ajtót nyitni, mikor a
                  reggelit hozzák.</p>
               <p>Detky átvette a pénztárcát és rábámult Magdolnára, mint akit hűdés ért. De
                  Magdolna arca mozdulatlan maradt. A harmadikra értek. Kiléptek a felvonóból. Ott
                  irányaik elváltak. Detky megfogta a Magdolna kezét, hogy megcsókolja. Mindegyik
                  kéz érezte a másikról, hogy reszket.</p>
               <p>- Jó éjszakát, Magdolna.</p>
               <p>- Viszontlátásra.</p>
               <p>A férfi felhördült, mint aki nem meri elhinni saját boldogságát.</p>
               <p>- Magdolna...</p>
               <p>- Viszontlátásra, - ismételte ő nyugodtan és elindult saját szobája felé.</p>
               <p>De csak a hangja volt nyugodt, ő nem. Szobájában neki dőlt a falnak és szívére
                  tette a kezét. Aztán sebbel-lobbal levetkőzött. Úgy dobálta ruhadarabjait, mintha
                  haragudnék rájok. Lábát papucsba bújtatta. Egyetlen szál virágos pongyolát öltött
                  magára. Leült. És forró homlokát kezébe hajtva imádkozott. „Édes jó Istenkém, te
                  tudod, hogy tiszta vagyok. Te tudod, hogy nem a bűnért imádkozom most. De azt a
                  boldogságot, amelyet életem nem adott ismerni, te teremtetted. S ha másnak is
                  adod, tőlem nem akarhatod megtagadni, hiszen szeretsz engem. És azért teremtetted,
                  hogy akiket szeretsz, boldogok legyenek. Áldd meg ott messze azt a két alvó
                  gyereket és ne hagyd most el az anyjukat, ámen.”</p>
               <p>Aztán úgy maradt, homlokát kezébe hajtva, és várta az ajtó nyílását.</p>
               
            </div>
            <div type="chapter">
               <head>
                  VII.
               </head>
               <p>Mikor reggel felrezzent arra, hogy behozták a reggelijét, még nem ébredt fel
                  egészen. Csak lassanként oldódott fel emlékezetében az elmult éjszaka. És ocsudó
                  gondolatai végre elérkeztek ahhoz a ponthoz, amely hirtelen tündöklő boldogsággal
                  öntötte el a lelkét. Egyetlen mozdulattal felült ágyában.</p>
               <p>- Ó..., - mondta elragadtatva.</p>
               <p>Gyorsan arcához kapta a kis vánkost, odaszorította, megcsókolta.</p>
               <p>- Istenem, hát lehet ez, hát lehet? - mondta ismét hangosan, holott nem volt kihez
                  beszélnie.</p>
               <p>Félkönyökre ereszkedett és másik kezével a telefonkagylóért nyúlt. Franciául kérte
                  a házi központtól a Detky szobáját. Az rögtön jelentkezett.</p>
               <p>- Halló, maga az, szívem? Itt Magdolna. Hogy aludt?</p>
               <p>- Köszönöm, szívem, kitünően. De nem szívesen. Szerettem volna ébren maradni
                  mostanig, hogy folyton magára gondolhassak.</p>
               <p>- Egyszer a kisfiam is mondott ilyesfélét. Hallgasson ide. Azért hívtam fel, mert
                  két dolgot akarok mondani. Egy rövidet és egy hosszút. A rövid az, hogy nagyon
                  szerelmes vagyok magába. Ne szóljon közbe, sietek. A másik az, hogy okvetlen
                  beszélnem kell magával, mert el kell mondanom azt, amit tegnap este igértem. De ez
                  már nem olyan rövid. Lent pedig vár bennünket az az angol kilenckor. Ennélfogva
                  maga hívja fel a portást és izenje meg annak a Jacobs úrnak mindakettőnk nevében,
                  hogy bocsánatot kérünk, de csak negyed tízkor állhatunk rendelkezésére. Ha
                  mindaketten sietünk és kész vagyunk háromnegyed kilencre, akkor van egy szabad
                  félóránk, helyes?</p>
               <p>- El vagyok ragadtatva. De mondja, jó az, amit akar nekem mondani, vagy fájni
                  fog?</p>
               <p>- Azt hiszem, örülni fog neki. Pont háromnegyedkor jőjjön át hozzám.</p>
               <p>- Imádom.</p>
               <p>Letették a kagylót. Magdolna sietett a reggelivel. Aztán sietett a fürdőszobával.
                  A tus alatt boldogan prüszkölt. Aztán végignézett magán és gőgösen elmosolyodott.
                  Aztán lóhalálában öltözködött. A reggeli edényt kivitette, hogy később ne
                  zavarják. Még az ágyat is gyorsan be akarta vetni. Nyitott ággyal nem akart
                  vendéget fogadni. Pontosan akkor lett kész az utolsó mozdulattal, mikor megkoppant
                  az ajtó.</p>
               <p>- Igen, - szólt ki magyarul.</p>
               <p>Belépett Detky. Egy szempillantás alatt egymás karjában voltak. Fuldokolva
                  csókolództak.</p>
               <p>- Drágám...</p>
               <p>- Egyetlenem...</p>
               <p>- Szerelmem...</p>
               <p>- Mindenem...</p>
               <p>Megint csók és megint becézés és megint csók. Aztán messze eltartották egymást két
                  kezöknél fogva és egymás szerelmes tekintetébe mélyedtek. Tekintetök boldogsága
                  úgy ragyogott, mint odakint a nap.</p>
               <p>- Üljön le, szívem és tegyük ki az órát. Én is leülök. Adja ide a kezét. Roppant
                  nagy szamárságot csináltam, mikor a mondanivalómat ma reggelre igértem. Olyan
                  világos van, olyan józan minden... inkább ma estére kellett volna igérnem... így
                  nagyon nehéz lesz... és hiába kérem magát, hogy segítsen, nem tud kérdezni, mert
                  nem tudja, miről van szó.</p>
               <p>- De igen. Azt hiszem, tudom, miről van szó.</p>
               <p>- Honnan tudja?</p>
               <p>- Tudom. Vagy legalább is sejtem. Megmondhatom, hogy mit sejtek?</p>
               <p>Magdolna elfordult és némán bólintott. Kezök fogta egymást.</p>
               <p>- Maga meg akar köszönni nekem valamit.</p>
               <p>- Igen.</p>
               <p>- Amiben tegnap este még nem volt biztos.</p>
               <p>- Igen.</p>
               <p>- Mert tegnap, este még félt, hogy nem lesz mit megköszönnie.</p>
               <p>- Igen.</p>
               <p>Detky kezetcsókolt.</p>
               <p>- Erről nem beszélünk többet, szívecském. Órákig nem tudtam az éjjel aludni, úgy
                  megdöbbentem a boldogságtól. Lássa, megéreztük mindaketten, hogy Isten egymásnak
                  teremtett bennünket. Maga mikor érezte meg először?</p>
               <p>- Én már a szigeten éreztem valami furcsát, amit még nem tudtam megfogalmazni.</p>
               <p>- Én is ott éreztem első pillantásra, de én meg tudtam fogalmazni.</p>
               <p>Magdolna egyszerre lent térdelt a földön és a fejét a férfi ölébe tette. Az
                  elkezdte símogatni a haját,</p>
               <p>- Nagyon szép lesz az élet, Magdolna.</p>
               <p>- Szép lesz. De nagyon kell rá vigyáznunk. Majd ezt részletesebben megbeszéljük. A
                  világnak erről nem szabad tudni semmit. Óvatosan fogunk találkozni. Közös
                  társaságba ritkán járunk. Különösen a gyerekeimre kell vigyázni. Össze kell
                  barátkoznia velök, de a házhoz csak módjával jöhet. Majd ezt okosan adagoljuk.</p>
               <p>- Pontosan ezeket gondoltam én is. Tudja, majd lesz valami titkos búvóhelyünk, ott
                  aztán csak magunk leszünk, az egész világ nélkül. És senki sem fog tudni semmit.
                  És talán majd egyszer eljön a nap, amikor...</p>
               <p>- Erről ne beszéljen, szivem. De mindig erre gondoljon.</p>
               <p>- Mint a franciák.</p>
               <p>- Kik?</p>
               <p>- Ők mondták Sedan után a revancheról: „Soha nem beszélni róla, mindig gondolni
                  rá.” Hát most sikerült is nekik.</p>
               <p>- Ó, szegény kis nyomorék Magyarországunk, de borzasztó. Hunyadszeg, Kolozsvár,
                  Tusnád, ez mind-mind román. Hát lehet ez?</p>
               <p>- Dehogy lehet. Nem is maradhat így. Talán mi nem érjük meg. De a maga gyerekei
                  megérik.</p>
               <p>Magdolna a férfi térdét cirógatta, feje ott nyugodott a férfi ölében. Az az ő
                  arcát dédelgette.</p>
               <p>- Milyen szép maga, Magdolna. Most már megmondhatom: én magánál soha szebb nőt nem
                  láttam. Tudja, meg akarom ezt pontosan fogalmazni: én nemcsak szerelmes vagyok
                  magába, maga őrülten tetszik is nekem. Vannak nagyon szép nők és vannak nagyon
                  csinos nők. Maga nagyon szép, de amellett, a kutyafáját neki, átkozottul
                  csinos.</p>
               <p>Magdolna nevetett. Behunyta a szemét és a fejét felfelé fordította. A csók nem is
                  maradt el.</p>
               <p>- Drágám!</p>
               <p>- Mindenem!</p>
               <p>Igen kényelmetlen volt így csókolódzniok. Detky lecsúszott a székről és térdre
                  ereszkedett. Csókolództak. Aztán mindaketten eldőltek a szőnyegen. Ezen úgy
                  nevettek, mint a hancúrozó gyerekek.</p>
               <p>- Jaj, szivem, nézze meg az órát. Muszáj lemenni ahhoz az angolhoz.</p>
               <p>Feltápászkodtak. Sóhajtva ütögették gyűrött ruháikat. Nevettek.</p>
               <p>- De nem együtt megyünk, - szólt Magdolna, - maga menjen előre, pár perc mulva ott
                  leszek én is.</p>
               <p>Még egy csók és Detky kiment. Magdolna összeszedte holmiját, arcát és haját is
                  rendezgette még egy kicsit. Belemosolygott a tükörbe. Úgy érezte, hogy most
                  ismeretlen okból sokkal jobban szereti sajátmagát, mint tegnap. Felállt, két
                  karját magasra feltartotta, mellét kifeszítette. Mélyet és boldogat sóhajtott.
                  „Asszony vagyok”, - mondta magában. Aztán lement a hallba.</p>
               <p>Detky már ott beszélgetett egy nyurga, lapátfogú, folyton nevető angol úrral.
                  Megismerkedtek. Jacobs úr rögtön elmondta, hogy a Times számára utazgat,
                  feladata a spanyol közhangulatról írni, de szakmája, amelyet igazán szeret, az
                  iparművészet.</p>
               <p>- Kérem, - mondta, - nem szeretnék másokat zavarni, de ha nem üt ki nagyon az
                  együttes műsorból, akkor álljunk meg egy fegyverbolt előtt.</p>
               <p>- Mit akar maga venni fegyverboltban?</p>
               <p>- Hogy kérdezhet ilyet, asszonyom? Kardot akarok venni. Sohasem hallotta hírét a
                  toledói pengének? Én innen nem megyek haza toledói penge nélkül.</p>
               <p>Beültek a gépkocsiba. Magdolna elmondta a maga elképzelése szerint a
                  megtekintendők sorrendjét. Mindaketten beleegyeztek az urak. A vezetőt tehát
                  legelőször is a Greco-ház felé irányították. S ha közben lát egy
                  fegyverkereskedést, ott álljon meg. A taxi elindult és három ház mulva már meg is
                  állott. Jacobs izgatottan ugrott le kardot venni.</p>
               <p>- Szeret?</p>
               <p>- Imádom.</p>
               <p>- Mindig, mindig, mindig?</p>
               <p>- Míg csak meg nem halok.</p>
               <p>És már jött is vissza Jacobs. Mérges volt. Elmondta, hogy kiválasztott egy kardot,
                  megsuhogtatta és megkérdezte az árát. A boltos ezer pezetát kért. Erre ő
                  kifordult az üzletből. Még csak nem is köszönt.</p>
               <p>Kisvártatva a Greco lakóházánál voltak. A látogatók számára előírt útvonalon a
                  kertbe jutottak. Erős, nehéz illat ült itt, a madreselva nevű virág illata,
                  amellyel a falakat befuttatták. Itt élt valaha Theotokopulosz, a Kréta szigetéről
                  idecsöppent titokzatos görög, innen nézett le a sziklameredély alján mélyen lent
                  sárgálló Tajos folyóra. Akik a kerítésen túl elhaladtak, összesúgtak: „El greco”.
                  A görög.</p>
               <p>- Ez nagyon megindító, - mondta Detky.</p>
               <p>- Nagyon, - felelte Magdolna, - ezentúl egészen másként fogom nézni a képeit.</p>
               <p>Még maradtak volna, hogy a benyomást mennél mélyebben lélegezzék magokba, de
                  Jacobs siettette őket. Mentek megnézni a képeket. Gyönyörködve álldogáltak egy-egy
                  arc előtt, amely színeivel és vonalaival a külön utakon járó művészt hirdette.</p>
               <p>- Ezek a színek, - mondta tünődve Magdolna, - mintha tagadnák az életet. Akit ő
                  lefestett, az nem ember lett, hanem szellem. És nézze a törött orrtengelyeket, a
                  szempárok ferde vonalát... Ilyen világ nincs, ő külön világot teremtett
                  magának.</p>
               <p>- Van egy francia mondás, - felelte Detky bólintva, - amelyet nagyon szeretek: „Az
                  ember annyiban van, amennyiben különbözik.” Aki nem különbözik, az nincs. Hát ez
                  nagyon van, ez a Greco, mert senkihez sem hasonlít és hozzá sem hasonlít senki. Ez
                  a világ csakugyan az övé. Ő teremtette. A művész mindjárt Isten után
                  következik.</p>
               <p>Ahogy kiléptek a kis múzeumból, Jacobs bocsánatot kért. A szomszédban
                  damaszkin-üzletet pillantott meg. Elhatározta, hogy tőrt vesz. Elvégre az is
                  toledói penge. Izgatottan bement az üzletbe.</p>
               <p>- Mondja, szivem, - szólt Magdolna, - maga is újjászületett ettől az érzéstől,
                  mint én?</p>
               <p>- Tökéletesen.</p>
               <p>- Akkor a szerelem is mindjárt Isten után következik, mert újjá teremtett
                  bennünket.</p>
               <p>- Édes. Miért nem lehet most megcsókolni? A világ helytelenül van berendezve.</p>
               <p>Jacobs mérgesen jött ki az üzletből. De nevetett is.</p>
               <p>- Képzeljék, ez az ember ötszáz pezetát kért tőlem egy damaszkin-tőrért. Tőlem,
                  aki skót származású vagyok. Most hová megyünk?</p>
               <p>- Most a kocsit állni hagyjuk és átballagunk a Santo Tomé-templomba, mert ott van
                  Greco leghíresebb képe.</p>
               <p>Átballagtak és a templom bejáratától jobbra eső kis oltárnál megálltak az „Orgaz
                  gróf temetése” előtt. Tágas dobogó állott a kép mellett, festőállványokkal. Három
                  fiatal festő is másolta a képet. Őket rögtön vezetők támadták meg. Magdolna a
                  fejét rázta. És izgatottan magyarázni kezdett a két úrnak.</p>
               <p>- Nekem ez olyan, mint a mohamedánnak Mekkába érkezni. Ezt a képet reprodukciókból
                  kivülről tudom. De így látni... az olyan, mint mikor... mint mikor valaki sokat
                  hallott a szerelemről és végre maga is szerelmes lesz. Nézzék ezt a kompoziciót:
                  a felső, mennyei csoportot és az alsót, az eleven emberekét. Órákat tudnék
                  beszélni róla, de csak egyet mutatok: nézzék meg, hogy az orrnyereg törése, a
                  ferde Greco-féle arctengely csak az egyik csoportban látható. Ezen a nyelven
                  mondja ő el, hogy mi az égi, és mi a földi. És még egyet mutatok. Nézzék meg lent
                  a balsarokban azt a feketeruhás, csipkegalléros fiúcskát. Az a Greco fia. A saját
                  kisfiát festette bele a képbe. Láttak már szebben lefestve apai szeretetet?</p>
               <p>Nem tudott a képtől elmozdulni. Pocokra gondolt és a sok száz év előtti kisfiút
                  nézte. Lelkét melegség futotta át. Félkarjával Detkyt ölelte magához képzeletében,
                  félkarjával a két gyereket. Jövendője boldogan kirajzolt képét. Aztán mégis csak
                  ott kellett hagyni a templomot. Visszamentek a kocsihoz és a székesegyházba
                  vitették magokat. Jacobs útközben megint megállott. Elhatározta, hogy ha már
                  pengét nem vehet, valami kisebb ékszert vásárol, damaszkin mintájút.</p>
               <p>- Hálás vagyok ennek az angolnak, - mondta Detky, - hogy néha ad nekünk egy-két
                  percet.</p>
               <p>- Nagyon kedves ember. Mondja, magának sohasem volt gyereke?</p>
               <p>- Soha. Pedig a gyermek után való vágy nagyon erős bennem. De most lesznek
                  gyermekeim. A magáét fogom szeretni. Úgy-e, a kisfiára gondolt ott a kép
                  előtt?</p>
               <p>- Igen. A gyerekeimre. És magára is.</p>
               <p>A székesegyházban egyszerre Jacobs vette át a szót, mint iparművészeti ember.
                  Előző nap már látta a híres kincstárat. Az egyházfit, aki XVIII. századbeli
                  rizsporos parókát hordott a fején, már mint ismerős szólította meg. Az mindjárt
                  elő is kerítette a napos kanonokot.</p>
               <p>- A kincses kamrának hat zárja van, - magyarázta lelkesen Jacobs, - a hat kulcsot
                  hat különböző kanonok őrzi. Csak akkor tudják kinyitni az ajtót, ha mind a hat
                  kanonok egyszerre jelen van. Reggel kinyitják, s egy kanonok inspekciós marad. Ott
                  jön, ni. Akinek piros cingulusa van.</p>
               <p>A kanonok megismerkedett a társasággal. Magyarázni szeretett volna nekik, de
                  Jacobs nem hagyta beszélni.</p>
               <p>- Nézzék ezt a monstrancia-tartót. Négy méter magas. Felső fele filigrán-munka
                  aranyozott ezüstből, alsó fele színarany. Ott azt a madárszobrocskát egyetlen nagy
                  darab smaragdból faragták. Ez az aranygyapjú a II. Károlyé volt, mit szólnak ahhoz
                  a két nagy bolond gyémánthoz. Ez a két félméteres szobor tiszta elefántcsont. No,
                  de most nézzék ezt a gyöngyös miseruhát: nyolcvanezer igazgyöngyöt hímeztek rá.
                  Nem, nem, nem nyolcezret, nyolcvanezret. A Madonna-szobor drágaköves koronája
                  színaranyból van.</p>
               <p>Tálak következtek vert aranyból, vert ezüstből. Rubin, zafir, smaragd, brilliáns
                  minden tárgyon. Jacobs lélegzete is elfult, a kanonokot nem hagyta szóhoz jutni. S
                  mikor a végére értek, így sóhajtott fel:</p>
               <p>- Ennyi őrült kincs, és én nem tudok valami jó damaszkin-dolgot venni.</p>
               <p>- Talán még talál, - vígasztalta Magdolna.</p>
               <p>Valóban talált is a székesegyház melletti üzletben: remekbe ötvözött damaszkin
                  teknősbékát, amelyet asztali csengőnek lehetett használni. De kétszáz peseta volt
                  az ára.</p>
               <p>- Mondja, Magdolna, - szólt Detky ezalatt, - hogyan áll maga anyagilag? Nem az
                  itteni pénzét értem, mert az a zsebemben van. Elfelejtettem visszaadni. Hanem mi
                  van a gyerekei sorsával?</p>
               <p>- Nekem nagy birtokom van Erdélyben. Azt hallom, erős román földreform jön. Az a
                  kérdés, mennyit vesznek el és mennyi lesz a megváltási kulcs. A birtok békében
                  megért négy milliót. Ezen felül megvan az apám régi kis birtoka magyar területen,
                  Tamási-pusztán. Ha minden kötél szakad, abból még meg lehet élni.</p>
               <p>- Maga milyen állampolgár?</p>
               <p>- Nem értem. Milyen volnék? Mindig magyar voltam.</p>
               <p>- Milyen útlevéllel utazik?</p>
               <p>- Magyarral.</p>
               <p>- Akkor azzal az erdélyi birtokkal baj lesz. Na majd erről beszélünk. Mindenről
                  beszélünk. Sokat.</p>
               <p>- Sokat, - mosolygott Magdolna, - mindhalálig.</p>
               <p>A kocsi tovább vitte őket. Elhatározták, hogy kimennek a városon kívül a Völgyi
                  Szűzről elnevezett klastromhoz, mert Toledót onnan látni a legjobban. Átmentek a
                  Tajo felett az Alcántara nevű hídon.</p>
               <p>- Tudják-e, mit jelent ez a szó? - kérdezte Detky, tudományára büszkén.</p>
               <p>Egyik sem tudta.</p>
               <p>- Pedig egyszerű. Arab nyelven „al cantara”: a híd.</p>
               <p>- Ön ilyeneket is tud, - lepődött meg Jacobs, - ezt feljegyzem és megírom a
                  Timesnak.</p>
               <p>Magdolna boldog volt. Gyerekkorában érzett ilyen örömet, mikor apját magasztalták
                  előtte. És azért is boldog volt, mert a nem nagyon széles kocsiban ő ült a
                  középen. Vagy nem is a középen, mert annyira Detky oldala felé szorult, hogy az
                  angolt nem nagyon érintette. De szerelmesét véges-végig érezte, vállától a
                  bokájáig és ez soha életében nem ismert gyönyörűséget okozott neki.</p>
               <p>Fent ebédeltek kiskocsmában, a Tajo tulsó, meredek partján. Lent folydogált a
                  kanyargó víz, a zúgó-gát partján félmeztelen suhancok halásztak. A víz másik
                  partja megint meredeken felszökött az égnek. S a sziklahegy meredélyén ott látták
                  az aranysárga várost, amelyből gyönyörű vonalakban lendültek égfelé a tornyok. Az
                  ormon ott állt gőgösen az Alcázar, Cid hajdani palotája.</p>
               <p>- Ez felejthetetlen, - mondta Magdolna álmélkodva.</p>
               <p>- Nagyon szép, - járult hozzá Jacobs, - de önök sem panaszkodhatnak. Budapest
                  nagyon szép város. Az is felejthetetlen. Jártam ott tavaly ősszel. Micsoda remek
                  népviseletek. Hogyan kell mondani? Mezzo... Mezzo...</p>
               <p>- Mezőkövesd, - segített Detky.</p>
               <p>- Az, az. És micsoda nők! Megismerkedtem egy színésznővel. Micsoda termet!</p>
               <p>- Hogy hívták? - villant fel Magdolna.</p>
               <p>- Nem, asszonyom, a nevét hagyjuk ki a játékból.</p>
               <p>- Miért, - kérdezte Detky nyugodton, - talán történt valami, maga imposztor,
                  amiért nem nevezheti meg?</p>
               <p>- Azt elhiszem, hogy történt. Remek, elszánt nő volt. Engem az angol összekötő
                  tiszt mutatott be neki, és nagyon figyelmembe ajánlotta. Hát kérem, ennek a
                  hölgynek először is volt egy vőlegénye, aki nagybeteg volt és kint feküdt azon a
                  szép szigeten, hogy is hívják...</p>
               <p>- Margaret-Island.</p>
               <p>- Az, az. Szépen rendesen meglátogatta. Egyszer én vittem ki a kocsimon, de nem
                  mehettünk egészen a szanatóriumig, mert az feltünő lett volna. Tehát vártam rá egy
                  félórát a kocsiúton...</p>
               <p>Magdolna a Detky arcát figyelte. Szívdobogva. Hátha még maradt valami a
                  férfilélekben, ami ettől az utólagos leleplezéstől felszakad és bajt okoz? De a
                  Detky arcán humoros élvezet látszott, semmi egyéb. Sőt az asztal alatt óvatosan
                  szorítást érzett a térdén Magdolna: Detky vidám és titkos figyelmeztetése volt
                  ez.</p>
               <p>- Nos és? - biztatta Magdolna az elbeszélőt.</p>
               <p>- Nos és egy félóra múlva visszaszállt hoznám a kocsiba, hogy elvigyem a másik
                  vőlegényéhez, ha szabad magam így kifejeznem. Mert volt neki egy gazdag
                  támogatója. Bankár. Azzal kellett vacsoráznia. Megbeszéltük, hogy én a kocsimmal
                  pont féltizenkettőkor odaállok a hölgy lakásával szomszédos ház elé. Legfeljebb öt
                  percig kell várnom. Csakugyan megvacsoráztam egyedül. Aztán féltizenkettőkor a
                  megbeszélt helyre álltam. Öt perc múlva jött a bankár és hozta a hölgyet. A hölgy
                  elbúcsúzott, kiszállott, becsengetett, bement. A bankár elrobogott. Egy perc múlva
                  jött ki a hölgy a kapun, egyenesen odafutott az én kocsimhoz és beszállott.
                  Bámulatomat fejeztem ki, hogy ilyen ügyes. Erre ő legyintett és azt mondta, hogy
                  tud ő ennél különb mesterfogásokat is. Aztán elmentünk egy barátnőjéhez, aki
                  véletlenül nem volt otthon, de a lakáshoz a hölgynek véletlenül volt kulcsa.</p>
               <p>Magdolna megint érezte térdén a cinkos figyelmeztetést.</p>
               <p>- Gratulálok, - szólt vidáman Detky, - nagy huncut lehet maga, Jacobs. Biztosan
                  minden városban gyüjt magának egy ilyen költői szép emléket.</p>
               <p>- Well, nem nevezhetem éppen költőinek az emléket. Csúnyán váltunk el, mert
                  bizonyos anyagi nézeteltérés támadt köztünk. De remek nő volt, azt nem lehet
                  tagadni.</p>
               <p>- Hát igen, - mondta Detky, - a pesti pillangó olyan, mint a toledói ötvösremek.
                  Nagy szégyen, hogy itt nem tud hozzájutni valamihez.</p>
               <p>- Ne is bosszantson, - szólt Jacobs, - még nem adtam fel a dolgot. A délután még
                  hátra van.</p>
               <p>- Meddig marad itt? Velünk jön holnap vissza?</p>
               <p>- Nem, legnagyobb sajnálatomra. Megyek tovább északnak. Szeretnék megállni San
                  Sebastiánban. Nem tudnak ott valami jó szállót?</p>
               <p>Magdolna látta, hogy Detky arcán felcsillan valami vidám gonoszság.</p>
               <p>- Ember, - mondta élénken, - hát nem tudja, hogy San Sebastiánban nem lehet
                  máshova szállni, mint a Mária Cristinába? Igérje meg nekem, hogy oda fog szállni.
                  Én viszont megigérem, hogy nem fogja megbánni. Nemrég ott laktam ugyanis.</p>
               <p>- Jól van, nekem mindegy. Feljegyzem ezt is, ha megengedi.</p>
               <p>Ebéd után visszamentek a városba, hogy a szállóban igyanak feketét, aztán kissé
                  pihenjenek. A hőség nagyon fárasztotta őket. Az Alcántara-hídon mentek át megint,
                  aztán a meredek úton fel a szűk utcájú, zsúfolt kőtengerbe. Egy helyen Detky
                  hirtelen megállította a kocsit.</p>
               <p>- Egy pillanat, vennem kell valamit.</p>
               <p>Leugrott s egy perc alatt már vissza is tért.</p>
               <p>- Mit vett? - kérdezte Magdolna, - miért nem vitt be segíteni?</p>
               <p>- Apró háztartási dolgot vettem, semmiséget. De közben eszembe is jutott valami.
                  Önnek mik a tervei délután, Jacobs?</p>
               <p>- Sok mindent szeretnék megtekinteni még, nem is tudom... és a boltokba...</p>
               <p>- És maga, hogy gondolja, Magdolna? Én szívesebben járkálnék egy kicsit a délután
                  másik felében. S akkor a kocsit ma végleg átengedhetnék Jacobs úrnak.</p>
               <p>- Kitünő ötlet, - lelkesedett Magdolna, - mi most hazamegyünk és Mr. Jacobs holnap
                  reggelig azt csinálja az autóval, amit akar. De akkor viszont nagy sajnálattal
                  most el is búcsúzunk a feketénél.</p>
               <p>Mikor a szállóban a feketét már megitták, Detky ravasz arckifejezéssel így
                  szólt:</p>
               <p>- Mondja, Jacobs. Maga azt mesélte, hogy annak a bizonyos pesti művésznőnek a
                  barátnőjéhez ment fel.</p>
               <p>- Igen. Miért?</p>
               <p>- Nem a Dunára nézett az a lakás? Nem volt benne egy szalon óriási récamierval,
                  teméntelen diványpárnával, és nem volt abban a szalonban egy Buddha-szobor,
                  amelynek világított a szeme?</p>
               <p>Jacobs letette a csészét, hogy el ne ejtse.</p>
               <p>- Ez hihetetlen. Úgy látszik, nagyon gondatlan voltam és gentleman létemre kiadtam
                  egy hölgyet.</p>
               <p>- Nincs semmi baj. A hölgy kiadható. A Mária Cristina-szállót azért ajánlottam
                  magának olyan nagyon, mert ott viszontláthatja. Most ott tartózkodik ugyanazzal a
                  bankárral. Megcsinálhatják a régi mesterfogást megint.</p>
               <p>- De kérem, - hüledezett Jacobs, - én igazán...</p>
               <p>- Jó, jó. Nézze, mikor az imént kiszállottam, magának vettem valamit. Magamnak is
                  vettem, mert éppen szükségem van rá, de magáról sem feledkeztem meg. Tessék.</p>
               <p>Kivett egy kis csomagot és letette Jacobs elé.</p>
               <p>- Toledói penge. Nem is egy. Tíz darab penge az önborotválójába. Rá van írva, hogy
                  toledói gyártmány. Tehát tíz toledói penge. Három peseta huszat adtam érte. De
                  ezer pengét is megérdemelne tőlem, olyan mulatságos perceket okozott nekem. Az a
                  vőlegény ugyanis, aki a maga pásztorórája alatt haldoklott a Margitszigeten, én
                  vagyok. Jó utat, kedves Jacobs, tartson meg emlékezetében.</p>
               <p>- Good bye, dear Mr. Jacobs, - járult hozzá Magdolna is a búcsúhoz.</p>
               <p>Elmentek ketten a felvonóhoz. Jacobs ott maradt, mint a sóbálvány. Kezében
                  tartotta a toledói pengéket. Bámult.</p>
               <p>- Pali, maga olyan kedves volt, hogy meg szerettem volna enni, - mondta Magdolna,
                  ahogy a felvonó elindult.</p>
               <p>Szívből nevettek mindaketten.</p>
               <p>- Nem kapok ezért valami jutalmat?</p>
               <p>- Százat is. Öt perc mulva várom.</p>
               <p>És öt perc mulva már egymás karjaiban voltak megint. Ha egy-egy hosszú
                  csókrohamban elfáradtak, beszélgetni kezdtek. Minden apróságot tudni akartak
                  egymás szokásairól, hajlamairól, gyerekkoráról. Aztán megint sóvár szerelemmel
                  egymásnak estek csókolódzni. Aztán megint beszélgettek. És öt óra lett, és hat óra
                  lett, és félnyolc lett. A városi sétát elmulasztották.</p>
               <p>- Nem baj, - mondta Magdolna, - ami lényeges, azt láttuk. Most azt indítványozom,
                  hogy öltözzünk át, aztán együk meg itt a szállóban a vacsoránkat, aztán menjünk
                  abba a tegnapi kávéházba.</p>
               <p>- Kitünő. És annak a kisfiúnak megint adunk egy pesetát.</p>
               <p>Igy is történt. A kisfiú megint ott volt. Megismerte őket és rohanva ajánlkozott.
                  S ők megint beszélgettek cipőtisztítás alatt, mint tegnap este. Egymás szemébe
                  nézve ismételték tegnapi mondataikat. Nevettek tegnapi remegéseiken, kétségeiken,
                  eltitkolt, de azóta kimondott gondolataikon. Boldogságukat a gyereken töltötték
                  ki. Az törve beszélt angolul, mint ahogy - mindkettejük meglepetésére - az egész
                  országban sokkal jobban meg tudták értetni magukat angolul, mint franciául.</p>
               <p>- Mi leszel, te fiú, ha megnősz? - kérdezte Detky.</p>
               <p>- Gazdag ember leszek, - felelte az villogó és értelmes szemmel.</p>
               <p>- Ezt már szeretem, ezt a választ. Ma két pesetát kapsz mindakettőnktől.</p>
               <p>- Nagyon szépen köszönöm. Meddig maradnak még Toledoban a senor és senora?</p>
               <p>- Holnap reggel utazunk. Ne felejts el bennünket. Néha gondolj arra, hogy
                  találkoztál egy senorral és egy senorával, akik a világon a legjobban szerették
                  egymást. És talán még visszajövünk ide. Most szaladj, mert visszakérjük a pénzt.
                  Hasta la vista.</p>
               <p>A gyerek visszamosolygott és elszaladt.</p>
               <p>- Milyen könnyű neki, - mondta Detky, - nagy és gazdag országban, amely nem
                  ismerte a háborút. Temérdek kiaknázatlan kincs van itt, népszerű dinasztia, óriási
                  terület, békesség, minden. De minek néz elébe egy ilyen kisfiú otthon,
                  minálunk?</p>
               <p>- Ilyen sötéten látja a jövőt?</p>
               <p>- Nem sötéten, csak józanul. Vegye például azt a Cseh-Szlovákiát. Milyen ördögi
                  ügyesen összekovácsolták. A levert németek meg sem tudnak moccanni nélkülök.
                  Ausztria örül, hogy él. A lengyelek jóbarátaik. És mink? Budapestet lőni tudják a
                  határról. Lehet józanul olyan fordulatot elképzelni, hogy ez megváltozzék? Csak
                  egyet lehet: hinni. Min gondolkozik?</p>
               <p>- Én Lovrinban születtem, az Románia. A volt férjem kassai, az Cseh-Szlovákia. A
                  gyerekeim Romániában születtek. Ami rokonom van, az Jugoszláviában él, meg
                  Ausztriában. Miért halt meg a férjem és az apám?</p>
               <p>- Ne tegyünk fel soha olyan kérdéseket, amelyekre csak Isten felelhet. Ő tudja,
                  hogy miért, s talán egyszer megmondja, talán nem. Mit gondol, nem jó volna
                  hazamenni? Holnap nagyon korán kelünk.</p>
               <p>Magdolna mélyen elpirult. Fejét elfordítva bólintott. És siettek haza. Nem
                  beszéltek semmit, nem állapodtak meg semmiben. De egy negyedóra mulva Detky halk
                  ajtónyitással belépett a Magdolna szobájába. S már egymást ölelték.</p>
               <p>- Drágám!</p>
               <p>- Egyetlenem!</p>
               <p>A valóság felett libegő boldog mámor napjai következtek rájok. Jártak Sevillában.
                  Csodálkoztak és mulattak azon, hogy az Alcázart a spanyolok így ejtik ki:
                  „Lkádr”. Jártak is ott az arab termekben. Egymás kezét fogva álmélkodtak az
                  arabeszkek ezerféle színes rajzán. Aranyozott stalaktitokat néztek, arab betűkből
                  körülfutó faragott fűzéreket, karcsu mór oszlopokat, a szalagokban kígyózó fonott
                  rajzok napkeleti pompájával, amelyekben eltévedt a részleteket kereső
                  csodálkozásuk, mint valami elvarázsolt útvesztőben.</p>
               <p>- Ez a „Patio de las Doncellas”, - magyarázta a vezető, - ahol valaha évente száz
                  új menyasszonyt választottak ki a córdobai kalifa számára, mert a kalifa évente
                  százszor házasodott.</p>
               <p>- Ezt otthon is bevezetjük, - mondta Detky, - ezentúl évente százszor
                  házasodom.</p>
               <p>- Helyes. Én évente százszor férjhezmegyek.</p>
               <p>- Csak egyszer, angyalom. Mert akkor megölöm. „Véres szerelmi dráma. A híres író
                  és a híres szépségű báróné borzalmas tragédiája.”</p>
               <p>Aztán a kertbe mentek, a világ egyik legcsodálatosabb kertjébe. A tervező
                  különböző nagyságú és különböző szinten fekvő részletekre osztotta. A részeket
                  virággal futtatott falak választották el egymástól. A meglepő látványok egymást
                  követték: leültek ketten egy mór csempével kirakott azulejos-lócára és
                  átpillantottak a szomszéd kertrészletbe, amely jóval magasabban feküdt. A másik
                  oldalon átnyultak a mór ívnyiláson és belógatták kezöket a túlsó kert
                  aranyhalaktól csillogó, zöldszínű medencéjébe.</p>
               <p>- Micsoda színek, - rajongott Magdolna, - itt a piros pirosabb és a kék kékebb,
                  mint akárhol.</p>
               <p>- Andaluziában vagyunk, - bólintott Detky.</p>
               <p>- Nincs nagyobb csoda, mint hogy a virág miért nyílik ilyen szépre.</p>
               <p>- Azért, szívem, hogy a döngicsélő poszméh, amely a megtermékenyítő port átviszi a
                  másikra, észrevegye.</p>
               <p>- Ó Istenem, hát nem önmagáért van a szép?</p>
               <p>- Nem. Maga sem önmagáért szép, hanem nekem.</p>
               <p>Ilyenkor egymás szemébe néztek és megszorították egymás kezét. És mentek tovább. A
                  katedrálisban nagy izgalom várta őket: Kolumbus sírja. Négy színes bronz-alak állt
                  ott a templomban. Papi ornátust, de királyi koronát hordtak, jelképezvén az
                  összeolvadt spanyol birodalom négy hajdani koronáját. Vállukon rudakra emelt
                  koporsó: benne Kolumbus hamvai.</p>
               <p>- Itt halt meg, Sevillában? - kérdezte Magdolna.</p>
               <p>- Nem. Valladolidban halt meg, ott temették el, később átszállították abba a
                  karthausi kolostorba, emlékszik?</p>
               <p>- Nem akarok emlékezni. Akkor még nem voltunk szerelmesek egymásba.</p>
               <p>- Dehogy is nem. Csak még nem tudtuk. Szóval onnan átvitték Haiti szigetére, mert
                  ő ezt kérte halála előtt. De ott sem nyughatott, átvitték a franciák elől
                  Havannába. Akkor jött a spanyol-amerikai háború, a spanyolok elvesztették Havannát
                  és őt hazahozták Sevillába. Életében negyven évig utazgatott, halála után
                  négyszáz évig. Tudja mit: majd a bemutató előadáson emlékeztetem erre a
                  pillanatra, ahogy itt álltunk. Szeret?</p>
               <p>- Szeretem.</p>
               <p>S aztán Córdobában is voltak. Ott a szállóigazgató, akihez ajánlólevelet hoztak
                  Madridból, elvitte őket este, hogy megnézzenek belülről egy spanyol arisztokrata
                  házat. A Viana márki házát, aki éppen elutazott. Sok-sok pazar szobát láttak itt s
                  a szobák között a „patio” nevű négyszögletes, virágos, szobaszerűen berendezett
                  udvarokat. Színes kavicsokkal kirakott arab rajzú talajon lépdeltek, az udvarocska
                  közepén vertvas kandeláber állott, halovány fénye teljesen azonos volt a
                  holdéval. A virágok illata olyan erős volt, hogy lélegzetkor szinte érezték a
                  sulyát.</p>
               <p>- Nini, - szólt Magdolna, - mi van ebben a piciny kalitkában?</p>
               <p>- Házitücsök, - felelt a kalauzoló igazgató, - mi azt tartjuk, hogy szerencsét
                  hoz. Rendesen etetjük, mint a kanári madarat. Mert éjszaka szeretjük hallgatni a
                  hangját.</p>
               <p>- Maga az én tücsköm, - súgta magyarul Magdolna, - csókkal etetem, mert szeretem
                  hallani a hangját.</p>
               <p>- És maga az én tücsköm, - súgta vissza Detky, - mert szerencsét hoz, de
                  kalitkában is tartom. A két karomban. És nem eresztem ki soha, soha.</p>
               <p>És láttak parasztlakodalmat egy Candeleda nevű kis faluban, ahol megállt velök a
                  gépkocsi. Magdolna ujjongott, mikor beléptek a lakodalmas kocsmába és meglátták a
                  színeket. A kendők vakmerő szín-kompozícióit: lila kékkel és zölddel, rózsaszín
                  alapon zöld és piros hímzés, fehéren sárga és kék. Csupa virágminta. Ahogy a
                  násznép táncolt, ez a rengeteg szín ott kerengett, libegett, hullámzott, mint
                  valami bolond virágtenger. S hozzá a különös zene szólt, a lakodalmi énekes
                  panaszosan húzta a keletiesen fisztulás, hosszú süllyedésű zenei mondatot,
                  amelyhez az ellenállhatatlanul lázas táncütemet a gitárok verték. Magdolna folyton
                  a menyasszonyt nézte, mikor a sok színnel már jóllakott. Helyes kis lány volt,
                  ragyogó feketére fésült haját kétfelé választva hordta, de hátul három részre
                  osztotta: tarkóján bonyolult alakú kontyot viselt, füle fölött egy-egy
                  hajfonatokból kerekített csigát s a csigákban küllőmódra odatűzködött hosszú
                  tűket. A vőlegénynek fekete posztónadrágja volt, fehér inge felett hímzett fekete
                  posztóujjasa.</p>
               <p>- Ó vajjon szeretik egymást csakugyan? Pali, tudja meg valahogyan, hogy
                  hívják.</p>
               <p>Detky megtudakolta a jelenlevő alcaldétól, hogy az új pár neve Benjamin Lorente és
                  Luminada Fraile. Viszonzásul innia kellett a lakodalom egyetlen poharából esküvői
                  piros bort. Ivott és spanyolul dicsérte meg:</p>
               <p>- Es muy bueno.</p>
               <p>Mert ennyit már tudott spanyolul. S mikor visszaültek a kocsiba, Magdolna folyton
                  csak a nő nevét mondogatta: Luminada, Luminada... milyen szép név. Bárcsak úgy
                  szeretnék egymást Benjamin és Lumidana, mint ők ketten. Bárcsak az egész világon
                  mindenki úgy szeretné egymást.</p>
               <p>- Az lehetetlen, - mondta Detky, - így mások nem tudják egymást szeretni.</p>
               <p>És jártak Malagában, ahol megcsodálták a város eleven zsivajgását és más európai
                  városhoz nem hasonlítható utcai forgalmát. Elmentek a strandfürdőre és ott nyárson
                  sült szardiniát ettek. A halászok cukornádból csináltak nyársat és arra húzták a
                  frissen fogott halat. Ott sütötték meg a fövenyes parton gizzel-gazzal táplált
                  tűzön, közben tengervízzel locsolták. Mint étel remek volt, de Detkyt nem ez
                  izgatta, hanem a város mögött álló domb neve, amelyről megtudta, hogy Gibralfárnak
                  hívták. Nem Gribraltárnak, hanem Gibralfárnak. Addig nem nyugodott, mig a
                  szállóban olyan embert nem talált, aki megmagyarázta neki, hogy ez arab szó:
                  „Gibel al fárosz”. A világítótorony hegye.</p>
               <p>- Na végre, - mondta megnyugodva, - nem tudtam volna aludni, ha rá nem jövök.</p>
               <p>Aztán sétáltak a pálmákkal, yucca-fákkal és fenyvesekkel szegélyezett utcákon és
                  nézegették a tömeget, amelynek sűrű kalaperdejében egy-egy piros fez is akadt. És
                  kimentek a tengerpartra, hogy átnézzenek a földközi-tenger túlsó partjára, mert
                  jószemű emberek szép időben állítólag megláthatják Melillát. De ők nem látták,
                  mert a tenger helyett egymás szemébe néztek. És egymás kezét fogva mentek haza a
                  szállóba. A vacsorához malaga-szőlőt kaptak, a szálló saját aszalásából.</p>
               <p>És jártak Granadában, ahol Alhambrát csodáltak, szökőkutas kertben üldögéltek
                  elbűvölt szótlansággal, domboldali putrik között járkálva, Carmen-szerű, gyönyörű
                  cigánylányokat néztek. De itt már megütötte lelköket a gondolat, hogy idestova
                  haza kell menni.</p>
               <p>- Kimondhatatlanul vágyom a gyermekeim után, de mintha csodaszép álomból kellene
                  felébrednem, hogy lássam őket.</p>
               <p>- Nem úgy lesz, drágám. Az álom megmarad ezentúl is.</p>
               <p>- Nem, nem. Itt nem ismer bennünket senki. Szabadon jöhetünk-mehetünk. Nekem nincs
                  háztartásom, maga sem dolgozik. És a környezet napról-napra leirhatatlan. A
                  szerelem mindenütt szerelem, az igaz. De Granadában szerelmesnek lenni, vagy
                  Pesten pletykák elől bujkálni, az már külömböző dolog.</p>
               <p>Detky nem szólhatott rá semmit. Látszott, hogy mindez az ő fejét is megjárta. Úgy
                  utaztak vissza Madridba, mintha búcsúzniok kellene egymástól. Ott még kimentek
                  Aranjuezbe. De a pazar királyi kéjlak nem sokat mondott nekik. A spanyol
                  Hamletnek, Don Carlosnak árnyékát keresték, azonban ennek a palotának
                  gobelin-óriásai, mennyezetdíszei és kőívei sohasem látták Don Carlost és Eboli
                  hercegnőt. A vadászkastély, amelyben az aranjuezi szép napok lefolytak valaha,
                  leégett. Annak a helyére későbbi királyok új palotát építettek.</p>
               <p>- Látja, szívem, csak a költők halhatatlanok, a királyok nem. Schiller nélkül ez a
                  hely puszta múzeum volna. De attól a pillanattól kezdve, hogy Schiller tolla alatt
                  megszületett ez a mondat, hogy „véget értek az aranjuezi szép napok”, az
                  aranjuezi szép napok örökre elkezdődtek.</p>
               <p>- Istenem, - felelt Magdolna, - ki fog nekem otthon reggeltől-estig folyton
                  ilyeneket mondani?</p>
               <p>- Én, angyalom. Ha nem élőszóval, akkor telefonon.</p>
               <p>- Nem, ne is áltassuk egymást. Én egyéb vigasztalást találtam ki.</p>
               <p>- Mit, mondja gyorsan, mert nagyon nagy szükségem van rá.</p>
               <p>- Ki kell eszelnünk valamit jövő nyárra. Elutazni valahova, ahol senki nem ismer
                  bennünket. Idegen néven ott lakni. Leveleket kerülő úton kapni. Akármilyen kicsiny
                  hely is lehet az. De együtt, csak magunkban, mi ketten...</p>
               <p>- Megcsináljuk, szívem. Angyali gondolat.</p>
               <p>- De meg tudjuk csinálni?</p>
               <p>- Ha nagyon vágyunk rá, meg tudjuk. Nincs semmi találékonyabb, mint a vágy.</p>
               <p>És végre el kellett utazni. Az iruni határállomáson gyorsan végeztek az
                  útlevélvizsgálattal. A vonat átlépett Franciaországba. Magdolna kinézett az
                  ablakból, visszabámult az elmaradó fehér házakra, aztán leült az ablak melletti
                  sarokba. Csendesen sírni kezdett. Detky megölelte volna és forró csókkal
                  vigasztalta volna, de még kezét sem foghatta meg. Még három idegen ült a
                  fülkében.</p>
               <p>Úgy határoztak, hogy nem együtt érkeznek meg. Detky Salzburgban leszállott, hogy
                  ott egyedül eltöltsön egy napot. Búcsúzásul meg sem csókolhatták egymást. Az
                  utasok között már sok magyar szót lehetett hallani. Sőt, ahogy a vonat befutott az
                  állomásra, Magdolna halkan felsikoltott és fejével egy bizonyos irányba mutatott.
                  A peronon ott állott a Thoroczkay-házaspár.</p>
               <p>- Elkerülöm őket, - mondta Detky, - üljön vissza a helyére és ne nézzen ki. Nem
                  búcsúzom. Nem akarok soha búcsúzni. Ne is adjon kezet. Menjen.</p>
               <p>Magdolna szót fogadott. Visszavonult a szakaszba. Száját harapdálta, hogy az
                  idegen útitársak előtt elnyomja feltörekvő sírását. Később mégis kiment a
                  folyosóra és az ablakhoz állott. Detky már nem volt sehol. A vonat nagysokára
                  elindult, s ő gondolataiba mélyedt. Ezek a gondolatok a két gyereket keresték.
                  Azoknak, ahogy levélben ezt pontosan megtárgyalták, pár órával őelőtte kellett
                  megérkezniök Budapestre. Phil ki fogja őket hozni az állomásra. Klárikám, kis
                  Pockom, vajjon milyen színben vannak, mit fognak mesélni... ó, milyen öröm lesz
                  megölelni őket.</p>
               <p>De ezekbe a gondolatokba erőszakkal beletolakodott egy másik.</p>
               <p>- Szerelmes vagyok és asszony lettem.</p>
               <p>S az ablakon át lemosolygott a tovasuhanó tájra.</p>
               
            </div>
            <div type="chapter">
               <head>
                 VIII.
               </head>
               <p>Pocok valamit fogyott a Magurán, viszont arca egészségesen megbarnult. Az orvos,
                  aki Magdolna hívására eljött, alaposan megvizsgálta, nem talált semmi gyanusat, de
                  nem győzte hangoztatni, hogy a gyereket fel kell hizlalni, ha kell, mesterséges és
                  erőszakos eszközökkel is. Klári, aki viszont megizmosodott, és jó ujjnyit nőtt a
                  havasi nyaralás alatt, még erőteljesebben vette kezébe a Pocok étkezésének ügyét.
                  Az Andrássy-úti lakásban újra elkezdődött a régi élet, úgy, ahogy abbahagyták.
                  Phil folytatta hűséges és áldásos működését, a derék Bodó tovább járt a házhoz.
                  Külsőségekben nem változott semmi.</p>
               <p>De a régi Magdolna helyett merőben új asszony érkezett haza. Phil azonnal
                  észrevette a változást.</p>
               <p>- Nagyszerű élmény lehetett ez a spanyol út, - mondta, - valami olyan kifejezést
                  látok your ladyship arcán és különösen a tekintetében, ami eddig nem volt
                  benne.</p>
               <p>És Bodó sem maradt adós a maga megjegyzésével.</p>
               <p>- A bárónéval furcsa dolog történt Spanyolországban. Öt évvel idősebb lett és
                  ugyanakkor öt évvel fiatalabb.</p>
               <p>- Hogy érti ezt, kedves Bodó? Mert ezek szerint ugyanolyan maradtam.</p>
               <p>- Izé, - nyögte Bodó a szokásos torokköszörülés után, - úgy értem... nehéz ezt
                  megmagyarázni... a báróné izébb lett, asszonyabb lett, de viszont izébb lett,
                  sokkal szebb lett.</p>
               <p>Magdolna megköszönte a bókot és más tárgyra tért, Bodó úrnak bizonyára rendkívüli
                  megkönnyebbülésére, mert az nagyot átkozta magát, hogy ilyen vakmerő
                  mondanivalóba fogott bele a maga gyámoltalan eszközeivel. Mohón ment bele, hogy
                  másról beszéljenek. De Magdolna felfigyelt: vigyázni kell. Kétségkívül van rajta
                  valami áruló. Isten őrizz, hogy valaki rájőjjön a megfejtésére. Mindezt pontosan
                  közölte Detkyvel, mikor legelőször találkoztak.</p>
               <p>Nem volt könnyű találkozniok. Már az első telefonjelentkezés is nehézségekkel
                  járt. Detky délelőtt érkezett és még el sem hagyta az állomás épületét, már
                  felhívta Magdolna számát. De éppen ekkor ott volt az orvos, aki máskor délután
                  szokott jönni, most azonban szabdságideje lévén, nem ment a kórházba, hanem
                  délelőtt jöhetett. Magdolna várta a hívást és mikor a csengetést meghallotta,
                  éppen a vizsgálat alatt, maga szaladt a telefonhoz:</p>
               <p>- Halló, - mondta izgatott suttogással, - Isten hozta, szívem, nem hívhatna egy
                  félóra mulva?</p>
               <p>- Szívesen. De meg akartam mondani már most, hogy...</p>
               <p>Magdolna tűkön állott. Vágyva vágyott tovább hallgatni a mondatot, de gyereket
                  most vizsgálta az orvos.</p>
               <p>- Hogy itthon még százszor jobban szeretem.</p>
               <p>- Köszönöm. Felhív egy félóra mulva?</p>
               <p>- Hogyne. Valami baj van?</p>
               <p>- Most nem beszélhetek. Okvetlenül várom a hívást.</p>
               <p>És már szaladt is vissza a Pocokhoz és az orvoshoz. Az orvos lassan és kényelmesen
                  vizsgált, kopogtatott, hallgatódzott. Magdolna ott volt minden mozdulatnál teljes
                  figyelmével. De ahogy a vizsgálat húzódott, egyszerre ideges kezdett lenni. Mi
                  lesz, ha a telefon megint megszólal és az orvos még itt van? A vizsgálat után
                  szerette volna a tanácskozást siettetni, de ez ellen viszont súlyosan tiltakozott
                  anyai lelkiismerete. Tűkön állott megint. S mikor az előszoba ajtajáig kísérte a
                  búcsúzó orvost, megszólalta hívás. Futott vissza és éppen megelőzte Philt.</p>
               <p>- Köszönöm, Phil, maradjon a gyerekek mellett.</p>
               <p>Phil kiment.</p>
               <p>- Halló, szivem. Én vagyok, a doktor volt itt. A kisfiamat nézettem meg,
                  hálistennek, semmi baj. Bocsánat egy pillanatra...</p>
               <p>Az ajtón Klári dugta be a fejét.</p>
               <p>- Ejnye, Klári, ne hagyjátok most Pockot egyedül. Rögtön jövök én is.</p>
               <p>Klári visszahúzódott és becsukta az ajtót.</p>
               <p>- Halló. Bocsánat, a kislányom nyitott be. Hallgasson ide, angyalom. Így
                  lehetetlen beszélni. Maga most otthon marad?</p>
               <p>- Igen, szeretnék aludni egy kicsit, mert hálókocsi nélkül utaztam és össze vagyok
                  törve.</p>
               <p>- Jajjaj, ez borzasztó. Nézze, hozzon nekem egy kis áldozatot. Várjon néhány
                  percig. Felhívom valami trafikból, jó?</p>
               <p>- Természetes. Várok akármeddig. Siessen, szivem. Viszontlátásra.</p>
               <p>Letették a kagylót. Magdolna visszament a gyerekszobába, beszélt néhány szót a
                  gyerekekkel, aztán közölte, hogy lemegy a dohánytőzsdébe bélyeget venni. Phil is,
                  Klári is azonnal ajánlkoztak, hogy inkább ők mennek. Kínos és idegesítő volt
                  vitatkozni velök. Végre lesietett. A tőzsdében foglalt volt a telefonfülke, s
                  kívül még ketten vártak topogva, hogy sor kerüljön rájok. Sarkon fordult és
                  sietett a fűszerüzletbe. Ott beszélt valaki, de más legalább nem várakozott. Az a
                  valaki üzleti alkut folytatott, bőbeszédűen és hosszadalmasan. Minden szava
                  kihallatszott, mert a fülke rosszul zárt. Nagynehezen végzett. Magdolna kikereste
                  és felhívta a Detky számát. Mással beszélt. Várt. Ekkor a fűszerest hívták a
                  telefonhoz. Azt végig kellett várnia. Még egyszer hívta a számot, idegesen
                  toporzékolva. Végre jelentkezett.</p>
               <p>- Halló. Jaj, drágám, ez valóságos kálvária. Már negyedszer hívom.</p>
               <p>- Igen, az ügynökségtől kerestek, valami darabfordítás miatt. Nem tudtam gyorsan
                  végezni. Nem haragszik, ugye?</p>
               <p>- Én, szivem, mindent elfelejtek, mihelyt a hangját hallom.</p>
               <p>- Tessék? Nagyon rosszul hallani.</p>
               <p>- I cant speak any louder. They hear me.</p>
               <p>- Értem. Hát akkor mondja meg, hogy mikor láthatom és hol.</p>
               <p>Magdolna tanácstalanul meredt a telefonba. Nem volt gyakorlata ilyen
                  kérdésekben.</p>
               <p>- Igazán zavarban vagyok. Talán délután. Időt tudok szakítani, de hol?</p>
               <p>Detky késlekedett a válasszal. És Magdolna rögtön megérezte a készülő választ.</p>
               <p>- Nem, amit akar mondani, az nem jó. Félek és ideges vagyok és... szóval mondjon
                  valami semleges helyet, amely biztonságos.</p>
               <p>- Ahogy akarja, - szólt Detky érezhető lehangoltsággal, - tehát mondjuk... valahol
                  városon kívül?</p>
               <p>- Nem szeretném. A közlekedés túlsoká tart, a taxi drága.</p>
               <p>Így töprengtek a telefonon akadozva, félig mondott mondatokkal, idegesen. Végül
                  megállapodtak abban, hogy délután félnégykor egy kis kocsmában találkoznak a
                  Hermina-úton, ahova a ligeti mutatványos bódék népe jár, ismerős kétségtelenül
                  nem, és délután félnégykor az ilyen helyek úgyis néptelenek. Detky hosszasan
                  elmagyarázta, hol az a kocsma és hogyan kell odamenni.</p>
               <p>- Drága szivem, mennyi kellemetlenséget okozok magának. De nagyon kérem, ne legyen
                  kedvetlen, mindent megbeszélünk és kitalálunk és megszervezünk. Akár hiszi, akár
                  nem, énnekem nincs gyakorlatom az ilyesmiben, különben sincs semmi érzékem a
                  praktikus dolgokhoz. Most mondja gyorsan, hogy szeret.</p>
               <p>- Immensely.</p>
               <p>- Halló? Nem értem.</p>
               <p>- Awfully. Very much.</p>
               <p>- Most már értem. És köszönöm. Viszontlátásra. Félnégy.</p>
               <p>Már otthon volt a lakásán, mikor észrevette, hogy nem vett bélyeget. És mintha
                  minden összeesküdött volna, Klári éppen most kért bélyeget, mert Ernesztin néninek
                  akart írni.</p>
               <p>- Nincs, drágám, - hazudott folyékonyan, - csak egyet vettem és mindjárt el is
                  használtam, mert lent megírtam a levelet. Azért jöttem ilyen soká.</p>
               <p>Maga elé nézett és visszagondolt Spanyolországra. Ott, abban az akadálytalan és
                  gondtalan boldogságban el sem képzelte, hogy ez ilyen nehéz lesz. De igyekezett
                  vígasztalni és megnyugtatni magát. Majd rendbejön minden, rendes kerékvágásba
                  kerül az egész, és ők szeretni fogják egymást. A gyerekeknek ebédnél azt mondta,
                  hogy délután elmegy a spanyol követségre, ott valami beszélni valója van. Három
                  órakor elindult. Gyalogszerrel vágott neki az Andrássy-útnak, a liget felé. A kis
                  kocsmát hosszú keresés után megtalálta. Nem is volt olyan kicsiny, tágas udvarán
                  rengeteg asztal sorakozott odatámasztott székekkel. Csakugyan nem volt közönség,
                  ismerős még kevésbé. De akiért jött, az már ott volt. Felugrott és elébe sietett.
                  Gyorsan kértek még egy pohár sört, azt szótlanul megvárták, aztán megeredt a
                  beszélgetés.</p>
               <p>- Nézze, hoztam magának valamit.</p>
               <p>Piciny aranylapot vett ki selyempapírból a férfi. Olyan kis fityegő volt, amit
                  karkötőn szokás hordani. Ez volt belevésve: „Plus qu’hier, moins que demain.”</p>
               <p>- Ez az, amit legelőször mondani akartam magának: „Jobban, mint tegnap és kevésbé,
                  mint holnap.” Ezt érezem teljes szívemből. Maga nem hord karkötőt, azt tudom. De
                  tegye el az aprópénztárcájába szerencsekrajcárnak. Ó Istenem, emlékszik arra a
                  pénztárcára, amit Toledóban ideadott nekem?</p>
               <p>- Jó volna ott lenni, - bólintott Magdolna, - ha odavihetném a gyerekeimet is.
                  Igaz, hogy előttük ott sem tudnék telefonon úgy beszélni magával, ahogy szeretnék.
                  Jaj, de el vagyok keseredve.</p>
               <p>Detky megfogta a kezét.</p>
               <p>- Drága szivem, ne mondja ezt, mert nagyon megijeszt. Ha ilyen apró
                  kényelmetlenségek már a kedvét szegik, mit gondoljak magamban, mennyire
                  szeret?</p>
               <p>- Ó dehogy szegik a kedvemet, nem ért maga engem. Sajnálom a mi szerelmünket,
                  mint... mintha egy kismadarat látnék magam előtt, amely a vércséktől fél és nem
                  találja a fészkét.</p>
               <p>- Lesz fészke annak a kismadárnak, ne féljen. Holnap nekilátok keresni. Nincs ma
                  nehezebb, mint a lakáskérdés, tudom. De most nem ismerek lehetetlent. Napokon
                  belül jelenteni fogom magának, hogy fészket raktunk. Lesz egy kis tanyánk, jó
                  helyen, ahová nyugodtan eljöhet. Magának is lesz ott holmija, nekem is. Mintha már
                  összeházasodtunk volna. Bízza ezt rám egészen és bízza arra az érzésre, amit érzek
                  maga iránt. De... míg az meglesz... addig... addig nem csókolhatom meg?</p>
               <p>- Az Istenért, hát hol? Csak nem megyek el a lakására, ahol házmester van és ahol
                  surranni kell a nővére előtt?</p>
               <p>- Talán vehetne egy napra egy szobát a Hungáriában, vagy a Ritzben... hogy
                  ciánozzák a lakását, vagy valami ilyen ürügy alatt... és ugyanakkor én is...</p>
               <p>- Angyalom, ne beszéljen őrültségeket. Mit mondok a gyerekeimnek? Hogyan
                  csomagoljak? Képtelenség. Na ne vágjon ilyen arcot, higgye el, én legalább úgy
                  vágyom megcsókolni magát, mint maga engem. Beszéljünk rendesen és józanul.
                  Mindenekelőtt a telefon, össze kell egyeztetnünk mindkettőnk napirendjét. Maga
                  későn fekvő és későn kelő ember. Én korán fekszem és korán kelek. Meg kell
                  beszélni, hogy milyen nevet mondjak be, ha nem találom otthon, mert az inasának
                  szükségtelen folyton a nevemet hallania. Tudnom kell, hova jár délután, ha
                  sürgősen adódik valami mondanivalóm. Meg kell beszélni, hogyan hozom össze először
                  gyerekeimmel. Hányszor jöhet el hozzám nyilvánosan, mint jóismerős. Meg kell
                  ismerkednem a nővérével, akit nagyon akarok szeretni. Ezekről beszéljünk, szivem,
                  és ne a Hungáriáról.</p>
               <p>- Ez szemrehányás?</p>
               <p>- Nem. Én boldog vagyok, ha érzem, hogy vágyik rám. De gondolja meg, hogy - a maga
                  kifejezésével élve - most fészket alapítunk. Ha a jövőnkre gondolunk, minden apró
                  részletre vigyázni kell. Mennél jobban szeret engem, annál óvatosabb mindkettőnk
                  érdekében. Én nekem nagyon nagy szükségem van arra, hogy ne csak a vágyát érezzem,
                  hanem a szerelmét is. Szeret?</p>
               <p>- Szeretem. Meg vagyok győzve. Bámulom magát és nem tudom megérteni, mivel
                  érdemeltem ilyen kincset az élettől. Hát akkor kezdjük. Először a telefon.</p>
               <p>Minden kérdést végigvettek. Az egész beszélgetést Magdolna vette a kezébe. Amit a
                  spanyol úton nem figyelt meg eléggé, az most egyszerre tisztán állott előtte:
                  ennek az embernek nem ok nélkül van az a kedves, kisfiús vonás az arcában.
                  Gyámoltalan gyerek ez, akit úgy kell etetni, mint Klári eteti Pockot. Ha nővére és
                  inasa nem volna, valami gazdasszony lopná ki a szemét és egyetlen gomb sem volna a
                  kabátján. A kettőjük dolgában is nővérre van szüksége. Ennélfogva lesz neki nem
                  csak a szerelme, hanem a nővére is. Ettől a gondolattól melegség öntötte el. És
                  úgy érezte, hogy akit szeret, azt most hirtelen még jobban szereti.</p>
               <p>Jó másfél óráig beszélgettek. A mindennapi telefont este féltizenkettőre tűzték
                  ki. A gyerekekkel való megismerkedést a szigeti tejcsarnokban gondolták a
                  leghelyesebbnek, ott holnapután délután véletlenül fognak találkozni. Detky
                  nővére volt a legfogasabb kérdés. De felfedeztek Polonkay ezredesné személyében
                  közös ismerőst. Majd ügyesen módját ejtik, hogy ott valahogyan egyidőben tegyenek
                  látogatást, természetesen Detky nélkül.</p>
               <p>- Most pedig még valamit, - szólt Detky, - mondja, a hálószobája utcára
                  nyílik?</p>
               <p>- Igen. Kis villa, egyemeletes, a földszinten nincs lakás, csak házmester és vici,
                  az első emeleten mi vagyunk az utca felé egy frontban, hátrafelé pedig egy
                  beplántált proletár, aki szerencsére nagyon rendes ember.</p>
               <p>- És melyik ablak a maga hálószobája?</p>
               <p>- Balfelől az első. Miért kérdi, drágám?</p>
               <p>- Mert, ha éjszaka eszembe jut végigmenni kocsival az Andrássy-úton, tudni fogom,
                  hova nézzek. És esetleg, ha gyalog mennék és soká felnéznék... Kinevet? Gimnazista
                  vagyok?</p>
               <p>- Nem nevetem ki. Ha gimnazista, akkor nekem így jó. Most pedig elmegyek. Maga
                  csak tíz perc mulva induljon.</p>
               <p>- És meg sem csókolhatom. Magyarországon még meg sem csókoltam. Mégis nevet. Mit
                  nevet?</p>
               <p>- Eszembe jutott, hogy most éppen olyan duzzogó arcot vág, mint Toledóban... akkor
                  este...</p>
               <p>- De akkor más volt a folytatás. No mindegy. Este felhívom.</p>
               <p>Kezet szorítottak. Magdolna még visszanézett a kapuból. És visszaintett, magasba
                  emelt kezének ujjait billegtetve, ahogy szokta. Otthon rendben talált mindent. A
                  nap elmult. Este siettette a lefekvést, hogy a telefon ébren ne találja a házat.
                  Tizenegykor Phil és a gyerekek már aludtak, ő is lefeküdt, a telefont azonban
                  előbb kivitte a fürdőszobába. Az ágyban várta a csengetést, hogy rögtön kifusson,
                  ott beszélgessen, ahonnan az alvókat semmiesetre sem költi fel.</p>
               <p>A telefon pontosan megérkezett. Detky hazulról beszélt és mindjárt ujsággal
                  szolgált. Megállapodott a lapjával, hogy ezentúl más alapokra fekteti munkatársi
                  viszonyát. Nem fog bejárni a szerkesztőségbe; amit ír, és pedig heti négy cikket,
                  azt hazulról fogja beküldeni.</p>
               <p>- Ezt magáért csináltam, szivem. Időben szabad akarok lenni.</p>
               <p>- Nagyon kedves, - mondta Magdolna aggódva, - de nem lesz ennek anyagilag olyan
                  következése, hogy...</p>
               <p>- Nem, nem. Nagyon jó megállapodást kötöttem. És tudja, nem akarom magamat
                  ujságírásra elforgácsolni most már. Ha magát magam mellett tudom, akkor meg akarom
                  fogni a dolog végét. Megírom a Kolumbus-darabot.</p>
               <p>- Gondolkozott már róla?</p>
               <p>- Az úton, Salzburgtól hazáig. Hogyne. A vázlata körülbelül kész a fejemben.</p>
               <p>- Elmondhatja?</p>
               <p>Detky azonnal belekezdett. Részletesen mesélte. Nagyon érdekes volt, ahogy mondta
                  és első hallásra izgalmasnak tetszett.</p>
               <p>- Jaj de örülök. Nagyon szép.</p>
               <p>- Tetszik? - kérdezte mohón a szerző.</p>
               <p>- Nekem roppant tetszik. Az én véleményem ugyan nem mérvadó, de...</p>
               <p>- Hogyne volna mérvadó. Csak a magáé az, hiszen maga a közönség.</p>
               <p>- És mikor kezdi írni?</p>
               <p>- Na várjon, most zsarolni fogom magát. Mihelyt maga az enyém lett itthon is,
                  másnap kezdek dolgozni.</p>
               <p>- Áll az alku. De ez nemcsak rajtam múlik...</p>
               <p>- Értem, értem. Holnap nekivágok a városnak. Szeret?</p>
               <p>- Imádom.</p>
               <p>Mikor letették a kagylót, Magdolna megnézte az órát. Kevés hiányzott a fél egyhez.
                  Majdnem egy órát beszéltek. Másnap ugyanígy történt. Este pontosan megcsendült a
                  hívás. Mindketten elmondták napjuk történetét. Komoly dolgokat, gyerekes
                  apróságokat vegyesen. Magdolnát minden szó érdekelte, amit kedvese mondott. És
                  kétségtelenül érezte, hogy azt is minden szó érdekli, amit ő mond.</p>
               <p>- Találja ki, mielőtt elbúcsúzunk, - mondta a férfi a végén, - honnan
                  beszélek?</p>
               <p>- Nem tudom kitalálni. Hát nem a lakásáról?</p>
               <p>- Nem. A Műcsarnok-kávéházból. Tizenegykor kocsiba ültem, leszálltam a maga
                  környékén és egy félóráig néztem az ablakát. Üzenetnek ott hagytam egy szál piros
                  rózsát, és pedig a kapurács mellett a balsarokban, a földre tettem. Ha holnap
                  megnézi, biztosan ott találja. Most jó éjszakát.</p>
               <p>Magdolna szerette volna a virágot azonnal megkeresni. De ez bonyolult lett volna
                  ilyen késői órán. Másnap délelőtt azonban valami ürüggyel lesietett. A rózsát
                  megtalálta a kapu sarkában. Milyen kedves ez az ember. Egyre jobban a szívéhez nő.
                  Kivette erszényéből a kis arany lapot és elolvasta: „Jobban, mint tegnap és
                  kevésbé, mint holnap.”</p>
               <p>Délután felkerekedett a gyerekekkel, Phillel és a mindig jelenlévő Bodóval, hogy
                  kimenjenek a tejcsarnokba. Ott nem nagy közönséget találtak. A gyerekek
                  elhelyezkedtek, Klári azonnal intézkedett, hogy Pocok mi mindent egyék. Magdolna
                  nemsokára meglátta az érkező Detkyt. Kissé lámpalázasan keresgélte magában a
                  legtermészetesebb hangot, amellyel gyerekeinek tudtára adja, hogy egy bácsival
                  fognak megismerkedni. Kétszer is nekikezdett, nem ment. Ekkor Bodó véletlenül mint
                  megmentő lépett fel:</p>
               <p>- Nézze csak, báróné, - szólt élénken, - tudja ki jött be a helyiségbe? Detky, a
                  híres író. Akit most egy éve itt a szigeten nagybetegen láttunk, emlékszik? Azóta
                  meggyógyult.</p>
               <p>- Ne mondja. Hol van? Azóta meg is ismerkedtem vele Mikeséknél, sőt
                  Spanyolországban is összeakadtunk véletlenül. Nagyon kedves és érdekes úriember.
                  Szeretném idekéretni, hadd ismerje meg a gyerekeket.</p>
               <p>Bodó intézkedett. Pincért kerített, üzenetet küldött. Detky ott állt az
                  asztalnál.</p>
               <p>- Csókolom a kezeit, báróné. Milyen kedves véletlen.</p>
               <p>Kezet csókolt. Kezet szorított és „how do you do”-t váltott Phillel, kezet
                  szorított Bodóval. Aztán Klárihoz fordult:</p>
               <p>- A kis bárónő, ugye, akiről a mamája annyit mesélt nekem Spanyolországban. De
                  bocsánat, a mama egy kislányról beszélt nekem, én pedig egy ekkora hölgyet találok
                  itt. Nem is köszönhetek neki másképpen, mint kezeit csókolom.</p>
               <p>Klári kezet nyujtott és elpirult. Arcára volt írva, hogy a megismerkedést igen
                  nagy tetszéssel fogadta. Aztán Pocok következett.</p>
               <p>- És te, gondolom, Pocok vagy, akiről szintén annyit hallottam. Detky Pál vagyok,
                  szervusz. Jól vagy?</p>
               <p>Pocok illedelmesen meghajtotta magát.</p>
               <p>- Igenis, kérem, jól vagyok, köszönöm. Én báró Meszlényi Imre vagyok.</p>
               <p>- Mi az, hogy „igenis kérem”? Mi tegeződni fogunk. Hiszen kollégák is vagyunk,
                  olyan művészfélék mindaketten, nem igaz? Én irkálok, te meg muzsikálsz. Egy kutya,
                  nem igaz? Várjál csak, fogunk mi még operát írni együtt. Majd írok neked szöveget
                  és te megzenésíted. Előadják az Operában. Nagy díszelőadás lesz, a páholyban ott
                  fog ülni a mamád és Klári és Phil és Bodó bácsi és úgy fognak tapsolni, hogy
                  no.</p>
               <p>- És te nem ülsz a páholyban?</p>
               <p>- Hogy gondolsz olyat? Mi szerzők leszünk és ketten kézenfogva kijövünk a függöny
                  elé, hogy meghajtsuk magunkat. De mikor a tapsnak vége lesz, és mi már kimegyünk,
                  akkor titokban felkacsintunk nekik a páholyba, hogy a közönség ne vegye észre.</p>
               <p>Pocok rögtön belement a dologba. A gondolat szerfelett izgatta.</p>
               <p>- De ezt mikor lehet megcsinálni? Én még csak tizenkét éves leszek.</p>
               <p>- Majd, ha zeneszerzést is tanultál. Mondjuk úgy öt-hat év mulva. Akkor már
                  felnőtt fiatalember leszel, senki sem mondhatja, hogy „mit akar ez a gyerek”.</p>
               <p>- Igen. És az opera miről szól? Hogy addig is gondolkozzak rajta.</p>
               <p>- Hát tudod, én már régóta szeretnék írni egy színdarabot Kolumbusról, mikor
                  felfedezi Amerikát, Előbb megírom prózában, te is megnézed. És ha neked tetszeni
                  fog, nem bánom, zenésítsd meg.</p>
               <p>Pocok izgatottan gondolkozott.</p>
               <p>- De akkor nekem előbb hallani kell a tengert. Még nem tudom, milyen a tenger.
                  Mama, nem mehetnénk jövő nyáron a Magura helyett a tengerre?</p>
               <p>- Nincs kizárva, kisfiam. Majd megkérdezzük a doktor bácsit.</p>
               <p>Detky visszatért Klárihoz, hogy azt se hanyagolja el.</p>
               <p>- Na és Klárit is meg kell kérdezni, mert úgy hallom, hogy az étkezés kérdését ő
                  intézi. Hátha neki nincs kedve a tengerhez? Akkor már baj van az egész
                  tervvel.</p>
               <p>- Én szívesen megyek, - sietett Klári a válasszal, - Pocokkal én bárhová
                  megyek.</p>
               <p>Így ment tovább is. Detky remekül tudott a gyerekek nyelvén beszélni. Felnőttek
                  általában selypítenek és sületlenségeket mondanak, ha gyerekkel beszélnek. Az
                  ilyet a gyerekek ki nem állhatják. Detky azonban, talán a benne rejlő gyermek
                  érzékével, kitűnően értette, hogy felnőttként beszéljen, de olyat, ami a kicsiket
                  érdekli. Kláritól a világért sem azt kérdezte, hogy milyen tantárgyat szeret a
                  legjobban, hanem Pocok kosztolásáról beszélgetett vele és az egyes ételek
                  különböző tápláló erejéről. Mikor aztán már mindkét gyereket megnyerte, elkezdett
                  tréfálkozni. Ráugatott egy ott somfordáló kis foxi-kutyára, és olyan pompásan
                  utánozta a kutyahangot, hogy a foxi meghökkenve és mérgesen visszaugatott. A
                  gyerekek majd megszakadtak a kacagástól. Aztán a papirosszalvétából, amelyet
                  nyolcadrét összehajtott, körmével kis darabokat tépett ki, az egészet kibontotta s
                  az elétáruló papir-kézimunkát átnyujtotta Klárinak, aki azonnal maga is
                  hozzáfogott az érdekes játékhoz. Pocoknak pedig különbözőképpen teletöltött négy
                  pohár vizet tett oda, hogy még néhány cseppnyi ide-oda töltögetéssel megkapják a
                  Dur-skála alaphangjait. De közben Philt és Bodót sem hanyagolta el. Már sötétedni
                  kezdett és Magdolna kétszer indítványozta az indulást, de a gyerekek könyörögtek,
                  hogy még maradjanak. S mikor végül mégis menni kellett, Pocok így szólt:</p>
               <p>- Én szeretnék neked zongorázni. Gyere el hozzánk. Mama, ő mikor jöhet el
                  hozzánk?</p>
               <p>- Ne mondd, hogy „ő”, az nem illik. Mondd, hogy Pali bácsi. Majd megkérjük Pali
                  bácsit, hogy hívjon fel bennünket telefonon és majd megbeszéljük, mikor ér rá.
                  Most búcsúzzatok el szépen.</p>
               <p>Detky kezetszorított Klárival és ismét kezétcsókolommal tette boldoggá. De Pocokot
                  magához ölelte és jobbról-balról megcsókolta. Magdolna fényesedő szemmel nézte,
                  ahogy Pocok két vékony kis karja a szeretet meleg ösztönével fonódik Detky nyaka
                  köré.</p>
               <p>Este a rendes telefonáláskor Detky odavolt az örömtől.</p>
               <p>- Tudja, szivem, ha sikerületlen, savanyú gyerekei lennének, én azokat is
                  szeretném. De ezt a két gyereket viszont akkor is imádnám, ha a más gyerekei
                  volnának. Elbűvölt mindakettő. A kislánya pompás kis teremtés, gratulálok hozzá.
                  Csupa önállóság, éles ész, akarat, keménység. Ha ez megnő, ember legyen a talpán,
                  aki belekezd. És az én kis Pocok barátom, hát arról csak meghatva tudok beszélni.
                  Ha nekem fiam volna, nem szerethetném jobban. Mondja már, de hamar, milyen sikerem
                  volt náluk, mert nagyon izgatott vagyok. Mint a szerző, aki másnap a kritikát
                  olvassa.</p>
               <p>- Angyalom, maga ezeket mind megbabonázta. Phil, azt hiszem, feladta Bodó iránti
                  érzelmeit és magába szeretett. Bodó el van bűvölve, igaz, hogy egy kis baj van,
                  mert ő szeretne magával operát írni. De ez mellékes. A két gyerek a fontos. Egész
                  este majd lenyúztak, hogy mikor hívjuk meg magát. Klári papírterítőket csinált
                  régi ujságokból, Pocok pedig tizenkét pohárból felállította a kromatikus skálát.
                  Nézze, holnap talán még korán lesz, de holnapután hívjon fel nyilvánosan s akkor
                  megbeszéljük, hogy mikor ebédel nálunk. Legjobb, ha félkettőkor szól ide.</p>
               <p>- Meglesz. Nem hívhatná meg ugyanakkor Bodót is? Az annyira ott ül a maga
                  otthonában, hogy ezért fontos nekem. Operát nem írok vele, da bízza rám: a tűzbe
                  fog menni értem.</p>
               <p>- Milyen csirkefogó maga, ilyen tervszerűen csinálja. Biztosan engem is kitűzött
                  és végrehajtotta a programmot.</p>
               <p>- Ezt nem is tagadom. És azt hiszem, holnap ujságom lesz a maga számára.</p>
               <p>- Jaj, már előre félek. Valami garszonlakás?</p>
               <p>- Nem, kérem. Rendes szoba-konyhás modern lakás, csak azzal a kényelmetlenséggel
                  jár, hogy új fogorvost kell választania.</p>
               <p>- Hálistennek. A mostanit ki nem állhatom. De miért van erre szükség?</p>
               <p>- Visegrádi-utca nyolc alatt a földszinten, a kaputól egy lépésnyire nyílik egy
                  folyosó. Annak két ága van. Egyik a fogorvoshoz vezet, másik oda. Be van
                  bútorozva. Modern kacattal persze. De hát azt majd darabonként kicseréljük. Nekem
                  annyira tetszik, hogy oda fogok járni darabot írni. A lakást egy öreg táblabíróné
                  adja ki, akinek megmagyaráztam, hogy otthon nem tudok dolgozni, annyit zavarnak.
                  El is hitte, mert nem is hihetetlen. Neki hatéves szerződése van, mint főbérlőnek.
                  Ebből kettő lement. Most én szeretnék vele a magam részéről négyéves szerződést
                  csinálni. Holnap megint tárgyalok vele. Angyalom, térdenállva könyörgök magának,
                  érjen rá holnapután délután.</p>
               <p>- Nem kell könyörögnie, csacsi.</p>
               <p>- Jön?</p>
               <p>- Megyek.</p>
               <p>- Hát akkor lássa meg, milyen úriemberrel van dolga: én már elkezdek dolgozni. S
                  ami addig kész lesz, holnapután felolvasom. Azt előre megmondom, hogy meglepetés
                  is fogja várni, ha eljön. Nagyon fog örülni neki.</p>
               <p>- Miféle meglepetés?</p>
               <p>- Ha most elmondom, akkor már nem meglepetés. Csak izgatni akarom egy kicsit. Most
                  pedig ajánlok egy üzletet.</p>
               <p>- Halljuk.</p>
               <p>- Holnap estig gondoljon annyit rám, mint én magára.</p>
               <p>- Vaktában merem vállalni. Jó éjszakát. Nagyon?</p>
               <p>- Kimondhatatlanul.</p>
               <p>Másnap este Detky már jelentette, hogy dolgozott. Nem sokat ugyan, de dolgozott.
                  Papírra vetette a darab tervrajzát vázlatosan. Olyan lelkesen beszélt és úgy örült
                  neki, hogy Magdolna külön beleszeretett ebbe az örömbe. A készülő színdarabot
                  valahogyan közös gyermeküknek érezte. Aztán az az ujságolni valója is volt
                  Detkynek, hogy a táblabírónéval megcsinálta a megállapodást négy esztendőre.</p>
               <p>- Minden készen várja, szívem. Jól jegyezze meg, Visegrádi-utca nyolc. Ahogy a
                  kapun belép, azonnal balra. Egy kis folyosóra fog jutni, ott két lépést tesz és
                  megint balra. Én várni fogom az ajtóban.</p>
               <p>És eljött másnap. Magdolna életében a legelső légyottnak a napja. Egész délelőtt
                  csak ezen járt az esze. Idegesen jött-ment a gyerekek között szórakozott volt,
                  minden neszre összerezzent. Nem az hozta ki sodraiból, hogy délután a kedvese
                  karjai közé fog omlani; ez inkább repeső boldogsággal töltötte el. De ösztöne
                  tiltakozott a bujkálás ellen. Homályos kapualja, besurranás, legénylakás, - mindez
                  kényelmetlen szorongást okozott a lelkében. Igyekezett meggyőzni magát.
                  Emlékezetébe idézte azt a mondatot, amelyet Detky egyszer még Spanyolországban
                  mondott neki, egy bűvöletes éjszakán, egymás karjaiban: „Szerelemből minden szent,
                  szerelem nélkül még egy kézcsók is visszatetsző.” Ez szép mondat volt és a
                  szívéhez szólt. De most nehezen tudta szentnek tekinteni ezt a gyermekei előtt
                  való kifogás-keresést, ezt a bujkálást, ezt a kicsinyes és hazug módot, ugyanazt,
                  amellyel haszontalan kis nők csalják a férjöket.</p>
               <p>Délben megszólalt a telefon. Detky jelentkezett, ahogy megbeszélték. A telefon
                  szándékosan volt az ebédlőben.</p>
               <p>- Halló, itt Detky Pál beszél. Meszlényi báróné őméltóságát keresem.</p>
               <p>- Halló, én vagyok a telefonnál. Jó napot, Detky, nagyon kedves, hogy
                  felhívott.</p>
               <p>A két gyerek izgatottan figyelt. Odamentek ők is a telefonhoz.</p>
               <p>- Nagyon örülnék, ha egyszer eljönne hozzánk ebédre. Mondja meg maga a napot, én
                  egész héten szabad vagyok. Mennél hamarább? Ez kedves. Hát mondjuk: csütörtök.
                  Magának alkalmas? Helyes. A címet megtalálja a telefonkönyvben, fél kettőkor
                  eszünk. Várjon még egy kicsit, a gyerekek akarnak beszélni magával.</p>
               <p>Klári izgatottan vette át a hallgatót.</p>
               <p>- Halló, Detky bácsi? Itt Klári beszél. Jónapot. Nagyon örülök, hogy eljön. Mondja
                  meg, hogy mit szeret enni. Tessék?</p>
               <p>Klári belenevetett a telefonba:</p>
               <p>- Mama, hallod? Detky bácsi azt mondja, hogy szeretné, ha őt is én etetném, mint
                  Pockot. Halló! Hát akkor bízza rám, majd kitalálunk valamit. Viszontlátásra.
                  Várjon még, Pocok is akar beszélni.</p>
               <p>Pocok gyorsan kapott a kagyló után.</p>
               <p>- Halló. Itt báró Meszlényi Imre. Szervusz. Én csak azt akarom mondani, hogy
                  nagyon örülök. És kitaláltam egy érdekes játékot, azt majd veled fogom játszani.
                  Mama, Pali bácsi azt mondja, hogy ő is kitalál. Halló, hát akkor szervusz.</p>
               <p>Pocok letette a kagylót. Pedig Phil is ott állt és nyilvánvalóan köszönni
                  szeretett volna a telefonba. Most erről le kellett mondania. A gyerekek annál
                  élénkebb örömmel folytatták az ebédet. Alig mult el tíz perc, a telefon megint
                  megszólalt. Magdolna maga vette fel a kagylót.</p>
               <p>- Ki beszél ott, kérem?</p>
               <p>- Az nem fontos. Szíveskedjék Detky Pál urat a telefonhoz küldeni.</p>
               <p>Magdolna elhült. Azt hitte, hogy elejti a kagylót.</p>
               <p>- Ez valami tévedés lesz. Ki beszél, kérem?</p>
               <p>- Nem fontos. Detky Pál urat kérem.</p>
               <p>Ekkorra már az egész dolog megvilágosodott előtte. Természetesen a színésznő
                  alkalmazta régi fogását. Most ezt a házat is naponta tízszer fel fogja hívni és
                  Detkyt fogja keresni. Magdolna egy szót sem szólt, letette a kagylót.</p>
               <p>- Phil, if you please, valaki itt ostoba vicceket csinál. Én majd jelentést teszek
                  a központnak, de ma akárhogyan cseng a telefon, ne vegye fel a kagylót.</p>
               <p>- Yes, mylady.</p>
               <p>Honnan tud ez a nő az összeköttetésükről? Ez megfoghatatlan. Hiszen mióta Detky
                  San Sebastiánból eljött, azóta Zsoldos Bellával sem nem beszélt, sem nem
                  levelezett. Egész biztosan megmondta volna. Sőt éppen tegnap este volt szó arról
                  telefonon, hogy régi ismerősei közül Detky még alig látott valakit Szász Eleméren
                  kívül. Ha a színésznőt látta volna, említette volna. Lehetséges, hogy Detky
                  elejtett valami megjegyzést Szász előtt, aki azon frissiben elmondta volna a
                  színésznőnek! Nem, ez lehetetlen. Detky kétségtelen úriember, s ebben az esetben
                  egészen bizonyos, hogy igen óvatosan vigyáz a megjegyzéseire. Megfoghatatlan. A
                  telefontámadás úgy meghökkentette, hogy zsibbadást érzett a gyomrában és térdében
                  hirtelen fáradtságot. Ebéd után lefeküdt pihenni és gondolkozni. Az egész dolgot
                  borzasztónak látta. Ez a nő vissza akarja kapni a régi kedvesét és könnyű dolga
                  van az új ellenféllel, mert nem fél a botránytól. Sőt keresi a botrányt, mert
                  tudja, hogy attól mások megrémülnek. Ez most futni fog Detky után, a nyomában
                  lesz, figyelni fogja, jeleneteket csinál neki, esetleg detektívre sem sajnálja a
                  pénzt. És kürtölni fogja, hogy Meszlényi bárónénak viszonya van Detky Pállal, „na,
                  de majd teszünk róla”. Ennek nem szabad elkövetkeznie. Soha őróla senki semmiféle
                  mende-mondát el nem indíthatott. Soha még közömbös jóismerőssel sem mutatkozott
                  kettesben. Neve, híre makulátlan. És most betör az életébe ilyen otromba
                  támadással ez a borzasztó nő... nem lehet, nem szabad. Még azon az áron sem
                  szabad, ha szerelmét nem láthatja többé. Klári nemsokára tizennégyéves. Három év
                  mulva tizenhét. A legtökéletesebb leány életét is tönkreteheti, ha anyja hírével
                  baj van. Ezt meg kell beszélnie Palival mennél hamarább. Telefonálni kellene neki,
                  hogy ne a Visegrádi-uccában találkozzanak, hanem talán abban a Hermina-úti kis
                  kocsmában, mert nagy baj van. De honnan tud valamit ez a félelmes nő?
                  Megfoghatatlan, megfoghatatlan. Vette a telefont, bevitte a fürdőszobába és
                  felhívta a Pali számát. Hosszú csengetésre női hang jelentkezett. Nem, Detky Pál
                  nincs otthon, már ebéd előtt elment és estig nem is jön haza. Nyilván a nővére
                  beszélt. Magdolna reménytelenül tette le a kagylót. Töprengett, vergődött,
                  járt-kelt, amíg az indulás ideje el nem érkezett. Akkor mégis úgy döntött, hogy
                  elmegy, pár perc alatt gyorsan elmondja, mi történt, aztán hazamenekül. Az uccán
                  kocsit keresett, fedelét felhajttatta és mélyen elpirult, mikor a címet ki kellett
                  mondania. Kénytelen volt kocsit venni, mert félt, hogy ha gyalog megy, ismerőssel
                  találkozik, aki megállítja és elveszi idejét, vagy firtatni kezdi, hova megy és
                  kísérni akarja. „Az első randevu”, - mondja magában keserűen, mialatt mélyen
                  hátradőlt a sarokba, hogy a szemközt jövő kocsikból meg ne pillanthassa valaki. A
                  fuvardíjat jó előre kikészítette és ideges ujjakkal kaparászott aprópénze között,
                  mikor a taxi az utolsó pillanatban még egyet ugrott. Úgy osont keresztül a keskeny
                  gyalogjárón, mintha mérges kígyók között kellett volna átszöknie. Hátában valami
                  homályos támadás kellemetlen, sajgó sejtelmét érezte. Az ajtó magától kinyílt
                  előtte. Pali kitárta a karjait és sóváran magához vonta.</p>
               <p>- Engedjen, szívem, azonnal mennem kell.</p>
               <p>- Tessék?</p>
               <p>- Kérem, ne haragudjék, szörnyű állapotban vagyok. Zsoldos Bella telefonált
                  hozzám, mert más nem lehetett, és magát kereste. Ez azt jelenti, hogy a világ
                  szájára kerültem. Mindennek vége.</p>
               <p>Most szakadt ki belőle a régen visszafojtott sírás. Leborúlt a díványra és
                  zokogott. Pali letérdelt a dívány mellé, símogatta, csendesítette, becézte. A
                  zokogás rohama pár perc alatt elmúlt és könnyített rajta.</p>
               <p>- De honnan tud valamit, - ez volt első szava, - ez megfoghatatlan.</p>
               <p>- Hallgasson ide, szívem, én tudok mindent már tegnap óta, csak nem akartam
                  telefonon izgatni. Mert itt úgyis elmondtam volna. Nézze, tegnap találkoztam Szász
                  Elemérrel. Azt mondja: „Tudod, hogy Bella is megjött?” Azt feleltem, hogy nem
                  tudom, de nem is érdekel. Erre Elemér elmondta, hogy hosszasan beszélt a hölggyel.
                  A bestia elmesélte, hogy San Sebastiánban összevesztünk, mert rettenetesen
                  féltékeny voltam Rőserre. És pedig joggal voltam féltékeny, mert Rőser most
                  határozta el, hogy elveszi feleségül.</p>
               <p>- Ez biztos?</p>
               <p>- Elég biztos. Elemér megkérdezte, hogy megírhatja-e ujságban a dolgot, mire
                  Zsoldos Bella rögtön felhatalmazta erre. De Elemér óvatos ember és tisztességes
                  ujságíró. Felhívta Rősert. Rőser azt felelte, hogy igen, elveszi feleségül a
                  művésznőt, ezt nyugodtan ki lehet írni az ujságba. A házasságkötés napját még nem
                  tűzték ki. Holnap reggel benne lesz az ujságban. Maga is olvashatja. De térjünk
                  vissza a lényeghez. Elemér elmondása szerint Zsoldos Bella ezt mesélte neki
                  „Képzeld, Sevillában voltam Rőserrel és a portásnál kérdezősködtem, kik vannak ott
                  magyarok. A portás erre azt mondja, hogy éppen tegnap utaztak el ketten.
                  Kíváncsiságból kikerestem a neveket, hát kérlek: Pali volt és az a Meszlényi
                  báróné. Kiderítettem, hogy együtt ettek, együtt jöttek-mentek és együtt utaztak is
                  el. Hát én most már a Palira fütyülök, ezt meg is mondhatod neki, de én erre az
                  ügyre kíváncsi vagyok és utána vágok. Telefon is van a világon.” Erre én Elemérnek
                  ezt feleltem szóról-szóra: „Igaz, csakugyan találkoztam Meszlényinével Sevillában,
                  ezt nem is említettem neked. Nagyon örültünk egymásnak, nagyon kedvesen
                  beszélgettünk. De aztán különböző irányba utaztunk el. Nem ártana, ha ezt
                  elmondanád a bestiának, mert még valami tapintatlan szamárságot csinál.” Ennyi
                  volt az egész. Az én véleményem szerint nem kell tartania semmitől.</p>
               <p>- De hiszen látja, hogy felhívott és magát kereste nálam.</p>
               <p>Detky felkelt. Elment a szoba sarkába és telefonnal tért vissza.</p>
               <p>- Tessék. Ez a meglepetés, amit szántam magának. Telefonunk is van. A szám titkos,
                  nem tudja senki. Mikor idejövök dolgozni, maga felhívhat engem. Más nem, még a
                  nővérem sem. Mikor pedig maga itt van, hazaszólhat, hogy mit csinálnak a gyerekei.
                  Úgy sem tudhatja senki, honnan beszél. Bizony másképpen képzeltem a maga első
                  idejövetelét. Azt hittem, örülni fog és mindjárt hazaszól.</p>
               <p>- Hiába szólnék haza. Meghagytam, hogy ne vegyék fel a kagylót.</p>
               <p>- Jó. Most fogja a másik kagylót és hallgassa.</p>
               <p>- Mit akar csinálni?</p>
               <p>- Maga csak hallgassa azt a kagylót. Ha szerencsém van, otthon találom a
                  hölgyet.</p>
               <p>Felhívott egy számot. Női hang jelentkezett. Csakugyan: ugyanaz a hang, amely őt
                  névtelenül felhívta.</p>
               <p>- Halló, itt Detky Pál beszél.</p>
               <p>- Ó, Istenem, be formális vagy. Talán tedd hozzá, hogy a színművésznő őnagyságát
                  keresed. Na, fiatalember, hát megjöttél? Tapintatosan értesítlek, imádott
                  egyetlenem, hogy közben eljegyeztem magam.</p>
               <p>- Hallottam. De ne légy ilyen könnyed, kérlek, mert igen komoly dologban akarok
                  veled beszélni, és pedig ez életben utoljára.</p>
               <p>- Oh, oh. Kis tragikus. Na mondjad, pofám, mondjad.</p>
               <p>- Kérlek, engem felkeresett két úr és felelősségre vontak. Egy hölgy nevében,
                  akinek a lakásán én soha életemben nem jártam, de akinél egy névtelen női hang
                  engem keresett. A látszat szerint tehát én olyasmit fecsegek, mintha állandóan az
                  illető hölgynél lennék található. Ez nekem rettenetes kínos volt. Kimosakodtam
                  magam, úgy ahogy tudtam. De most kettőnkön a sor. Jól figyelj ide...</p>
               <p>- Nem én telefonáltam.</p>
               <p>- Ne hazudozz, - rivallt rá Detky, - Elemérnek magad mondtad.</p>
               <p>- Na és ha én telefonáltam? Tévedtem, punktum, pász.</p>
               <p>- Azt mondtam, hogy figyelj ide. Ismerek egy Jacobs nevű londoni hirlapírót.
                  Akivel egy Rőser-vacsora után elmentél a Lenke lakására, mialatt én haldokoltam a
                  szigeten. Hozzám is ő hozott ki, Rőserhez is ő vitt tovább. Ez a Jacobs szívesen
                  elmondja az egész történetet azzal az anyagi vitával együtt, amely miatt csúnyán
                  váltatok el. Hát ha mégegyszer hozzányúlsz ahhoz a telefonhoz, én becsületszavamat
                  adom neked, hogy Rőser egy félórán belül az egészet tudni fogja. Ugyancsak tudni
                  fogja akkor is, ha ezentúl az én életemet bármiféle más lépéssel zavarni mered.
                  Értetted?</p>
               <p>Hosszú csend következett. Majd a női hang dühösen és legyőzötten válaszolt:</p>
               <p>- Pukkadj meg.</p>
               <p>És letette a kagylót. Letették ők is. A férfi átkarolta az asszony vállát.</p>
               <p>- Jót állok, hogy ez soha többet nem fog bennünket zavarni. Magát nem nyugtatta
                  meg, amit hallott?</p>
               <p>- De igen, valamennyire megnyugtatott.</p>
               <p>- Akkor, miért ilyen rosszkedvű? És miért húzódott el tőlem?</p>
               <p>- Mert kínos nekem a gondolat, hogy magát egy ilyen nő érdekelhette. Ez nekem
                  kimondhatatlanul megalázó. Hát ennek vagyok én az utóda? Ugyanannak az ízlésnek
                  tetszem én, amelyiknek ez is tetszett? Ahhoz jöttem most el, aki egy ilyen nőért
                  meg akart halni?</p>
               <p>- Nem egy ilyen nőért. Egy ilyen nő miatt. Az más. De maga miatt és magáért élni
                  akarok. Ami magának rosszul esik, azt én ezerszer úgy szégyellem. De nem tehetek
                  róla. Eddig hiányzott az életemből az a szerelem, amelytől erőt kaphattam volna.
                  Most megvan. A multamból még felbukkan egy-két ocsmány részlet, amely most mind a
                  kettőnket éget és fáj. De ezek gyorsan elpusztulnak, mint ahogy a pincebogarat
                  megöli a napfény. Legyen türelemmel, várja ezt meg. Higyje el, nem soká kell
                  várnia.</p>
               <p>Most már egymás kezét fogták.</p>
               <p>- Igen, de magának ez a nő tetszett. Már pedig én magára fel akarok nézni. És ez a
                  tudat akadályoz.</p>
               <p>- Tetszett, édes Istenem, tetszett. Érzéki ember vagyok. Így születtem, mit
                  csináljak. Nem is szeretném, ha nem így volna. Az igazi szerelem kettőből áll: az
                  égiből is, de a földiből is. Külön volt már részem mind a kettőből. Húszéves
                  koromban szerettem valakit. Soká szerettem, de még a kezét sem fogtam meg. Fiatal
                  leány volt, átszellemült, kedves és okos. Majd ezt egyszer részletesen elmondom.
                  Aztán volt részem a földi szerelemben is. De igazán szerelmes most vagyok
                  életemben először...</p>
               <p>- Ez érdekes. Ugyanazt mondja, amit én mindig gondoltam erről, csak nem tudtam így
                  kifejezni. Mind a kettő kell hozzá. Igen. Akármelyik hiányzik belőle, már nem
                  tökéletes.</p>
               <p>- Nem. De így igen. Adjunk érte hálát a jó Istennek, aki egymáshoz vezetett
                  bennünket. Mondja, hát nem is néz itt körül? Nem örül neki? Nincs egy jó szava
                  hozzá? Ahhoz, aminek én úgy örülök? Ahol olyan boldogok leszünk?</p>
               <p>Átölelte. A szájak megkeresték egymást. Magdolna bódultan omlott bele a csók
                  régóta nélkülözött boldogságába. Olyan parancs emelkedett fel a lelkében, mint a
                  végzet, hogy szeretnie kell és boldognak kell lennie. És ő engedelmesen adta oda
                  magát a parancsnak. Aztán a szent és ősi örömtől újjászületetten csendes mosollyal
                  nézett maga elé:</p>
               <p>- Most elgondolom, hogy mivel jöttem ide. Azzal, hogy talán szakítunk...</p>
               <p>- Ha akarnánk, sem tudnánk, szívem. A sorsunk ellen nem tehetünk semmit.</p>
               <p>- Hát jó, - mosolygott még élénkebben, - akkor belenyugszom. Nem szakítunk. Mi van
                  a darabbal?</p>
               <p>- Végre, csakhogy kérdezi! Már fájni kezdett, hogy nem érdekli. Itt van.
                  Tessék.</p>
               <p>Hozta a papírlapokat.</p>
               <p>- Látja, ez olyan, mint a mérnöknél a kupola legelső, elvi rajza. Ezt úgy hívják,
                  hogy vázlatos scenárium. Megvan az egész. Egyes szavak, más ebből nem tudna
                  kiigazodni. Mondhatom?</p>
               <p>- Alig várom.</p>
               <p>Kényelmesen elhelyezkedtek. Magdolna maga alá szedte a lábát. A férfi részletesen
                  elmondta a tervet. Öt felvonás, nem három, mint tervezte volt. Az első a királyi
                  udvar, a királyi pár fogadótermének előszobája. Itt várakozik vezérek, papok,
                  méltóságok között az őszhajú, szikár különc. Torquemada is itt van, a nagy
                  inkvizitor. A várakozók egymást lökdösik, mikor a rögeszmés emberre néznek. Fürge
                  arisztokrata fiú futkos az ajtón ki s be. Ez a Kolumbus kedvesének imádója. A
                  királyi pár nem ér rá, harctéri hírek jönnek. Elküldenek mindenkit. De Kolumbus
                  nem hagyja magát lerázni. Majdnem ölre megy a testőrökkel. A királyné gyóntatója
                  siet segítségére, régi jóbarátja és támogatója. Kilép a királyi pár. Kolumbus
                  megállítja őket. Magyaráz. A király, józan, rideg, fantáziátlan, gőgös ember,
                  kissé únja a dolgot, rábízza a döntést feleségére, elmegy. Kolumbus a királynét
                  veszi munkába, ezt a lelkes, szárnyaló asszonyt. Meggyőzi. Kolumbus elmegy. A
                  királyné ott marad és meggyónik. Ez az ember túlságosan érdekli.</p>
               <p>- Gyónás, nyilt színpadon? Nem fél ettől?</p>
               <p>- Én is gondolkodtam rajta. Majd megvitatjuk. Hallgassa a másodikat.</p>
               <p>Kolumbus lakása. A házasságából való két fiúcska. Nem szeretik a balkézről való
                  mostohát. A furcsa, nyomorgó háztáj. Alig van mit enni, de Kolumbus százezer
                  aranyakkal dobálódzik, amiket majd haza fog hozni. És rajongva beszél a millió és
                  millió vademberről, akiket meg fog téríteni Krisztus számára. Nagy jelenet:
                  kedvese elmondja neki, hogy udvarlója van. „Ne utazz el, Kristóf, mert ha egyedül
                  hagysz, nem leszek elég erős.” Ő megrendül. Nagy lelki harc. Hivatás, vagy
                  szerelem? Borzasztóan gyötrődik. Elszökik hazulról, nem is búcsúzik. Kolostorba
                  kell mennie, hogy számot vessen magával.</p>
               <p>A harmadik felvonás a kolostorban játszik. Ő elszánta magát: mennie kell. Lent a
                  kikötőben állnak a hajók. A jó szelet várták. Most itt a szél. Indulnia kell. Jön
                  az asszony a két fiúval. Talán mégis vissza tudja tartani. De hiába beszél hozzá,
                  az már nem hallja. Csak néz maga elé, mint a megszállott. A barátok karéneke
                  kihallik a templomból. Kolumbus kiegyenesedve, holdkóros léptekkel megy
                  kifelé.</p>
               <p>Negyedik felvonás: Kolumbus otthona. Éjszaka. Az udvarló ostromolja az asszonyt,
                  aki hősiesen ellenáll. Nem, nem, mindenáron hű akar maradni lelki szerelméhez,
                  mialatt a fiatalság, a földi szerelem bolondító tűzzel ostromolja. A patio, mint a
                  cordobai márki palotájában, tündöklik a holdfénytől. Az asszony küldi a
                  fiatalembert. Ekkor lépteket hallani, az udvarlónak menekülnie kell. Nincs más út,
                  mint az asszony hálószobája. Az asszony egyedül marad a színen. A két fiú oson be.
                  Ők ilyenkor szoktak kiszökni, hogy a földgömbön, ezen a hóbortnak tartott
                  szerszámom nézegessék, merre hajózhatik most apjok. Az asszony aludni küldi őket.
                  Nem engedelmeskednek. Ők küldik a mostohát aludni. S az megadja magát sorsának:
                  bemegy udvarlójához, ahová kedvesének fiai küldték.</p>
               <p>- Eddig tetszik?</p>
               <p>- Annyira érdekel, szívem, hogy már egy órája otthon kellene lennem, és nem tudom
                  itthagyni. Szörnyű, mennyire elkéstem. Mondja gyorsan az utolsót.</p>
               <p>- Az önként adódik. A visszatérő Kolumbust, aki csodálatos vadembereket,
                  papagájokat és kincseket hoz magával, óriási ünnepséggel, pazar külsőségekkel
                  fogadja a királyi pár. Dicsőség, világhír, felmagasztaltatás. De az asszony nincs
                  többé. Elment a földi szerelemmel. Utolsó jelenetnek azt képzelem, hogy Kolumbus
                  egyedül maradt egy szobában a feszülettel. Sírva fakad. Szenved. Letérdel a
                  feszület elé. „Érted tettem, vígasztalj meg.” Ez a vége.</p>
               <p>- Ez nagyon szép. Jaj, annyi beszélni való volna erről, mennyit szeretnék
                  kérdezni, és most rohannom kell... Nem, nem, egy pillanatig sem maradhatok, ne
                  tartóztasson, azzal csak nehezebb.</p>
               <p>- De ma este azért hívhatom, úgy-e?</p>
               <p>- Hogyne, anélkül már nem is tudnék elaludni.</p>
               <p>Este féltizenkettőkor pontosan szólt a telefon.</p>
               <p>- Remélem, már nem olyan ideges, szívem, mint volt.</p>
               <p>- Nem, valamennyire megnyugodtam. De azért nagyon-nagyon kell vigyáznunk.</p>
               <p>- Volt még a hölgytől telefonhívása?</p>
               <p>- Megkérdeztem Philt, amikor hazajöttem, hogy szólt-e a telefon. Azt felelte, hogy
                  miután elmentem, még kétszer szólt, de ő nem vette fel a kagylót. Azután aztán
                  csend lett. Maga az első, aki azóta hív.</p>
               <p>- Lássa, a lecke használt. Jelentéktelen ügy ez, nemsokára emlékezni sem fog rá.
                  Beszéljünk komolyabb dolgokról.</p>
               <p>- A darabról?</p>
               <p>- Arról is. De előbb arról, hogy mikor jön el megint?</p>
               <p>Alkudoztak, soká-soká beszélgettek, boldogok voltak.</p>
               
            </div>
            <div type="chapter">
               <head>
                IX.
               </head>
               <p>Detky Pál nem túlzott, mikor azt mondta, hogy élete fordulóponthoz jutott.
                  Megváltozott egész életmódja, társasága, napi beosztása. Ezt legjobban Mária
                  igazolhatta, a nővére.</p>
               <p>Magdolna hamarosan megismerkedett vele. Pali addig beszélt nővérének, hogy
                  Polonkaynéval fenn kell tartani a barátságot, míg a nővér valóban felhívta az
                  ezredesnét és megbeszélte vele, mikor látogatja meg. Magdolna ugyanakkor toppant
                  be az ezredesnéhez bejelentés nélkül, azon az alapon, hogy „erre jártam, drágám,
                  rég nem láttalak”.</p>
               <p>Detky Máriáról azonnal meg lehetett látni, hogy a Detky Pál nővére. Különösen a
                  szeme hasonlított a testvérbátyja szeméhez. De homloka keskenyebb volt, vonásai
                  pedig nélkülözték a naivság kifejezését. Hízásra kissé hajlandó, szépnek mondható,
                  délceg harmincéves leány volt, első pillanatra rokonszenves. Valami mély melegség
                  és odaadás világította meg egész lényét.</p>
               <p>- Bocsáss meg, ha megkérdezem, - mondta Magdolna képmutatóan, miután a leány már
                  harmadszor említette a testvéri rajongás büszkeségével a bátyját, - ki a bátyád,
                  kedvesem?</p>
               <p>- Detky Pál, az író, - mondta Mária olyan hangon, mint a dinasztiát említő
                  főhercegnő.</p>
               <p>- Ó, Detky Pál, nagyon jól ismerem a bátyádat, drágám, én Meszlényi báróné vagyok.
                  Talán említette neked, hogy kedves ismerősi viszonyban vagyunk. Spanyolországban
                  is találkoztunk. A gyerekeim oda vannak érte.</p>
               <p>- Te vagy a híres Meszlényi Magdolna? Jaj, édes angyalom, akkor nekünk nagyon
                  össze kell barátkoznunk. A bátyám úgy beszél a gyerekeidről, hogy már kezdek rájok
                  féltékeny lenni.</p>
               <p>Magdolna előző nap délután járt a Visegrádi-uccában. De azért szemrebbenés nélkül
                  folytatta:</p>
               <p>- Hogy van a bátyád? Elég régen nem láttam. Két hete megint irodalmi vacsora volt
                  Mikeséknél, akkor beszélgettem vele.</p>
               <p>- Nagyon jól van, köszönöm. Tudod, én a magánügyeibe óvakodom beleszólni, sőt nem
                  is nagyon ismerem őket. Pedig nagyon-nagyon közel állunk egymáshoz, én neki inkább
                  anyja vagyok, mint húga. Egyszóval az idei nyáron ezt a fiút mintha kicserélték
                  volna. Addig minden áldott éjjel kimaradt, sokat kártyázott és gyakran ment
                  mulatóhelyekre.</p>
               <p>- Más baj is volt ott, - szólt közbe epésen Polonkayné, minden bohémség és eféle
                  népség szigorú ellensége.</p>
               <p>- Igen, volt neki az az összeköttetése, amibe majdnem belepusztult és amiről nem
                  szeretek beszélni. Hát annak nyoma sincs. A régi társaságát teljesen elkerüli.
                  Azelőtt soha nem vacsorázott otthon, most többnyire otthon eszik. Nagyon szerette
                  a pezsgőt, arról leszokott. Hatvan cigaretta helyett huszat szív naponta. És sokat
                  dolgozik, nagy passzióval. Általában az egész ember megváltozott. Jókedvű, jól néz
                  ki, öt évet fiatalodott...</p>
               <p>- Ne csodálkozz, drága lelkem. Megszabadult attól a dámától. Ennél nem kell több
                  magyarázat.</p>
               <p>Magdolna helyeslően és érdeklődve bólogatott.</p>
               <p>- Nekem is úgy tűnik fel, hogy más, mint azelőtt. Láttam én őt a szigeten is. Most
                  jut eszembe, Máriám, hogy akkor téged is láttalak. Tavaly nyáron, a szigeten. Te
                  ápoltad, úgy-e?</p>
               <p>- Én bizony. És csak a jó Isten a tudója, min mentem keresztül mellette. Hónapokon
                  keresztül mindennap faggattam az orvost az előszobában: megmarad? Az csak a vállát
                  vonogatta. Látszott, hogy feladta. De az Isten csodát tett. Kettőt is. Az elsőt,
                  hogy életben tartotta. A másodikat, hogy megszabadította attól a fekete - jaj, ne
                  haragudjatok, még most is izgatott leszek, ha eszembe jut.</p>
               <p>- Mondjad csak, lelkem, - szólt most a háziasszony, - hát arról a szegény,
                  boldogtalan teremtésről van valami híretek!</p>
               <p>- A sógornőmről? Nincs. Egyformán van. Pali most már nem jár hozzá, az orvosok nem
                  engedik. Én el-elnézek oda. De mondhatom, mikor visszajövök egy-egy ilyen
                  látogatás után, úgy érzem magam, mint akit összetörtek.</p>
               <p>- Te persze azt szeretnéd, - folytatta Polonkayné, - ha örökké élne.</p>
               <p>És Magdolna felé fordulva, csúfondárosan mondta:</p>
               <p>- Ez a Mária úgy retteg, mint a tűztől, hogy az a szegény elmebajos meghal. Mert
                  akkor Pali esetleg megházasodik.</p>
               <p>- De kérlek, - pattant fel Mária sértődve, - hogyan mondhatsz ilyet! Ha magához
                  valót talál, persze, hogy csak nősüljön meg. De hol talál ő olyat, aki hozzá való?
                  Ilyen ember valami csinos liba mellett csak boldogtalan lehetne...</p>
               <p>- Jó, jó, féltékeny vagy, ne is vitatkozzunk.</p>
               <p>Magdolna belevágott a csetepatéba:</p>
               <p>- Meg tudlak érteni, Máriám. Szegény boldogult férjem nővére, Ernesztin, nagyon
                  odavolt, mikor a családba kerültem. Kicsit éreztette is velem eleinte. De én nem
                  vettem neki rossz néven. Hiszen úgyszólván elvettem tőle, akit legjobban
                  szeretett. Mert ők is úgy éltek ketten, testvérek, mint ti most. Később aztán
                  összemelegedtünk. De az élet ilyen. Ha én arra gondolok, hogy a lányomat egyszer
                  fogja valaki és elviszi a háztól, vagy hogy a fiam felnő és megházasodik, bizony
                  nekem is elszorul a szívem. Te csak maradj mellette és viseld gondját. Gondold
                  azt, hogy a mi kis országunk nevezett ki téged oda: vigyázz az értékre.</p>
               <p>- Ó, drága Magdolnám, olyan szépet mondtál, hogy ezt sohasem felejtem el neked.
                  Eljössz egyszer hozzám is? Nem veted meg az én szerény kis hajlékomat? Tudod, majd
                  mikor tudom, hogy jössz, elküldöm őt hazulról. Jó hosszút beszélgetünk. És majd
                  megmutatom neked az íróasztalát, meg a különféle ezüstkoszorúkat, meg a
                  díszokleveleket, meg mindent. Roppant érdekes dolgai vannak. Van például egy
                  aranykulcsa, azt Clevelandban kapta magától a polgármestertől, mikor Amerikában
                  járt. Aztán az a rengeteg könyv, uramisten. Csak szótára van két egész polcra
                  való. És Kossuth Lajos arcképe dedikálva, ja igaz, hisz azt nem ő kapta, hanem
                  szegény édesapánk. Persze, persze, az aranykulcsot is még a papa kapta. Hát
                  megtisztelsz igazán és eljössz? Összejövünk így hármacskán, nagyon kedves
                  lesz.</p>
               <p>- Nagy örömmel. Akár most is megbeszélhetjük.</p>
               <p>Polonkayné kimaradt a megbeszélésből, mert vidékre készült. Ők tehát mindjárt
                  megállapodtak a másnap délutánban. Az esti telefonbeszélgetéskor erről nem szólt
                  semmit kedvesének. És másnap délután ötkor becsengetett a Lánchíd-uccai lakásba,
                  ahol réztáblán a Detky Pál neve állott. Mária kitörő örömmel fogadta az előkelő
                  látogatót, az inason maglátszott, hogy előre megmondták neki: most aztán szedje
                  össze magát.</p>
               <p>A testvérpár négy szobát lakott. Volt Máriának egy szobája, volt egy közös ebédlő,
                  aztán igen tágas írószoba következett, s utána még egy, ahová már nem kukkantott
                  be. De a könyvtárszobában jól körülnézett. Ez a szoba volt az otthona annak az
                  embernek, akit szeretett. Három falat a könyvek foglaltak el itt, sűrű polcokon,
                  fel a mennyezetig. A negyedik falon néhány címeres családi kép függött, egy
                  Lotz-vázlat, egy Mednyánszky-kép. És néhol valamivel világosabb volt a
                  csontfehérre festett fal.</p>
               <p>- Ott olyan képek voltak, - magyarázta Mária titokzatosan, - amiket azóta
                  kidobott. Újat még nem tett helyébe.</p>
               <p>Magdolna odament az íróasztalhoz. Azonnal megismerte azt a réz-levélnehezéket,
                  amelyet ő vett Sevillában. Földgömb állt ott még, írószerszám és sok rendetlen
                  papiros és levél között az Encyclopaedia Britannica egy kötete, éppen Columbusnál
                  kinyitva.</p>
               <p>- Nagyon rendetlen, - mentegetődzött Mária, - de nem engedi, hogy hozzányúljunk az
                  íróasztalhoz. Azt mondja, hogy ha rendet csinálok, rögtön nem talál meg semmit,
                  de így eligazodik.</p>
               <p>- Megpróbálom, milyen érzés itt ülni, - szólt Magdolna.</p>
               <p>Beleült a karosszékbe, toll után nyúlt, bemártotta, nevetett. Aztán egy tiszta
                  kéziratlapra odaírta.</p>
               <p>- Itt járt hivatlanul M.</p>
               <p>Még odaírta a dátumot is. De mialatt a papirost rakosgatta, a rendetlenség alján
                  fekvő mappa belsejéből valaminek a csücskét látta kinézni. Ügyesen megnézte, hogy
                  mi az. Az ő képe volt, kivágva a Társaság című lap egy régi évfolyamából. Gyorsan
                  visszacsúsztatta. Mária nem vett észre semmit. Mikor kimentek, még egy kép tűnt
                  fel neki: régi fénykép, egészen fakó. Fiatal leányt ábrázolt rokokó-jelmezben.</p>
               <p>- Ez ki?</p>
               <p>- Rokonunk volt szegényke, Erdőhegyi-leány. Pali olyan diákmódra rajongott érte.
                  Már meghalt.</p>
               <p>- És szegény sógornődnek nincs itt képe?</p>
               <p>- Egy volt, de...</p>
               <p>- De?</p>
               <p>- De egyszer az a nő itt fent járt, valamin összeveszett Palival és dühében
                  eltépte. Ugy-e nem veszed rossznéven, ha ilyen bizalmas vagyok hozzád, drágám, de
                  hidd el, mindennap külön hálaadó imát mondok, hogy annak a dolognak vége. Nem is
                  tudom én ezt megérteni ma sem. Egy ilyen tetőtől-talpig úrifiú, aki a nevére meg a
                  társaságára annyira kényes volt, hogyan is keveredhetett bele ebbe a dologba. Még
                  hozzá, tudod, hideg természetű férfi is, én igazán nem értem.</p>
               <p>Magdolnában megvillant a titkos gőg diadala. „Hideg természetű? Mit tudod te azt,
                  kedves jámbor Mária. Én tudom. Én látom őrjöngő tűzzé változni és azzá változom
                  magam is.” De nem felelt semmit. Másra terelte a szót.</p>
               <p>- Elég sokat dolgozik a bátyád. Azok a cikkek. És említette, hogy most darabot
                  ír.</p>
               <p>- Igen. Mondta nekem is. De még nem olvastam belőle semmit. Míg nem kész, egy
                  léleknek sem szokta mutatni.</p>
               <p>- Milyen kár, - színészkedett Magdolna, - pedig én is nagyon kiváncsi volnék
                  rá.</p>
               <p>Aztán nemsokára elbúcsúzott, miután illendően meghívta Máriát, hogy egyszer a
                  gyerekeket nézze meg. Távozáskor arra gondolt, hogy ezt a kilincset az ő keze
                  szokta benyomni. És ha már meg nem símogathatta, legalább hosszabban tartotta
                  rajta kezét a kilincsen. Aznap este Pali már negyedtizenkettőkor telefonált.</p>
               <p>- Nincs túlkorán? Már nem bírtam tovább várni. Drága szívem, micsoda összeesküvést
                  csinált maga Máriával? Tudja, mekkora örömet szerzett nekem? Ült a széken, írt a
                  tollammal. Szentté tette nekem azt a szobát. Hogyan lehet valamit nagyon-nagyon
                  megköszönni?</p>
               <p>- Csak egy módon. Ha nagyon-nagyon szeret engem. És ha dolgozik.</p>
               <p>- Akkor jó. Mert nagyon-nagyon szeretem. És az első felvonás kész.</p>
               <p>- Ó, Istenem, ne mondja! Ilyen öröm. Mikor olvassa fel?</p>
               <p>- Holnap. A Visegrádi-uccában, ha eljön.</p>
               <p>- Ott leszek, ott leszek. Jaj de kiváncsi vagyok. Jól sikerült?</p>
               <p>- Nem tudom, mit fog szólni hozzá. A királyné gyónását kihagytam. Aztán írtam bele
                  egy új jelenetet. Zsidó orvos jön az udvarhoz. Tudnia kell, hogy akkor volt a
                  legnagyobb zsidóüldözés Spanyolországban. Írtam egy párbeszédet Torquemada és az
                  orvos közt. Miért hallgat?</p>
               <p>- Mert félek tőle. Ez ma nagyon kényes kérdés. Nem gondolja, hogy korán van?</p>
               <p>- Nem tudom. Majd megvitatjuk. Mondja, mi lenne velem, ha maga nem volna? Jaj, még
                  kimondani is rossz.</p>
               <p>Magdolna elment és végighallgatta az első felvonást. Ez az érdeklődés szerelméhez
                  is tartozott, de a munka önmagáért is érdekelte. Tanulságos és izgalmas volt
                  számára nyomról-nyomra látni, hogyan születik a szellemi alkotás, hogyan
                  formálódik kezdődő csírája az agyban, hogyan táplálja ezt a csírát az agyban élő
                  benyomások és adatok készlete, valamint a kifejező képesség, akárcsak az anyai
                  szív vére a születendő gyermeket. Bepillantott a darabírás boszorkánykonyhájába és
                  csodálkozva hallgatta Pali dramaturgiai magyarázatait. Egyik-másik nagyon
                  meglepte, mert eddig fordítva képzelte a dolgot. Úgy gondolta például, hogy az a
                  jó fordulat a színdarabban, amelyet nem vár senki. Pali megmagyarázta neki, hogy
                  az ilyen fordulat a legrosszabb. A színdarabban semminek sem szabad történnie,
                  amit a szerző elő ne készített volna. A néző figyelmét ápolni kell. Először
                  homályos célzást kell tenni valamire, hogy a néző gyanút fogjon: hopp, itt
                  vigyázni kell, ezzel még történni fog valami. Vagyis, a néző figyelmét le kell
                  kötni.</p>
               <p>- Furcsa, hogy az ember előtt - mondta Magdolna - ezerszer elcsépelt frázisok
                  egyszerre hatalmat kapnak. Azt, hogy „a figyelmet lekötni”, számtalanszor mondja
                  és hallja az ember. Éppen ezért már nem is gondolja meg a kifejezés értelmét. Míg
                  aztán valami egyszerre meg nem világítja előtte.</p>
               <p>- Van ez tovább is, - felelte Pali, - én azt tartom, hogy csak a közhelyek jók s
                  igazak. Hiszen éppen azért váltak közhelyekké, mert tartalmok igazsága és
                  szerencsés kifejezési módjuk azonnal szembeötlő és mindenki használatára alkalmas.
                  „Nyelvében él a nemzet.” Ez frázisnak látszik, és közhely. Pedig a legszebb és
                  legnagyobb igazságok egyike. Feneketlenül mély értelme van. Vastag kötetet lehet
                  írni mindarról, amit ez a négy szó tartalmaz. Köszönöm, hogy erről beszélt.
                  Megvan holnapra a cikkem. „A közhelyek dicsérete” címmel meg fogom írni ezt a
                  gondolatot.</p>
               <p>- És én holnap olvasni fogom az ujságban. Tudja, szívem, van valami külön íze
                  annak: íróba szerelmesnek lenni. Ha reggel a kezembe veszem az ujságot, első
                  dolgom, odaforgatni a maga cikkéhez. Elkezdem olvasni. És ráismerek gondolatokra,
                  amelyeket ebben a szobában együtt beszéltünk meg, apró szófűzések, amelyeket már
                  hallottam magától. S néha, ritkán, felismerek egy-egy gondolatot, amire én
                  figyelmeztettem, aminek a magvát én hintettem el magában. Hogy én is közhelyet
                  használjak: amire én ihlettem.</p>
               <p>- Nem közhely, - rázta fejét komolyan Pali - a mi esetünkben ez komolyan igaz. Ha
                  a szó szép értelmében használhatjuk azt, hogy „múzsa”, akkor a kettőnk dolgára
                  ráillik. Amit én csinálok, ahogyan csinálom, és hogy egyáltalában csinálom, az
                  maga.</p>
               <p>- Büszkévé tesz, ha túloz is. De akkor is büszke vagyok, mikor olvasom. A sorok
                  közt ennek a mi kis szobánknak a képét látom, a maga hangját hallom az enyémmel
                  együtt. S a telefon jut eszembe, a mi kedves esti telefonjaink. Számtalan ember
                  olvassa a maga írását az egész országban. Maga azokra mind hat. Ha tehát maga
                  valami kevés ösztönzést, termékenyítést kap tőlem, akkor névtelenül tulajdonképpen
                  én is hatok arra a számtalan emberre. Nem hiába élek. Ez sokszor eszembe jut.
                  Valósággal felemel, higyje el. Boldog vagyok és nagyot lélegzem tőle.</p>
               <p>Magdolna most már rég megismerkedett kedvese eddigi irodalmi működésével. A
                  novellás kötetet figyelmesen elolvasta. De ismert minden egyebet is, ami valaha a
                  Detky Pál neve alatt jelent meg. Detky Mária, mikor bátyja egyedül maradt, átvette
                  a rendcsinálást régi cikkek, versek, fordítások, darabok összegyüjtésében is.
                  Azzal a szívós szorgalommal, amelyre csak nők képesek, kikeresett és összegyüjtött
                  mindent, lapok régi, turkálta a kiadóhivatalokban, színházi titkárokat nyaggatott,
                  múzeumban maga másolt a folyóiratok régi bekötött példányaiból. Mindezt olyan
                  gondosan rendezte, mint a fehérneműszekrényt. Irodai irattáblákat szerzett be,
                  műfajonként szétválogatta és időrendben csoportosította a gyüjtött anyagot, még
                  katalógust is csinált róla. Ezt Magdolna mind megkapta olvasni. Órákat töltött
                  vele. És egyre több órát. Mert rájött az ízére annak, hogy az olvasmányban kedvese
                  múltját kísérheti nyomon. Egy-egy novellában ráismert Pali egy megtörtént
                  élményére, amelyet élőszóval már hallott tőle. És mint becsüs a követ és
                  foglalatát, ő passzióval tanulmányozta, mi a külömbség az élmény valósága és a
                  megírás formája között. Észrevette az irodalom műhelyfogásait: hogyan hagy el
                  fontosnak látszó részleteket az író, hogyan hangsúlyoz viszont másokat, hogyan
                  hegyezi ki a történet csattanóját, egyszóval hogyan stilizálja a valóságot.</p>
               <p>Mindabból, amit olvasott, nagyon tárgyilagos igyekezvén lenni, azt az ítéletet
                  vonta le, hogy kedvese igen jó író. Egész biztosan egyéni tehetség, igen okos
                  ember, saját és önálló felfogása van az élet és világ jelenségeiről, megfigyelései
                  oroszosan élesek, előadásmódja igen könnyed, folyékony, egyszerű és vonzó. Volt
                  egy-két novellája, amely Magdolna ítélete szerint a világ bármely művelt nyelvén
                  bármilyen magas színvonalú folyóiratban megjelenhetett volna. Verset is talált nem
                  egyet, amely megindítóan szép volt és valósággal elkábított remek rímeivel és
                  formaérzékével. De nagyon sok olyasmi is akadt, amit elhülve olvasott: rikítóan
                  közönséges volt és vásári. Fájt olvasni. Szinte lehetetlen volt elképzelni, hogy
                  ezeket ugyanaz az ember írta. Az a „Miss Katica” című darab is, amely akkora
                  sikert aratott volt, amelynek az író elsősorban köszönhette országos hírnevét,
                  olvasva igen siváran hatott. Ügyeskedő volt, szándékos és majdnem jellemtelenül a
                  közönséges sikert kereső. Ezt Magdolna szóvá is tette. És kedvese kissé idegesen
                  válaszolt.</p>
               <p>- Pénzre volt szükségem. Kevesen vagyunk magyarok, a nyelvterület kicsiny. Ha
                  ugyanazt, amit írtam, angolul vagy németül írtam volna, már rég földbirtokom
                  lehetne, és nyugalmas kúria rajta, méhessel, hátaslóval... Aztán más baj is van.
                  Isten azzal vert meg, hogy roppant könnyen írok és különösen könnyen verselek. Ez
                  demoralizálja a tehetséget. Vannak muzsikusok, akik nagyreményű szimfonikusoknak
                  indulnak, de olyan könnyen ömlik belőlük a tetszetős melódia, hogy ez a képesség a
                  legordenárébb operett területére sodorja őket. Ez gerinc kérdése. Bezzeg Bizet,
                  akinek tanulmányoztam az életét, nem tévedt le a maga útjáról. A maga korának
                  egyik legjobb pianistája volt, a dallam pedig úgy ömlött belőle, mint a
                  szökőkútból, amelyre hiába nyomja rá az ember a tenyerét. Annyit kereshetett
                  volna, mint tíz Offenbach. De győzte gerinccel. Megmaradt a Carmen mellett, amely
                  úgy a bemutatón, mint az első felújításkor rettenetesen megbukott. Én nem győztem
                  gerinccel. Nem volt, aki tartsa bennem. Most már van. Ne olvassa, amit eddig
                  írtam, szívem. Én most kezdődöm. Magának akarok tetszeni, tehát összeszedem magam,
                  ahogy bírom. Egészen másképp dolgozom, mint azelőtt. Ha megírásbeli nehézségre
                  akadtam, ügyesen kikerültem. Most megtorpanok, nem fordulok el, neki megyek,
                  kínlódom. Ebben az első felvonásban van egy oldal, amelyet három napig írtam. De
                  jó is. Ha maga nincs, ezt soha meg nem írtam volna. De most már eleget beszéltem,
                  most üljön az ölembe és öleljen meg.</p>
               <p>Magdolna engedelmeskedett. Az irodalom rögtön nem volt sehol. Csillapíthatatlanul
                  éhezték egymást, és vágyuk ahelyett, hogy a teljes odaadással csökkent volna,
                  egymás megismerésével nőttön-nőtt. Lassanként egymás csókjainak művészévé
                  fejlődött mindakettő. Öleléseikben újabb és újabb titkokat fedeztek fel, ámulva
                  azon, hogy ez a terület végtelen, és mámoruk őrültségét még mindig lehet
                  fokozni.</p>
               <p>Közben külső életök nem változott semmit. Hogy szerelmök a világ előtt titok
                  maradjon, arra most is féltékenyen vigyáztak. Ketten együtt sohasem mutatkoztak
                  sehol. Magdolna egyáltalában nem is járt nyilvános helyiségbe. Pali kéthetenként
                  egyszer találkozott a gyerekekkel. Vagy ott ebédelt az Andrássy-úton, vagy
                  engedelmet kapott az anyától, hogy a két gyereket elvigye állatkertbe, vagy
                  cukrászdába. Mindaketten gondosan vigyáztak rá, hogy a másiknak a nevét ki ne
                  ejtsék. S megtanulták, hogyan kell viselkedni, ha említeni hallják egymást.</p>
               <p>- Detky Pál, - mondta Magdolna, - ó igen, jó írónak tartom. Futólag ismerem is.
                  Elég keveset tudok róla.</p>
               <p>- Meszlényi báróné? - mondta Pali, - az a híres szépség? Ismerem személyesen.
                  Művelt és finom asszony benyomását teszi rám. Sajnos, olyan visszavonultan él,
                  hogy nem igen lehet közelebbről ismerni.</p>
               <p>Zsoldos Bella régen eltűnt a Pali életéből is, beszélgetéseikből is. Nem zavarta
                  őket semmi, titkos magányukban boldogok voltak és egyre boldogabbak. Szerettek
                  lámpagyujtás nélkül sötétben üldögélni a kályha előtt.</p>
               <p>- Én azért születtem, - mondta Magda -, hogy a magáé legyek. És féltékeny vagyok
                  magamra visszafelé. Tudja, mik jutnak eszembe? Kislány koromban ábrándoztam egy
                  unokatestvéremről, aki kadétiskolás volt. Különben a jövő hónapban házasodik.
                  Egyszóval, ha gondolni akartam Rozsály Ferire, akkor úgy képzeltem magam elé,
                  hogy mosolyog, mert így könnyebben eszembe jutott. Most így vagyok magával is. Ha
                  napközben nyugodt pillanatom akad, magát képzelem oda. Mosolyogva, mert így a
                  képzeletemben könnyebben le tudom rajzolni. És mindig fáj, hogy nem maga az első,
                  akivel ezt a csacsi módszert csinálom. Vagy más példa. Mikor Mikeséknél elkezdtünk
                  beszélgetni, az volt a benyomásom, hogy már rég ismerem magát. Ennek most is
                  szeretnék örülni. De bánt, hogy ezt már átéltem egyszer bakfis-koromban. Fáj, hogy
                  nem magának adtam oda legelőször mindent, mindent, mindent.</p>
               <p>- Édes jószág, imádom. De ne bánkódjék. Van valami, amit legelőször nekem adott.
                  Azt merném mondani, hogy minden nőnek két ártatlansága van, nem egy. És talán az a
                  fontosabbik, amelyikre gondolok. Ugyanúgy minden férfinak két ártatlansága van.
                  A fontosabbik az, hogy mikor szerelmes igazán először. Én maga előtt igazán nem
                  szerettem senkit. Ennélfogva, szívem, ha meggondoljuk, szűzen és mult nélkül
                  kerültünk össze. És még hozzá magának megvan az a két elragadó gyereke. Mi pedig
                  szeretjük egymást és boldogok vagyunk. És ez örökké így is lesz.</p>
               <p>- Örökké? Nagyon nagy szót mondott. Maga biztos saját magáról?</p>
               <p>- Biztos vagyok. Én nem tudom elképzelni maga nélkül az életet.</p>
               <p>- Én sem maga nélkül.</p>
               <p>- Isten bűnül ne vegye, ma azt hallottam Máriától, hogy a feleségem rosszabbul
                  van. Az orvosok mondják, hogy nem sokáig viheti.</p>
               <p>- Nekem erre nem szabad felelnem semmit, - mondta kis szünet után Magdolna.</p>
               <p>A darab kevéssel karácsony előtt kész lett. Pali több példányban legépeltette,
                  egyet Magdolna kapott. Esti telefon után magához vette az ágyba, megsimogatta az
                  első oldalt, amelyen ez állott: „Cristobal. Színjáték öt felvonásban. Írta Detky
                  Pál.” Aztán elolvasta elejétől-végig. Minden mondat régi ismerőse volt, minden
                  jelenet lefolyását kívülről tudta. De így együtt az egész darab mégis új benyomást
                  tett rá. Ceruzával a kezében olvasta, mert Pali megkérte, hogy ahol valami eszébe
                  jut, oda tegyen jelet. Tett is néhány helyre, kissé kellemetlen szerénytelenségi
                  érzéssel. Aztán mégegyszer megsímogatta a vastag csomót. „Ez a harmadik gyerekem”,
                  - gondolta magában.</p>
               <p>Másnap a Visegrádi-utcában végignézték a darabot. Magdolna elmondta megjegyzéseit,
                  Pali nagyobbrészt hálásan helyeselte őket.</p>
               <p>- Kincs maga nekem, mást nem mondhatok. Köszönöm.</p>
               <p>- Ne köszönje, önző örömből teszem, hogy érdeklődöm. Ez nekem ünnepnap. Kész a
                  darab. Eddig tartott a vesződség, most jön az öröm.</p>
               <p>- Ó szivem, nem ismeri maga a színházat. Eddig tartott az öröm, most jön a
                  vesződség. Irni ezt gyönyörűség volt. De ami most jön, az felér egy
                  keresztrefeszítéssel. Először az igazgató. Mindenféle változtatásokat kíván. Az
                  első felvonás végét át kell írni, a másodikba kell még egy jelenet, a negyedikben
                  két jelenetet kell felcserélni, satöbbi.</p>
               <p>- Belebeszélhet valaki a maga darabjába?</p>
               <p>- Sajnos, bele. A színházigazgatói iroda olyan törvényszék, ahol nincs
                  fellebbezés. Ha nem hajtom végre, amit kívánnak, nem adják elő a darabot.
                  Egyetmást le tudok alkudni, de sok mindent mégis meg kell csinálnom, többnyire
                  meggyőződésem ellenére.</p>
               <p>- De hiszen maga azt mondta, hogy a Művészeti Színházhoz adja a darabot, és ott az
                  igazgató nagyon okos és hozzáértő ember.</p>
               <p>- Éppen ez a baj. Márton Ernő okos és hozzáértő ember. Éppen ezért szól bele.
                  Hiszen ő is sikert akar. És azért nehéz vitatkozni a kifogásaival, mert okos
                  ember. Mondhatom, a szerzőnek vérkönnyeket kell izzadnia, míg ott tart, hogy végre
                  rendben van a szöveg. Akkor jön a szereposztás. Veszekedés egy-egy szerepen, hogy
                  milyen egyéniség kell hozzá. Kínlódás napokon át. Akkor a terminus. Sok a darab,
                  tavaszra akarják tenni. Nekem pedig jó terminus kell, a főidényben. De tegyük fel,
                  hogy ebben is megegyeztünk. Kitűzték a darabot. Jönnek a próbák. Borzasztó.
                  Veszekedés a színházzal, hogy szegényes a kiállítás. Veszekedés a
                  díszlettervezővel, hogy a díszletek nyomottak, színtelenek, hamisak. Veszekedés a
                  rendezővel, hogy a felfogása helytelen, egész más tempóban és más hangon kell
                  játszani a darabot. Veszekedés a másodrendű szereplőkkel, akik mind nagyobb
                  szerepet akarnak és lemondással fenyegetődznek, ha a szerző nem ír bele még néhány
                  „jó viccet” a szerepökbe. Ezzel a szerepek aránya, a darab egész egyensúlya
                  eltolódik. A szerző újabb vérkönnyeket izzad. A főszereplő összevesz a
                  primadonnával, mindakettő lemond. Rohanni kell taxival egyiktől a másikhoz,
                  békíteni kell őket. Jól van. Végre bemutatják a darabot. Akkor jön a kritika. Na.
                  Ez aztán a legcifrább. A színházi kritika. Nem mondom, van egy-két jóhiszemű és
                  jóítéletű, művelt ember köztük. De ezek vannak kevesebben. Tudja, egyszer
                  szeretnék fogadást tenni, hogy három nappal a bemutató előtt közjegyzőnél zárt
                  borítékban letétbe helyezem, mit fognak írni az egyes kritikusok a darabról,
                  amelyet még senki sem ismer. Az egyiknek a feleségét nem szerződtette a színház,
                  de viszont ahhoz a laphoz szeretne átszerződni, ahol a szerző nagyon befolyásos.
                  Ez le fogja vágni az előadást, de a darabot megdícséri. A másik most kapott
                  fordítási munkát a színháztól, viszont a szerzővel nincs jó viszonyban. Ez le
                  fogja vágni a darabot, de az előadást és a díszleteket mértéktelenül megdícséri. A
                  harmadiknak van a színháznál egy benyujtott darabja, de még nem kapott rá választ.
                  Ez a darabot levágja, hogy megbukjék és az ő darabjára gyorsan szükség legyen. És
                  így tovább. Sehol egy emelkedett szempont, egy jóindulatú és tanulságos tanács,
                  egy biztató mondat annak a számára, aki a becsületes írói munka útjára vágyik
                  lépni. És akkor az izgalom, hogy milyen az elővétel, hogy fest az esti kassza...
                  angyalom, higyje el, nincs szebb, mint írni, és nincs gyötrelmesebb, mint színre
                  kerülni. Most nagy szükségem lesz magára, hogy tartsa bennem a lelket.</p>
               <p>- Maga mellett vagyok. Ezt éreznie kell. Ezért vagyok a világon.</p>
               <p>Karácsony előestéjén Pali hivatalos meghívást kapott vacsorára az Andrássy-útra. A
                  délutánt Máriával töltötte kettesben. Este hétkor megjelent
                  karácsonyfa-gyujtáshoz. Klárinak manikűrkészletet hozott, Pocoknak
                  Beethoven-maszkot az ágya fölé, Philnek féltucat zsebkendőt, Bodónak, aki szintén
                  meghívást kapott, töltőtollat. Végül Magdolnának is átnyujtotta ajándékát, egy
                  hajót, Kolumbus vitorlásának finoman kidolgozott modelljét. Még Máminak is hozott
                  valamit: bankót nyomott a markába. A karácsonyfát buzgón segített meggyujtogatni,
                  ő érte csak el a legmagasabb gyertyákat. A gyerekek sikongva kapkodtak az
                  ajándékok között. Aztán Pocok és Bodó eljátszották négy kézre a „Stille Nacht,
                  heilige Nacht”-ot, Phil hazagondolt Richmondba és sírt. A vacsora vidáman és
                  boldogan folyt le. Utána különböző játékok következtek. Egyiket Pocok találta ki:
                  az asztal szélén különböző zenedarabokat játszott, s a társaságnak az ujjmozgásról
                  ki kellett találni, mi az a zenedarab. De aztán elkedvetlenedett, mert Klári nagy
                  pohár tejet rakott elébe, ezt lefekvés előtt még ki kellett innia. Ekkor jött a
                  Pali játéka.</p>
               <p>- Kérek egy pohár fröccsöt, Phil, kevés bort, sok vizet. Köszönöm. Most figyelj
                  ide, Pocok. Jól figyeld meg minden szavamat és minden mozdulatomat, aztán az
                  egészet csináld utánam. Még jobb lesz, ha előbb Klári csinálja, s azután te.
                  Tehát: el fogom játszani, hogyan iszik háromszor Bum tábornok. Idefigyelni. A
                  hüvelykujjamhoz egy ujjat veszek, megfogom a poharat és kihirdetem: „Bum tábornok
                  iszik.” Most felemelem a poharat és harmadrészét kiiszom. Igy ni. Most a poharat
                  egyszer megkoppantom az asztalon. Most egy ujjal egyszer megtörlöm a bajúszomat,
                  illetve a helyét, jobbra és balra. Most egy-egy ujjal egyszer megkoppantom az
                  asztalt. Most egyszer bólintok a háziasszony felé mély tisztelettel. Eddig
                  mindenki értette?</p>
               <p>Mindenki értette.</p>
               <p>- Újabb kihirdetés: „Bum-Bum tábornok másodszor iszik.” Most két ujjat veszek a
                  hüvelykujjhoz, kétszer iszom, két ujjal kétszer törlöm a bajszom, kétszer
                  koppantok két ujjal, kétszer bólintok. Mindenki értette?</p>
               <p>- Ez nagyon könnyű, - szólt Klári gőgösen, ezt rögtön megcsinálom.</p>
               <p>- Csak várjunk. Harmadik kihirdetés: „Bum-Bum-Bum tábornok harmadszor iszik.”
                  Három ujjat veszek a hüvelykhez, háromszor iszom. Most nagyon vigyázni: az üres
                  pohárból a körmömre próbálok önteni, de nincs a pohárban semmi. Ez a körömpróba.
                  Most háromszor koppantok, három ujjal háromszor törlök bajuszt, és így tovább. Na
                  lássuk, Klárika. Vegyen egy pohár vizet.</p>
               <p>Klári gőgösen készült neki.</p>
               <p>- Ez nekem semmi. „Bum tábornok iszik.”</p>
               <p>Csinálta a gyakorlatot folyékonyan. Mikor a második résznél kihirdette, hogy „Bum
                  tábornok másodszor iszik”, Pali feltartotta a kezét.</p>
               <p>- Óvás. Másodszor azt kell mondani, hogy „Bum-Bum tábornok.”</p>
               <p>- Ó, hogy az ördög vigye el, elfelejtettem.</p>
               <p>- Nem baj, Klárika, ezt még soha senki sem tudta előszörre megcsinálni. Én
                  háromszor buktam meg, mikor tanultam. Most ki következik?</p>
               <p>Bodó mohón jelentkezett, hogy ő szeretné megpróbálni. Nagy figyelem közepette
                  vette fel a poharat. El is jutott a harmadik rész közepéig, ott aztán a
                  körömpróbát elfelejtette. A gyerekek szívből kacagtak. Pali Philnek adta meg a
                  szót. Phil nagy figyelemmel kezdte: „General Boom is going to drink.” A második
                  ivásnál azonban csak egy ujjat használt. Lehurrogták, kacagtak. Pocok következett.
                  Feszült figyelem közepette hibátlanul végig csinálta az egészet. Megéljenezték és
                  megtapsolták.</p>
               <p>- Látod, öregem, - mondta Pali, - mégis csak meg tudtad inni azt a tejet.</p>
               <p>Erre még nagyobb taps és kacagás következett.</p>
               <p>- Pali bácsi, én magát megcsókolom! - kiáltotta Klári, és nemcsak kiáltotta, hanem
                  meg is tette.</p>
               <p>Tizenegykor a gyerekeknek feküdni kellett. A két vendég is elbúcsúzott,
                  összecsomagolva ajándékaikat, aprópénztárcát, kölnivizet, selyemzsebkendőt, sált,
                  mi egyebet. Pali rézkarcot kapott Magdolnától, egész kicsit. A rézkarc Toledo
                  látképét ábrázolta. Sarkába egészen piciny betűkkel odaírta az ajándékozó a
                  dátumot is, azt a napot, mikor egymásé lettek.</p>
               <p>Éjjel féltizenkettőkor most is megszólalt a telefon.</p>
               <p>- Tudtam, hogy szólni fog, szívem.</p>
               <p>- Tudtam, hogy várni fogja, szívem. Még ujságolnom is kell valamit. Délután
                  telefonon beszéltem a színházzal. Elolvasták a darabot, nagyon tetszik, nagy
                  sikert várnak tőle. Azonnal kitűzték következő újdonságnak, de ez még nem
                  nyilvános, nem szabad senkinek tudnia. Bemutató február negyedikén. Nagyon tetszik
                  nekik csakugyan, mert szokatlanul magas előleget adtak. Mit szól ehhez?</p>
               <p>- Néma vagyok az örömtől.</p>
               <p>- Mikor látom?</p>
               <p>- Sajnos, csak holnapután Mikeséknél. Holnap délután lehetetlen. Ünnepi programmot
                  csináltam a gyerekekkel, megnézzük az Operában a Jancsi és Juliskát. Pocok még nem
                  tudja. Ha megmondom neki, ma éjszaka nem tud aludni. De várjon csak, remélem, nem
                  akarnak a darabon semmit változtatni? Ez így jó, ahogy van.</p>
               <p>- Dehogy nem akarnak. Persze hogy akarnak. Márton Jenő ezt a mondatot mondta:
                  „Lesz egy pár apróság igazítani való, egy pár órai munka, hamar készen leszel
                  vele.” Ezt már ismerem. Előre rettegek. Holnap kell hozzá mennem. De hagyjuk ezt
                  most, ma este csak kellemes dolgokra akarok gondolni. Szívből köszönöm az
                  ajándékot. Állandóan előttem lesz az íróasztalon. Ó Istenem, Toledo... Emlékszik:
                  azon a napon a Cervantes szobáját néztük a Sangre-fogadóban, onnan mentünk a
                  kávéházba... Idestova egy félesztendeje. Hogy szalad az idő...</p>
               <p>Soká beszélgetett még s azzal búcsúztak, hogy másnap este Pali be fog számolni
                  róla, mit beszélt a színigazgatóval. Ez meg is történt. Fél tizenkettőtől negyed
                  kettőig beszélgettek. Pali maga elé tette azt a hosszú listát, amelyre feljegyezte
                  a színház darabigazítási kívánalmait. Ideges, ingerült hangon egymásután sorolta
                  fel, hogy miket óhajtanak tőle: itt rövidíteni, ott betoldani, felvonásvéget
                  megváltoztatni, jelenetbe új alakot behozni, egyik helyre ötletesebb párbeszédet,
                  másik helyen egész jelenetet kihagyni. Magdolna elszörnyedve hallgatta.</p>
               <p>- De angyalom, ha maga ezt mind végrehajtja a darabon, akkor abban kő kövön nem
                  marad!</p>
               <p>- Igen, ez már színháznál így van. Ezt ők úgynevezik, hogy „apró igazítani valók”.
                  Ebből aztán kisül egy darab, amelynek nem lesz egységes hangja, érezni lehet rajta
                  az idegen kezet, egyszerűen nem én írtam. Ez a színház. Emlékezhetik rá:
                  megmondtam előre, hogy ez lesz. De ezt már én is sokallom. Bizonyisten szeretném
                  az egész kéziratot a sarokba vágni, az egész kedvem elment tőle.</p>
               <p>- Drágám, az Isten szerelmére, hogy beszélhet így? Hát ne hagyja magát! Védje,
                  amit írt, harcoljon, vitatkozzék. Ne sajnálja az időt, minden mondatért alkudozzék
                  egy órát, mintha a Teleki-téren lenne. Hej, csak én volnék ott a maga
                  helyén...</p>
               <p>Nem használt semmiféle biztatás. Pali levert volt, csüggedt és ingerült. És alig
                  tudott már beszélni, olyan fáradt volt. Az igazgatóval nem kevesebb, mint három
                  órát tárgyalt végig, utána órákat szenvedett és dühöngött végig a lakásán, most
                  már majdnem két óra hosszat panaszkodott telefonon.</p>
               <p>- Feküdjék le, drágám. Tudja, milyen ellensége vagyok az altatónak, de inkább
                  vegyen be egy fanodormot.</p>
               <p>- Egyet? Azon csak nevetek. Mióta morfinista voltam, nekem bármilyen kábítószert a
                  kétszeres adagon kell kezdeni. A szervezet és a morfin olyanok, mint az igazi
                  szerelmesek, egy életen át nem felejtik el egymást. Két fanodormot veszek, de még
                  akkor sem biztos, hogy aludni fogok. De legalább maga aludjék. Jó éjszakát,
                  szívem, és boldog ünnepeket.</p>
               <p>Másnap este ismét irodalmi vacsora volt Mikeséknél. Ezt egy Mrs. Douglas Scott
                  nevű angol hölgy kedvéért rendezték, aki Budapesten töltött néhány napot és itt
                  írónő gyanánt szerepelt. Irónősége, mint kitűnt, abból állott, hogy cikkei
                  jelentek meg néhány angol magazinban, azonkívül magyar színdarabok iránt
                  érdeklődött, amelyeket esetleg elhelyezne valamelyik angol színpadon. Az angol
                  hölgy kedvéért Mikesék angolul beszélő vendégkoszorúról gondoskodtak. Ezért Szász
                  Elemért ezúttal nem hívták, Detky Pál volt az egyetlen író. Viszont voltak mások,
                  akikkel eddig a háznál nem találkozott. Ilyen volt egy különös és feltűnő
                  jelenség, név szerint Nymwegen grófné. Ez negyven év körülinek látszott, pazar és
                  feltűnő ruhát hordott, csinos és erősen festett arcát világosszőke, hullámos
                  hajtenger környezte, erősen raccsolt és azt a különös mágnás-dialektust beszélte,
                  amellyel az arisztokratákat általában gúnyolni szokták. A bemutatkozó Detky Pált
                  az enyhe megbocsátás hangján fogadta és mintegy elnézéssel biztosította
                  jóindulatáról.</p>
               <p>A vacsora nem sikerült túlságosan. Mrs. Douglas Scott és Detky azonnal
                  beszélgetésbe elegyedtek, már vacsora előtt. Ez mintegy tíz percig tartott. Mikor
                  aztán a vacsorához vonultak, Pali ráért gyorsan odasúgni magyarul
                  Magdolnának:</p>
               <p>- A londoni színházi viszonyokról fogalma sincs. Én jóval többet tudok. Kapkodó
                  kékharisnya, aki itt hallott valamit magyar darab-exportról és most szétnéz,
                  hátha tudna keresni valamit.</p>
               <p>Az asztalnál Pali a háziasszony és Nymwegen grófné közé került. Ez már idegessé
                  tette, mert Magdolnát remélte szomszédjának. Nymwegen grófné, aki születése
                  szerint Nyáry grófnő volt, nemrégiben vált el az urától és hazaköltözött
                  Morvaországból busás tartásdíjával Budapestre, mindenáron politizálni akart.
                  Általában ő vitte a hangot, szegény Mrs. Douglas Scottot, aki az estély hősnője
                  kívánt volna lenni, nem hagyta szóhoz jutni sem. Pali azonban társaságban sohasem
                  beszélt politikáról és most is konokul hallgatott. Ha a világosszőke grófné
                  egyenesen feléje fordult valami megjegyzéssel, egyre kitérőbb és egyre
                  általánosabb válaszokat adott. A grófné erre vérszemet kapott és csipkedni
                  kezdte. Magdolna aggódva figyelte az élesedő hangot. Tudta, hogy Pali most
                  olyan, mint a hajszolt vadkan, általában is fáradt az elmúlt hónapok munkájától,
                  most meg éppen idegessé teszi a darabja feldúlásának izgalma.</p>
               <p>Mindebből valóban kemény párviadal fejlődött. Mrs. Douglas Scott mindjárt fekete
                  után távozott, mert volt még egy meghívása. A hangulat egyszerre felszabadúlt, a
                  társalgási nyelv villámgyorsan magyarrá változott. Nymwegen grófné most magyarul
                  kezdte piszkálni Palit, akit ma estére nyilván csipkedési ösztöne alanyául nézett
                  ki magának.</p>
               <p>- Ja persze, - mondta kiegyenesítve a széken egyébként igen jó termetét, - az
                  ilyen kérdésekben mi nem érthetjük egymást. A polgári osztály ilyen kérdésekben
                  nem érthet meg bennünket.</p>
               <p>Palinak villant a szeme. Magdolna aggódva figyelt.</p>
               <p>- Bennünket a polgári osztály? Miért ne érthetne meg?</p>
               <p>- Bocsánat, - szólt Nymwegen grófné, valahogyan még a „bocsánat” szót is
                  raccsolva, - nem értett meg engem. „Bennünket” alatt én az arisztokráciát
                  értettem. Tehát magamat, és nem mi kettőnket.</p>
               <p>- Akkor nagy tévedést követett el, grófné. Magyarországon az ősi, Werbőczy-féle
                  közjog szerint csak egy nemesség van. Ha a grófné tudna latinul, akkor talán
                  értené, mi az az „una eademque nobilitas”. Egy és ugyanazon, szétválaszthatatlan
                  nemesség, a magyar szent koronának teste, főnemesség és köznemesség egyformán.
                  Ehhez tartozik a grófné is, ehhez tartozom én is. Tehát nem én értettem
                  helytelenül, hanem a grófné használta rosszul azt a szót, hogy „bennünket”.</p>
               <p>Mikes gróf, a házigazda, idegesen fészkelődött. Szeretett volna valami tréfás
                  közbevető megjegyzést tenni. De Nymwegenné megelőzte. Nagyon benne volt a vita
                  lendületében.</p>
               <p>- Már bocsásson meg, azt mégsem lehet tagadni, hogy Magyarországon létezik egy
                  arisztokrácia.</p>
               <p>- Hogyne léteznék. Mint kaszt. De nem mint közjogi osztály.</p>
               <p>- Hát mondjuk, mint kaszt. Én nem nagyon értem ezeket a közjogi izéket. És
                  biztosítom magát, hogy nagyon sokat árt az országnak, ha maguk ezt az előkelő
                  kasztot háttérbe akarják szorítani.</p>
               <p>- Kiket méltóztatott „maguk” alatt érteni? Mert énnekem ilyen szándékaim
                  nincsenek. Lévén magam is ugyanolyan előkelő.</p>
               <p>- Mint én? - ámult a grófné.</p>
               <p>- Természetesen. Az én álláspontom az, hogy az államfőt kivéve nálam az országban
                  előkelőbb nincs senki. Igaz, hogy én sem vagyok előkelőbb senkinél.</p>
               <p>A pillanat nagyon kínos volt. Nem lett volna csoda, ha Nymwegen grófné feláll
                  pazar ruhájában, kurtát biccent és távozik. Magdolnában meghült a vér. De ok
                  nélkül. Mert Nymwegen grófné egy darabig mozdulatlanul nézte a vakmerő polgári
                  elemet, majd pedig elnevette magát.</p>
               <p>- Sapristi, micsoda egy fickó maga. Megmondom őszintén, az ilyet én szeretem. Aki
                  lenéz bennünket. De van izéje hozzá. Tehetsége. Lehet vitatkozni az ilyennel. Maga
                  egy izé. Maga egy érdekes ember.</p>
               <p>- Attól tartok, hogy a grófné félreismer. Én a grófné kasztját nem hogy le nem
                  nézem, hanem nagyon tisztelem. Magyarország rendi alapon fejlődött, szerintem igen
                  fontos, hogy még sokáig legyen arisztokráciája. Életem és munkám nagy sikerének és
                  megbecsülésének tartom például, hogy ennek a háznak vendége lehetek. Éppen ennek a
                  háznak. Mert író vagyok és a Mikes név nekem nagyon sokat mond. Grófné bizonyára
                  nem tudja, de Mikes Kelemen egyike volt a magyar nyelv legnagyobb művészeinek. Mi
                  többiek ezt tudjuk, s ennek a háznak a meghívása kétszeresen megtisztel.</p>
               <p>A grófné tanácstalanul nézett ellenfelére. Aztán jól megnézte még egyszer. Majd
                  így szólt:</p>
               <p>- Azt hiszem, most jól megkaptam a magamét. Mondom, hogy maga egy érdekes izé. Hát
                  még fogunk vitatkozni. Most beszéljünk másról. Házigazda, mi volna egy
                  bridge-asztallal?</p>
               <p>A házigazda boldog volt, hogy a kényes ponton túlestek. Kezdték számolni, hogy ki
                  játszik? Össze is állítottak egy négyest. Magdolna azonban hazavitette magát a
                  távozó Thoroczkay-házaspárral, miután egyetlen kis szemmozdulattal ő és kedvese
                  tisztázták, hogy még telefon következik. Csakugyan, alig volt otthon tíz perce,
                  szólt a csengő.</p>
               <p>- Kérem, Magdolna, ha kellemetlen pillanatokat szereztem ma este azzal a vitával,
                  bocsánatot kérek magától. De lássa be, hogy miután tizenöt lenéző megjegyzést
                  lenyeltem, nem beszélhettem másként. Ki ez a Nymwegen grófné?</p>
               <p>- Nem nagyon szeretek ilyet mondani, de úgynevezett „fast girl”. Magok urak azt
                  úgy mondják, hogy „könnyű eset”. Nem nagyon okos, bőven van pénze, nagyon szeret
                  élni. Nem magának való barátság. De el lehet rá készülve, hogy telefonálni fog.
                  Láttam a nézéséből. Ha a jó Irma így néz valakire, akkor annak telefonál
                  másnap.</p>
               <p>- Ne mondja. Jaj de örülök neki.</p>
               <p>- Na hallja? Miért örül ennek?</p>
               <p>- Maga miatt. Mert ha ez igaz, akkor maga látja, hogy lehet irántam érdeklődni.
                  Hogy az nem képtelenség.</p>
               <p>- Ahhoz nekem nem kell a más véleménye, drágám, ilyen butaságokat ne beszéljen. Mi
                  van a darabbal?</p>
               <p>- Ma dolgoztam. Azokat a megjegyzéseket, amelyeknek a jogosságát beláttam,
                  végrehajtottam. A többiről holnap kezdődik a vita. Véres és elkeseredett alku.
                  Késhegyig. Idegesség, dupla altató, nem alvás. Különben a lapok újévi számában
                  kijön az első híradás, hogy a darabot kitűzték.</p>
               <p>- Jól van, szívem. Most aludjék és gyűjtsön erőt. És holnap mindenről
                  értesítsen.</p>
               <p>Másnap holtfáradtan telefonált Pali. Elmondta hosszas vitáit a Művészeti Színház
                  igazgatóságával. Már szereposztásról is beszéltek, ott is sok a baj. Mikor
                  mindent elpanaszolt, még hozzátette:</p>
               <p>- Ja igaz. A szőke grófné csakugyan telefonált, de nem talált itthon. Izenetet
                  hagyott, hogy hívjam fel, ötig otthon lesz. Tehát felhívtam fél hatkor és
                  csakugyan nem volt otthon. Ezzel azt hiszem, a dolog el is van intézve.</p>
               <p>Magdolna gondolkozni kezdett, mikor letette a kagylót, hogy féltékeny-e, vagy sem.
                  Nem tudta megállapítani. Hogy Nymwegenné nagyon alaposan megnézte az „érdekes
                  izét”, azt nem lehetett észre nem venni. S neki az az ösztöne támadt, hogy
                  hirtelen kinyújtsa a kezét: ehhez ne nyúlj, ez az enyém. Irma a maga negyven
                  évével nagyon szemrevaló asszony. Ha megtámad egy férfit, akkor annak alaposan
                  nekilát. Hírével és a világgal nem törődik. Felelősséggel nem tartozik senkinek.
                  És amellett grófné. Száz férfi közül egy van, akire ez nem hat. Még az is
                  áldozatul esik szerelmi téren a sznobságnak, aki társadalmi téren ízlésesen és
                  erősen tartja magát. De hogy Pali belemenjen valamibe ezzel az asszonnyal? Nem, az
                  lehetetlen. Pali igazán szerelmes. Most még sokkal szerelmesebb, mint a legelején.
                  A tekintete olyan tiszta és becsületes, amilyen csak egy derék, jó kis fiúé lehet.
                  Akinek ilyen nézése van, az nem képes csalásra. És most annyira elfoglalja a
                  darab, a gond, az izgalom... nem, nem a jó Irma ezúttal rossz helyre nyúlt.
                  Magdolna levélpapírt keresett és hirtelen odavetett egy-két szót. „Drágám, -
                  köszönöm, hogy olyan mértéktelenül hinni tudok magában. Este megmagyarázom, de ezt
                  most éjszaka meg kellett írnom. Imádom, M.” A levelet megcímezte, majd pedig
                  cédulát tett ki Máminak az előszobába, hogy reggel azonnal tegyen rá bélyeget és
                  adja fel.</p>
               <p>A másnap esti telefonáláskor meg is magyarázta. Pali végighallgatta, aztán így
                  szólt:</p>
               <p>- Köszönöm. Az én felfogásom szerint mi olyan viszonyban vagyunk, hogy
                  bármelyikünk féltékenysége mélyen sértő volna a másikra. Én lenézném magamat, ha
                  magáról egyetlen kétkedő gondolatom volna. Erről az ügyről kár is többet beszélni.
                  De az illető különben sem telefonált azóta. Fontosabb ennél, hogy az első felvonás
                  végét megmentettem. A színház belátta, hogy nekem van igazam. Más dolgokban ők
                  győztek. Most éjjel-nappal dolgoznom kell. Képzelje, január másodikán olvasópróba.
                  Az azt jelenti, hogy körülülünk az összes szereplőkkel egy nagy asztalt, mindegyik
                  előtt ott van a szerep és én felolvasom a darabot. De most figyeljen ide, mi van a
                  szereposztással...</p>
               <p>Magdolna apróra megismerkedett a Művészeti Színház minden belügyével. Bár a
                  színészeket eddig nem ismerte, legfeljebb hírből egy-két sokat emlegetett nevet.
                  Most azonban, ahogy a próbák haladtak, tudni kezdte a kisebb szereplők ügyeit,
                  intrikáit, összeveszéseit, legalább is azokat, amelyek a darabbal összefüggésben
                  voltak. Részletesen elmondatta magának, hogyan mennek az ilyen próbák. És Pali
                  pontosan elmondott neki mindent. Ott kezdte, hogy elmagyarázta neki a
                  próbatáblát, a színészbejárónál függő nagy fekete táblát, amelyre minden este
                  kiírták a másnapi próbarendet, idegenek számára érthetetlen betűjelzésekkel
                  tarkázva, például: dbj. Pali megmagyarázta, hogy ennek jelentése: „díszletek és
                  bútorok jelzése”. Mert a díszletek még csak most készültek, a bútorokat még nem
                  szerezték be, viszont a színésznek szoknia kell hozzá, hogy hol fog állni a trón,
                  hány lépést kell tennie a szerelmi jelenetben az ajtóig és hol lesz a szekrény,
                  amelyre kalapját odaveti. Trónt, szekrényt ócska deszkaholmival jelképeznek a
                  színpadon, ajtót léckerettel. Aztán leírta a nézőteret, melynek széksorait
                  délelőtt védő ponyva takarja, csak az első két sor zsöllye szabad. Ott ül a
                  vezérkar, igazgató, rendező, díszlettervező, szerző. Összehajlanak, vitatkoznak.
                  Olykor a rendező felkiált a színpadra: „Álljunk meg, kérem. Gödry menjen vissza.
                  Nagyon rosszúl jött be. A többiek lepődjenek meg. Különösen Kardos lepődjék meg.
                  Mondd, Kardos, hülye vagy? Soha életedben nem voltál még meglepetve? Na, gyerünk,
                  kérem, gyerünk, így sohasem lesz premier.” Aztán leírta a társalgót, ahol
                  felvonásközben cigarettáznak és vitatkoznak és tréfálnak, mialatt a szerző majd
                  megbolondul az idegességtől. Magdolna a próba-napok haladtával mindezt kivülről
                  tudta már. De csak úgy, ahogy gyerekkorában könyvből megtanúlta az éjféli napot.
                  Pontosan el tudta mondani, milyen, csak éppen fogalma nem volt róla. Az egyetlen,
                  amit látott a színház munkájából, a kiállítás volt. Pali elhozta neki megmutatni
                  a díszletek és jelmezek terveit. Ezeket alaposan megnézte és számos apróságra
                  figyelmeztette kedvesét. A kor stílusával ellenkező részleteket fedezett fel, a
                  jelmezekhez, kivált a nőiekhez, új ötleteket adott. S ahogy minden nap hallotta,
                  milyen részletekben halad és alakul az egész, saját képzeletében élte végig a
                  próbákat és szinte látta lefolyásukat. Egyszer ugyan Pali felvetette, hogy
                  becsempészi egy próbára, de ezt a kísértő gondolatot elvetették mind a ketten. Ez
                  nagy feltűnést keltene, még a lapok színházi rovatába is beszivárogna. Mit keres
                  báró Meszlényiné egy színházi próbán? Ezt lehetetlen megkockáztatni. Még azt is
                  elvetették, hogy Magdolna a főpróbát nézze meg Mikesékkel egy páholyban hármasban.
                  Majd a bemutatót. És azt is úgy, hogy Pali nem ül velök, hanem egy más páholyban a
                  nővérével, aztán majd a második felvonásközben látogatást tesz, de akkor is a
                  páholy hátterében marad.</p>
               <p>A házi főpróba napján, február hetedikén, - mert a bemutatót közben
                  elhalasztották, - Magdolna délután elment a Visegrádi-utcába. Pali idegesen
                  fogadta, szeme alatt sötét karikák mutatták az állandó álmatlanságot és izgalmat,
                  szokott mozdulatát, hogy haját idegesen hátrasimítja, most pillanatonként
                  ismételte.</p>
               <p>- Nem tudni mi lesz, szívem. Az embert megbolondítják. Percenként félrehúz valaki
                  és vészjósló jóindulattal figyelmeztet, hogy ha nem húzunk innen vagy onnan, nagy
                  baj lehet. Akkor jön a másik és pontosan az ellenkezőjét tanácsolja. Közben
                  fényképezni jönnek, nyilatkozatért nyaggatnak, Izabella királyné csúnyán berekedt
                  és két díszlet még ma sincs kész, éjjel-nappal dolgoznak. Lehet, hogy sikerül,
                  lehet, hogy rémesen megbukom.</p>
               <p>- De hiszen amit a lapok előzetesen írnak, az gyönyörű. Ma hat különböző lapot
                  hozattam fel.</p>
               <p>- Persze hogy gyönyörű. Az fizetett kommüniké. A színház íratja és soronként
                  fizeti. Illetve soronként marad adós vele. Ezzel is nekem van bajom. Két-három lap
                  már sokallja a színház tartozását és nem akar többet közölni. Egy órát ma
                  eltelefonáltam a különböző kiadóhivatalokkal. De maga miért olyan kedvetlen és
                  ideges, szívem?</p>
               <p>- Nem vagyok ideges, dehogy.</p>
               <p>Ez nem volt igaz. Magdolnának komoly oka volt idegesnek lenni. De elhatározta,
                  hogy ezt Palival csak akkor fogja közölni, ha túl lesznek a bemutatón. Sőt talán
                  még akkor sem. Ez a délután különben sem volt alkalmas hosszabb beszélgetésre.
                  Palinak temérdek dolga volt még estig. Gyorsan és forrón búcsúztak.</p>
               <p>- Megbolondulnék, ha maga nem volna, Magdolna.</p>
               <p>- És én nem is volnék, ha maga nem volna, szívem.</p>
               <p>Otthon nem jó hír várta. Pocok fejfájásról panaszkodott. Megnézték, nagyon forró
                  volt a homloka. Megmérték a lázát, harmincnyolc egy. Azonnal ágyba fektették. Az
                  anyát nem is várták meg, telefonáltak az orvosért. Magdolna riadtan sietett az
                  ágyhoz. Pocok mozdulatlanul feküdt. Idegen azt mondta volna, hogy kitűnő színben
                  van. De az anya tudta, hogy a gyerek vékony, áttetsző arcocskájának pirossága nem
                  egészséges. Az orvos hamar megjött. Alaposan megvizsgálta a lázas fiút és Magdolna
                  közben feszülten figyelte az orvos arcát. De az mozdulatlan maradt és nem árult
                  el semmi. A vizsgálat után átvonultak a Magdolna szobájába.</p>
               <p>- Nagyon kell vigyázni a betegre, méltóságos asszonyom. Erős hülés. Más gyereknél
                  ez nem jelentene semmit, de a mi kis betegünknél ez nem tréfa. Egyelőre komolyan
                  aggódni nem kell, de mindenesetre legyünk résen. Enni sokat kell, de a magas láz
                  miatt csak egész könnyűt. Éjszakára hideg pakolást adunk. Tud báróné hideg
                  pakolást adni!</p>
               <p>- A háború elején ápoltam, doktor úr. Tessék csak rám bízni.</p>
               <p>- Hát csak fel a fejjel. Résen leszünk és a bajt meg fogjuk úszni. Mindenesetre
                  várnunk kell három-négy napot, míg egészen tiszta képem lesz a dologról.</p>
               <p>Magdolna keze reszketett, mikor elbúcsúzott az orvostól. Olyan ideges volt és
                  olyan rettegés lepte meg, hogy nem is merte úgy faggatni az orvost, mint máskor.
                  Visszament a Beethoven-maszk alatt fekvő gyerekhez és beszélgetett vele. Pocok
                  jókedvű volt, fejfájása elmúlt, tréfálni volt kedve. A anya jó darabig belement a
                  tréfába, de aztán kacagás közben hirtelen felállt és átment a maga szobájába, mert
                  félt, hogy azonnal kitör belőle a zokogás.</p>
               <p>Szobájában a díványra vetette magát és ömleni hagyta könnyeit. Idegei nem bírták
                  tovább. Ez a megdöbbentő izgalom, amely a gyerek komolynak látszó betegségével
                  sujtott rá, úgyis szörnyen megviselt idegállapotban találta. Mert megállapította
                  magáról, hogy más állapotban van. Ez volt az, amit Palinak nem akart megmondani.
                  Jó ideje hányódott már kétség és valószínűség között, de most már bele kellett
                  törődnie a gondolatba. S hogy az adott körülmények között mi az egyetlen
                  tennivalója, azt tudta. Csak még azt nem tudta, hogyan csinálja. Nőgyógyásszal,
                  mióta Budapesten lakott, soha nem volt semmiféle dolga. Most még hozzá itt állott
                  egy aggodalmas időszak előtt, amikor Pocok miatt idegeinek rendben kellett
                  lenniök. Belátta, hogy nincs halogatni való ideje. S valami halvány reménység még
                  mindig konokul csillogott benne: hátha csak tévedés az egész.</p>
               <p>A fürdőszobában lemosta könnyeit, aztán fellapozta a magával hozott
                  telefonkönyvet. Felhívta a híres nőgyógyász-professzort. Az még otthon volt,
                  nyilván tartott még a rendelése. Magdolna bemutatkozott és látogatási időt kért.
                  De lehetőleg korán délután. A tanár, aki minden jel szerint már hallott róla,
                  rendkívüli udvariassággal és előzékenységgel beszélt vele. Megállapodtak pont
                  három órában másnapra, várakozni nem kell semmit. Letette a kagylót és
                  visszafeküdt a pamlagra, hogy izgalmait még egy kicsit kipihenje. Szíve keservesen
                  elfacsarodott. Akár a gyermekre gondolt, akinek ígéretét magában hordozta s
                  akinek életet kapnia nem szabad, akár arra, aki ott fekszik a szomszéd szobában s
                  akinek életéért reszketnie kell. Aztán felkelt s a tükörbe nézett. Öt évvel
                  öregebbnek látta magát. Megint sírt, megint megmosta a szemét, aztán bement Pocok
                  mellé.</p>
               <p>Esti telefonáláskor csak a Pocok betegségét említette Palinak, azt is szépítgetve,
                  hogy a túlfeszítetten ideges órákat élő embert ne izgassa. A maga dolgát
                  elhallgatta.</p>
               <p>- Mondja, Magdolna, szeretném holnap rögtön főpróba után felhívni. Lehet az?</p>
               <p>- Főpróba után? Hány órakor?</p>
               <p>- Az ilyesmi elhúzódik. Felhívnám úgy három tájban.</p>
               <p>- Drága szívem, lehetetlen. Pocokhoz jön az orvos és...</p>
               <p>- De csak egy percre. Csak azt szeretném megmondani, hogy széna-e, vagy
                  szalma.</p>
               <p>- Várjon csak. Hát nem szólhatna ide négy és öt között?</p>
               <p>- Négykor már találkozóm van Mártonnal, hogy megbeszéljük a főpróba tanulságait.
                  És az hosszúnak ígérkezik.</p>
               <p>- Nem baj, hívjon utána rögtön, mihelyt végeztek.</p>
               <p>- Igen. Sajnálom, szerettem volna főpróba után azonnal, hogy maga legyen az első,
                  aki... de ha nem lehet...</p>
               <p>Hangján érezni lehetett, hogy megsértődött. Magdolna olyan idegesnek érezte magát,
                  hogy könnyeit és zokogását csak nehezen tudta visszatartani. Igyekezett mennél
                  kedvesebb és gyöngédebb hangon beszélni kedvesével, hogy megbékítse. De búcsújok
                  hangján érezni lehetett, hogy ez csak félig sikerült.</p>
               <p>Másnap egész délelőttjét Pocok mellett töltötte. A kisfiúnak erős láza volt most
                  is. De nem panaszkodott rosszullétről, csendes derűvel beszélgetett. Magdolna
                  minden szavát és minden mozdulatát leste, közben tudata másik felével folyton arra
                  gondolt, hogy most folyik a főpróba. Sebtiben ebédeltek, fél háromkor elment
                  hazulról. A tanár kedvesen s az életbölcs emberek természetes jóságával fogadta.
                  Magdolna az első szóra sírva fakadt. Elmondott mindent, halálosan szégyenkezve és
                  a szavakat dadogóan keresve. A tanár csak bólogatott. Az ő számára az ilyen síró
                  asszonyok nem jelentettek újságot. Aztán megvizsgálta és megint bólintott. Igen,
                  Magdolna más állapotban van.</p>
               <p>- De tanár úr, - zokogta Magdolna, - értse meg... én özvegy vagyok... leányom
                  van... az ő neve... Kérem tanár úr, könyörögve kérem, segítsen rajtam.</p>
               <p>- Bocsásson meg, - szólt a tanár egyszerre elridegedve, - én ilyesmivel nem
                  foglalkozom. Rossz címre méltóztatott jönni.</p>
               <p>- De tanár úr, a kisfiam súlyos beteg, soká kell ápolnom, szükségem van az
                  idegeimre, az Istenre kérem, könyörüljön meg rajtam.</p>
               <p>- Van ennek más módja is. Menjen hozzá az... az illetőhöz.</p>
               <p>- Nem lehet. Ő ezt nem is tudja. Házas ember és nem válhatik, mert a felesége
                  elmebeteg.</p>
               <p>Magdolna könnyben úszó arccal rimánkodva tekintett a tanárra. Az csak a fejét
                  ingatta, de tekintetén látszott, hogy habozik. Végre gorombán kifakadt:</p>
               <p>- De kérem, végre is mit gondol, ki vagyok én? Ide csak úgy fel lehet jönni,
                  mint... mint Kertész-utca tizennyolc alá Kondor úrhoz?</p>
               <p>A síró asszony felkapta a fejét. Megértett mindent. Majdnem megcsókolta a tanár
                  kezét.</p>
               <p>- Mivel tartozom, tanár úr?</p>
               <p>- Semmivel, kedves, semmivel. De tehet ebbe a skatulyába valamit. Ez a leányanyák
                  pénze.</p>
               <p>Magdolna odatette, amit a tanárnak szánt és elsietett. Megkereste az első tőzsdét.
                  Onnan felhívta dr. Kondor Gyula nőorvost, Kertész-utca tizennyolc.</p>
               <p>- Halló, a doktor úr? Kérem, meg kell a nevemet mondanom?</p>
               <p>- Nem.</p>
               <p>- Szeretném önt felkeresni holnapután délben... nem, nem, utána következő nap.
                  Tehát hétfőn, tizenegyedikén. Lehetőleg korán délután.</p>
               <p>- Azonnal, kérem. Tizenegyedikén, fél négy jó lesz?</p>
               <p>- Jó.</p>
               <p>- Helyes. Tessék például Horváthné nevet mondani. Én fogom beereszteni. Jónapot
                  kívánok.</p>
               <p>A tőzsdéből lóhalálában sietett haza. Főként Pocok miatt, de azt is remélte, hogy
                  Pali telefonál. A telefon azonban nem jelentkezett. Helyette az orvos jött, aki a
                  vizsgálat után láthatóan felderült. Úgy találta, hogy Pocok jelentékenyen javult.
                  De azért még nem szabad elbizakodni. Az egész ház a reménység nagy
                  megkönnyebbülésében és felszabadulásában fénylett. Magdolna boldogan hívta fel
                  Mikeséket, akikkel már napokkal azelőtt összebeszélt, hogy együtt nézik meg a
                  bemutatót. Elmondta, hogy már majdnem le kellett mondania aggodalmában, de Pocok
                  hirtelen megbetegedett. Most azonban jobban van, hálistennek.</p>
               <p>- Te ujjatlant veszel? - kérdezte végül Magdolna.</p>
               <p>- Igen, ujjatlant, azt a feketét veszem, amit már láttál. Hallottál valamit a
                  darabról?</p>
               <p>- Semmit. Detky mostanában nem jelentkezett.</p>
               <p>- Nálunk sem. Csak a színházi titkárral telefonáltatott a jegy miatt. Megjegyzem,
                  drágám, érted megyünk. Tíz perccel nyolc előtt fel fogunk hozzád csengetni.</p>
               <p>- Köszönöm, drágám, pontos leszek. Viszontlátásra.</p>
               <p>Este megjött a telefon. Pali levert volt és ideges. A főpróba elég rosszul
                  sikerült. A közönség sehogy sem tudott, vagy akart felmelegedni. A darabból holnap
                  délelőtt még húzni fognak, mert néhol vontatottnak tetszett.</p>
               <p>- Éppen olyan helyeken kell húzni, amelyeket legjobban szeretek. De hát ez a
                  színház. Kíváncsi vagyok a holnapi estilapokra. Azok már hoznak kritikát. Pocok
                  hogy van?</p>
               <p>- Ma jóval jobban.</p>
               <p>- Hálistennek. Mihelyt a bemutató lezajlott, meg fogom látogatni. Látogatásról jut
                  eszembe: holnap mindjárt az első felvonás után szeretnék felszaladni a magok
                  páholyába. A második után a kultuszminiszterhez kell mennem, mert telefonáltak,
                  hogy eljön, a harmadik után pedig, ha sikerül, sok lesz a taps. Még mindig
                  reménykedünk. A színházi babona szerint rossz főpróba jó bemutatót jelent. Mondtam
                  már, hogy előadás után bankett lesz? Hát igen, a Royalban. A főszereplők és a
                  színház barátai. Képzelje. Nymwegen grófné felhívott. És pedig elég furcsa okból.
                  Hogy szeretne arra a bankettre eljönni, mert ő sohasem volt színházi banketten és
                  majd talál valami arisztokrata gavallért, aki elkiséri. Célozgatott arra is, hogy
                  esetleg hasznossá tudja magát tenni, mert Bécsben jó színházi összeköttetései
                  vannak, a Burgtheaternál mindenkit ismer, aki fontos. Most zavarban vagyok, hogy
                  mit csináljak vele. Reklámnak nagyon jó a színház számára, viszont félek, hogy
                  belesért valamelyik színésznőbe. Adjon tanácsot, mit csináljak, mert még nem adtam
                  neki határozott választ.</p>
               <p>- Én azt hiszem, hivassa meg. Hátha csakugyan segíthet valamit Bécsben.</p>
               <p>- Hát jó, meghivatom. De mondja, Pocok csakugyan jobban van?</p>
               <p>- Jobban, az orvos megállapította. Meg kellett igérnem neki, hogy részletesen
                  elmondom neki a darabot, hogy ő a zenéről gondolkozhassék. Nem aranyos? De most
                  búcsúzzunk drágám, mindakettőnknek elég fontos az alvás.</p>
               <p>Másnap Magdolna elrendelte, hogy minden estilapot azonnal meg kell venni, mihelyt
                  megjelenik. Olvasta egyiket a másik után már déltől kezdve. Pali sötétlátása nem
                  igazolódott. A kritikusok nagy elismeréssel írtak. Többnyire megállapították, hogy
                  az író mélyült, nemesedett, szándékai emelkedtek. Egyik azt írta: „Ez az író most
                  indult el igazi pályáján.” Magdolna szívéhez szorította az ujságot, szeme
                  megnedvesedett. Akadt ellenséges bírálat is. Ez epéskedett, de a nagy sikert
                  kénytelen volt megállapítani. S végül egyik lap meglepően így írt: „A díszletek és
                  jelmezek a kis részletekben is kitünőek. Mintha csak egy új és ízlésesebb szem
                  segített volna, a színház tervezőinek”. Magdolna meglepetten felkacagott ezen a
                  véletlen megjegyzésen. Büszke is volt egy kicsit. Szándékos hiúsággal tetszelgett
                  abban, hogy róla most az egész ország olvasni fog. Csak nem fogja tudni senki,
                  hogy ő az.</p>
               <p>Este hétkor kezdett öltözködni. Hajviseletével ugyan nem volt megelégedve, de a
                  hölgyfodrászra való időt nem merte elvenni Pocoktól. Phil segítségével, aki jól
                  értett ehhez, úgy ahogy rendbeszedte a fejét. Fél nyolckor jött az orvos.
                  Magdolnán fésülőköpeny volt, már csak a ruha hiányzott róla.</p>
               <p>- Kérem, báróné, - mondta az orvos vizsgálat után, - a dolog komolyabb, mint
                  hittem. A kis báró jóval rosszabbul van a tegnapi látszólagos javulás után.
                  Megijedni ugyan nem szabad, de nagyon-nagyon vigyáznunk kell.</p>
               <p>Magdolna elsápadt és a szék karjába kapaszkodott.</p>
               <p>- Akkor itthon maradok.</p>
               <p>- Nem, nem, arról szó sincs. Közvetlen veszedelemről nem kell beszélni. Csak
                  tessék elmenni nyugodtan színházba. Azt a pakolást Phil is meg tudja csinálni. A
                  gyereknek nemsokára úgyis aludnia kell. Semmi értelme itthon maradni miatta.</p>
               <p>Magdolna a fejét rázta. Bement a gyerekhez. Megnézte.</p>
               <p>- Nem megyek színházba, kisfiam, itt maradok melletted.</p>
               <p>- De mama, - kiáltott fel csalódottan Pocok, - hát nem megigérted, hogy holnap
                  reggel az egészet elmondod nekem?</p>
               <p>- Mama, - szólt Klári is szemrehányóan, - ezt Pali bácsival nem szabad
                  megtenni.</p>
               <p>Magdolna ránézett Klárira, aztán a könnyes szemű Pocokra. Aztán az orvosra.</p>
               <p>- Hát jó, elmegyek. De borzasztó nyugtalan leszek.</p>
               <p>Elment. Mikesék pontosan érte jöttek. Nagy bemutató külsőségei látszottak már az
                  érkezésnél. A kocsik csak üggyel-bajjal lassan tudtak előre haladni a
                  felhajtóhoz. Az előcsarnok tömegén alig tudtak átvergődni. Csak hárman voltak a
                  páholyban.</p>
               <p>- Magdolna, - szólt Mikesné, - neked valami bajod van.</p>
               <p>- Igen, drágám, nem lett volna szabad eljönnöm. A Pocok állapota
                  rosszabbodott.</p>
               <p>A házaspár őszintén sajnálkozni kezdett. Vígasztalták, bátorították. De ezt nem
                  soká tehették, mert az előadás kezdődött. Megzendült a gongszó. A függöny
                  kettétárult. Magdolna megismerte az első felvonás díszlettervét. A túlságosan
                  cirádás jobb oldalfalat az ő tanácsára változtatták egyetlen, hatalmas kárpitra.
                  A közönség megtapsolta a díszletet. Elhangzottak az első mondatok. Ezeket feszült
                  figyelem hallgatta. Aztán belépett Ódry Árpád, akit a Nemzeti Színháztól kértek
                  kölcsön, sápadtan, beesett szemű, viziós arccal, ősz fejjel, kopott fekete
                  köntösben. Dörgő tapsot kapott.</p>
               <p>- Ez kitűnőnek igérkezik, - súgta Mikesné.</p>
               <p>- Igen, - felelte Magdolna kínzottan.</p>
               <p>Nem tudott másra gondolni, mint Pocokra. A fia lázasan fekszik otthon, rosszul
                  van, s ő itt ül a színházban. Szeretett volna rögtön nesztelenül kiosonni és
                  kocsiba vetni magát. De itt hagyni ezt az estét, amely csak a kettejük estéje
                  igazán, a szerelmük gyümölcse, a Pali megváltozott és magasba emelt életének első
                  diadalmas bizonysága? Maradt, de keze görcsösen tépdeste a zsebkendőt. Igyekezett
                  a darabra figyelni, de nem tudott, mert mindig otthon járt az esze. Igyekezett
                  hazagondolni, de nem tudott, mert a színpadról nem vehette le a szemét. Bejött
                  Torquemada. Kitünő színész játszotta. A nézőtér úgy viselkedett, mint a
                  szélbolygatta vetés. Izgalom és feszültség. Detky Pál eleven, kardpárbajszerű
                  dialógusa csak úgy szikrázott. Egyik taps a másikat érte. A hangulat egyre
                  feszültebb és lelkesebb lett. Magdolna egyre kínzóbbnak és elviselhetetlenebbnek
                  érezte helyzetét. Körme a tenyerébe vájódott. Két izgalom tépte, szaggatta lelkét
                  kétfelé. Mikor Kolumbus és a királyné nagy jelenete után vége lett a felvonásnak,
                  a nagy siker tömör tapsa dördült meg a színházban. A színészek alig tudtak
                  egyszer-kétszer meghajolni, a közönség hangosan követelte a szerzőt. Pali
                  frakkosan kilépett a színpadra. A taps megerősödött. A szerző első pillantása,
                  feltünés nélkül, a Magdolna páholyának szólt. Ők hárman erősen tapsoltak. Lement a
                  függöny, újra felment. Hatszor-hétszer egymásután.</p>
               <p>- Nem megyünk a dohányzóba? - szólt rögtön Mikes.</p>
               <p>- Én nem bírom a füstöt, - mondta Magdolna, - maga csak menjen. Ja igaz, te is
                  cigarettázol. Csak hagyjatok egyedül nyugodtan, úgyis ideges vagyok egy
                  kicsit.</p>
               <p>Azok mentek. Ő visszavonult a páholy hátterébe, erőtlenül a falnak támaszkodott és
                  várt. Kisvártatva jött Pali. Ragyogott az izgatott boldogságtól.</p>
               <p>- Egyedül van, szivem? Hát mit szól? Úgy látszik, siker van.</p>
               <p>- Nagy siker. Szívből gratulálok.</p>
               <p>- Az Isten szerelmére, mi baja?</p>
               <p>- Angyalom, nem szabad haragudnia. Elmegyek, nem bírom tovább. Pedig Máriához is
                  szerettem volna benézni a páholyba. Képtelen vagyok. Pocok nem jól van. Ha itt
                  maradok, elájulok az izgalomtól. Ha otthon leszek, a szívem fog elfacsarodni, hogy
                  nem vagyok itt, de legalább ott vagyok Pocok mellett. Meg tud érteni, ugye? Nagyon
                  rosszul esik, hogy most nem csókolhatom meg. De majd holnap délután, jó? Mikesék a
                  dohányzóban vannak, magára bízom, hogy mentsen ki...</p>
               <p>- De lekísérem és hozatok kocsit.</p>
               <p>- Isten őrizz, kijönni a hóba, így kimelegedve. Fogadjon szót, nézzen be a
                  dohányzóba és mentsen ki. Nekem hoz kocsit a portás.</p>
               <p>Már szaladt is. Egy negyedóra mulva otthon volt. Pocok már aludt, pedig nem volt
                  több negyedtiznél. Klári most készülődött lefeküdni. Phil is ébren volt még.
                  Meglepődött. Megmagyarázta nekik, hogy képtelen volt ott maradni. Mennyi volt a
                  gyerek láza nyolckor? Harmincnyolc kettő. Jó pakolást kapott, mindjárt elaludt.
                  „Ne áruljátok el neki, holnap elmondom az egész darabot.”</p>
               <p>Ezen az estén elmaradt a mindennapos telefon. Szerelmök óta először. Pedig várta.
                  De egy óra felé sóhajtva belátta, hogy nincs joga várnia. Az ilyen bemutató
                  legalább féltizenkettőig elhúzódik, beszélni kell még a főszereplőkkel,
                  barátokkal, gratulálókkal, aztán a bankett, közben képtelen egyedül maradni.
                  Belátta. De fájt.</p>
               <p>Másnap reggel, miután fiát megcsókolta, felhozatta a lapokat. Óriási siker. Még az
                  ellenséges hangú bírálatok is elismerték ezt. A baráti hangúak viszont olyanokat
                  írtak, hogy tegnap este a régi, kellemes, ügyes Detky Pál helyett egy újat
                  fedeztek fel, magasan járót, nemeset és előkelőt. Miután mind elolvasta,
                  visszament Pocokhoz. Elmesélte neki a darabot a legnagyobb részletességgel. Pocok
                  izgalmasan gyönyörködve hallgatta. Különösen a kolostor tetszett neki a barátok
                  karénekével és az odahallatszó tengerzúgással.</p>
               <p>- Honnan tudod ezt, mama? - kérdezte később lopva Klári.</p>
               <p>- Pali bácsi elmondta Mikeséknél.</p>
               <p>Kora délután elment a Visegrádi-utcába. Pali gyűrött arccal, kialvatlanul, a
                  korhelyek rekedtségével várta.</p>
               <p>- Meddig tartott a bankett?</p>
               <p>- Reggel félhétig. Képtelen voltam elszabadulni. A siker óriási. Képzelje, a
                  harmadik után tizenkétszer hívtak ki. Látta a lapokat?</p>
               <p>- Mind olvastam. Hálistennek.</p>
               <p>- Ejnye, én csak magamról beszélek. Hogy van Pocok?</p>
               <p>- Nem jól. A láza egy tizeddel magasabb, mint tegnap ilyenkor. Rohanok is vissza.
                  Egy félórám van.</p>
               <p>- Holnap meglátogatom, jó?</p>
               <p>- Holnap? Ne, még ne. Nagy a rendetlenség. De jöjjön holnapután. Ebédeljen
                  nálunk.</p>
               <p>- Köszönöm szépen. Hát tudja, ez a bankett...</p>
               <p>- Nem, a bankettről ne beszéljen nekem, öleljen meg. Éreznem kell, hogy szeret.
                  Szörnyű lelkiállapotban vagyok.</p>
               <p>Pali átkarolta. Kilumpolt szemmel nézett a szemébe.</p>
               <p>- Magdolna, nekem az a benyomásom, hogy maga valamit elhallgat előttem.</p>
               <p>- Nem, semmit. Most ne faggasson. Most szeressen. Soha ilyen szükségem nem volt
                  magára, mint most.</p>
               <p>S a csók alatt úgy hajtotta hátra a fejét, mint aki most bódul az ópiumtól, hogy
                  minden baját elfelejtse.</p>
               <p>Aztán szaladt haza a fiához. Pocok állapota nem változott, láza magas maradt. De
                  csak fáradtságról panaszkodott, különben nem volt nyűgös, csendesen feküdt az
                  ágyában.</p>
               <p>- Nincs kedved valamihez, kincsem? Nem kívánnál valamit?</p>
               <p>- Mindig lehetetleneket kívánok. Azt úgy sem lehet.</p>
               <p>- Például mit? Hátha mégis lehet.</p>
               <p>- Sokat gondolkoztam a tengerről, amit még nem láttam. És arról az jutott eszembe,
                  hogy jó volna hallani a Rajna Kincse legelejét, mikor úgy zúg a víz, de azt
                  zongorán hiába játszanád, vagy hiába játszana Bodó bácsi, mert ahhoz vonósok
                  kellenek.</p>
               <p>- Látod, ugye, hogy ezt meg tudom neked szerezni. Azonnal veszünk gramofont és
                  megvesszük a Rajna Kincse lemezét. Ma már késő van, de holnap meglesz.</p>
               <p>Este az orvos fejét csóválta. Nem tetszett neki az egész.</p>
               <p>- Kérem, báróné, ajánlatos volna specialistával is megnézetni a kis bárót. Holnap
                  majd utána nézek, kit hívjunk konziliumra. Aztán este, mikor jövök, megbeszéljük
                  az időpontot.</p>
               <p>- Doktor úr, de őszintén, mitől kell félnem?</p>
               <p>- Csak félni, báróné, de nem megijedni! A tuberkulózistól mindig félni kell.
                  Alattomos, félelmes és kiismerhetetlen ellenség. Egyetlen gyógyszere van: a pénz.
                  Lehet, hogy el kell vinnünk a kisfiút Davosba, vagy Egyiptomba. Lehet, hogy
                  rögtön, lehet, hogy az utazást most nem bírná, akkor várnunk kell, amíg bírja.
                  Lehet, hogy magaslat kell neki, lehet, hogy tenger. Lehet, hogy levegőt
                  szivattyúzunk a bordák és a tüdő közé. Van olyan eljárás is, hogy elmetsszük a
                  bordákat és megmerevítjük a heggel a mellkast. Százfélét csinálhatunk. Csak egyet
                  nem szabad: megijedni. Szedje össze magát, báróné, a maga nyugalma és szilárdsága
                  úgy kell a betegnek, mint az élet.</p>
               <p>- Igyekszem. De arra feleljen, doktor úr: nagyon súlyos ez, vagy nem nagyon
                  súlyos?</p>
               <p>- Erre a kérdésre nem tudok felelni, báróné. Az ilyesmi viszonylagos. Valaki
                  eltörheti mindkét lábát, de könnyen gyógyul. Nem súlyos. De megsértheti reszelés
                  közben a körmét, szepszist kap és menthetetlen. Az súlyos.</p>
               <p>Magdolna nem boldogult a doktorral. Egyenes választ nem tudott kihúzni belőle. Ezt
                  panaszolta éjjel Palinak is, mikor az telefonált. Megismételték a megbeszélést,
                  hogy Pali kedden délben itt ebédel.</p>
               <p>- És mi van a darabbal? - kérdezte Magdolna.</p>
               <p>A szerző egyszerre élénk lett, friss és lendületes. Amíg Pocokról volt szó,
                  őszintén és csendesen sajnálkozott, most csak úgy dőlt belőle a hangos boldogság.
                  A siker több, mint amennyit a legvérmesebben remélhettek. A második előadásra, ma
                  estére, már délben nem volt jegy, az elővétel egész hétre feltűnően erős. A
                  holnapi estét, a rettegett „első hétfőt”, amelytől úgy félnek minden darabnál, ez
                  a darab könnyen fogja átugrani, valószínűleg táblás ház lesz.</p>
               <p>- Miféle zenét hallok, honnan hívott fel?</p>
               <p>- Vendéglőből. Itt vacsorázom Márton Jenővel, az igazgatóval. Tárgyalunk. Le
                  akarja kötni három következő darabomat. Igen nagy előleget kinál. Azonkívül ennek
                  a darabnak a filmjogát meg akarja venni tőlem.</p>
               <p>- Az Istenért, alá ne írjon valamit, míg meg nem beszéltük.</p>
               <p>- Dehogy, dehogy. Maga nélkül semmit.</p>
               <p>- Mondja, hogy nagyon szeret.</p>
               <p>- Nem mondom, mert ez a szó kevés. Új szót fogok kitalálni. Maga az életem, a
                  gondolatom, a lélegzetem.</p>
               <p>- Köszönöm. Ne maradjon sokáig, ne igyék. Jó éjszakát.</p>
               <p>És másnap jött a szomorú megpróbáltatás, a szégyen és kín napja: el kellett mennie
                  a Kertész-utcába. Dúltan jött el az orvostól, hazafelé egész úton sírt a kocsiban.
                  Otthon felvánszorgott a lépcsőn és az arcokon azonnal látta, hogy valami nagy baj
                  történt.</p>
               <p>- Mi az? - kérdezte ő balsejtelemmel.</p>
               <p>Klári könnyben úszó arccal, zokogva súgta:</p>
               <p>- Pocok vért hányt.</p>
               <p>Magdolna elsikoltotta magát, sikolya a halálveszedelemben forgó ember kiáltásához
                  volt hasonló. És sajátmagáról megfeledkezve rohant be a gyerekhez. Az ott feküdt
                  az ágyban halálsápadtan, de az angyalok lehelletnyi mosolyával. Phil sírt mellette
                  és az ágynemű felcserélésén dolgozott. Magdolnát elhagyta minden ereje. Az ágyhoz
                  botorkált s ott lerogyott. Elájult. Másodszor életében.</p>
               
            </div>
            <div type="chapter">
               <head>
                 X.
               </head>
               <p>Pali kierőszakolta, hogy ott legyen, mikor a beteg fiú felett konziliumot
                  tartanak. Úgy tett, mintha véletlenül jött volna éppen akkor meglátogatni a
                  beteget. A két orvost félrevonta. Közülök az egyetemi tanárt régebbről jól
                  ismerte.</p>
               <p>- Kérlek, méltóságos uram, - mondta neki, - örülök a véletlennek, amely idehozott.
                  Ebben a házban nincs férfi. Én úgy kerülök ide, hogy a báróné régi barátnője a
                  nővéremnek. Arra kérlek benneteket, hogy ha végzetes, amit meg fogtok állapítani,
                  nekem mondjátok meg őszintén, én férfi vagyok.</p>
               <p>Ez volt a szöveg, amelyben Magdolnával megállapodtak. Magdolna így akarta
                  mindenáron megtudni a való igazságot, mert félt, hogy neki, mint asszonynak, nem
                  mondanak meg mindent. Az orvosok bólintottak a Pali kérésére. A konzilium lefolyt.
                  Igen soká vizsgálták a kisfiút, aztán vegyvizsgálati írásokkal hónuk alatt külön
                  vonultak ketten. Bodó felpattant, mert útjokban ült. Ott lábatlankodott némán
                  egész délután. Ez a tanácskozás már egészen rövid ideig tartott. Először Magdolnát
                  kérték be.</p>
               <p>- Hát kérem, báróné, - mondta a tanár, - nem akarok sokat köntörfalazni, az eset
                  nagyon súlyos. Az eddigi ápolást semmi felelősség nem terheli, tudom, mennyire
                  vigyáztak a gyerek táplálkozására, és amit a kollégám az eddigi kezelésről mondott
                  nekem, azt teljesen jóvá kell hagynom. A baj mégis bekövetkezett. Most már a dolog
                  nem a tudomány, hanem Isten kezében van...</p>
               <p>- Bocsánat, - szólt Magdolna rekedten és halálsápadtan, - én csak egy szót kérek.
                  Van remény, vagy nincs?</p>
               <p>- Remény mindig van, - mondta a tanár, - az ilyesmi néha csodák-csodájára
                  megfordul.</p>
               <p>- Szóval van remény, - hebegte Magdolna, - bocsánat, most kérek néhány
                  másodpercet, mert az agyamnak pihennie kell.</p>
               <p>Hanyattdőlt a széken és homlokát nyomogatta. Aztán kisvártatva megszólalt. Az
                  orvosi utasításokat kérdezte. Papirost, töltőtollat vett elő. Számozott tételekre
                  osztva jegyezte, amit azok mondtak, lázmérésről, táplálkozásról, esetleges újabb
                  vérömlés esetéről, pakolásról, gyógyszerekről.</p>
               <p>- Nem kellene utazni? - kérdezte.</p>
               <p>- Nem, - mondták az orvosok egyszerre, - azt most nem bírná.</p>
               <p>- És valami egyéb gyógymód... bordametszés... vagy légtöltés... amit a doktor úr
                  említett.</p>
               <p>- Nem, - szólt a tanár, - egyiket sem látjuk most indikáltnak. Csak tessék
                  ragaszkodni az utasításokhoz.</p>
               <p>Azzal felálltak és elbúcsúztak. Pali kísérte ki őket. Pár perc mulva visszatért.
                  Megrendülve, sápadtan.</p>
               <p>- Nos?</p>
               <p>- A tanár azt mondja, hogy megmondták magának az igazat. Az eset nagyon súlyos. De
                  remény van.</p>
               <p>- Pali, nézzen a szemem közé. Mondták azt, hogy remény van? Becsületszavára?</p>
               <p>- Becsületszavamra. Persze hogy mondták.</p>
               <p>- Magok mind hazudnak. Hát miért nem mondják meg nekem? Egy anyát akarnak
                  becsapni? Azt hiszik, hogy én nem érzem jobban az igazat, mint ahogy száz
                  professzor tudhatja? A gyerek menthetetlen.</p>
               <p>- Ugyan, Magdolna, hogy mondhat ilyet. Még hallgatni is borzasztó. Bízzék abban,
                  amit mondok. Pocok életveszélyben van, ez igaz. De meggyógyulhat. Amit ápolás
                  segíthet, azt maga el is fogja végezni. Ebben nyugodjék meg és most jőjjön a
                  gyerekhez.</p>
               <p>Magdolna sírni kezdett, de gyorsan erőt vett magán. Rendbehozta arcát. Pali
                  odalépett hozzá és megsímogatta a haját. A Pocok szobájában megszólalt a
                  zongora.</p>
               <p>- Bízni kell a jó Istenben, Magdolna. Pocok meggyógyul nyárra, elküldjük a
                  Magurára Klárival, mi pedig keresünk valami kis helyet, ahova el lehet bújni.
                  Határozza el magában, hogy így lesz és bízzék benne keményen. Hinni kell... A hit
                  a fontos. Higyjen úgy, mint én magában.</p>
               <p>- Köszönöm, - súgta Magdolna.</p>
               <p>Kezet szorítottak és bementek a gyerekhez.</p>
               <p>- Na hogy vagy hékás, hogy érzed magad?</p>
               <p>- Most jól vagyok, - felelt az csendesen, - de Bodó bácsi becsapott. Mert a
                  balkezet játssza csak és nekem ki kell találni, hogy mit játszik. De ő a
                  Varázsfuvolából azt játszotta, hogy „In diesen heilgen Hallen.” De a jobbkezet
                  játszotta, mert azt mondja, hogy az a kíséret. És erre...</p>
               <p>Magdolna az ágy mellett ült. Megérintette a fiu kezét.</p>
               <p>- Nem szabad annyit beszélned, kisfiam.</p>
               <p>Pocok engedelmesen elhallgatott.</p>
               <p>- Várjál, - szólt Pali, - most rendezünk neked egy operaelőadást. Én előadom a
                  szöveget és Bodó bácsi kísérő zenét fog rögtönözni hozzá. Tehát. Mindenki foglalja
                  el helyét a színházban, mert a későn érkezőket nem eresztjük be. Klári a
                  főrendező. Legyen szíves, főrendező, csengessen kanállal a pohár oldalán. Helyes.
                  A függöny felment. A darab címe „A róka és a holló.” Szövegét írta Detky Pál.
                  Zenéjét szerzette Bodó Ernő. Báró Meszlényi Imrének tisztelettel ajánlják a
                  szerzők. Kezdődik. Erdőrészlet. Lombsuttogás.</p>
               <p>Bodó nagy igyekezettel játszotta a zongorán az erdei hangulatot.</p>
               <p>- Szárnycsattogás. Érkezik a holló. Szájában sajt. Kérem a zeneszerző urat,
                  játssza el a sajtot.</p>
               <p>- Hogyan játsszam a sajtot? Az lehetetlen.</p>
               <p>- Tessék eljátszani a lyukakat benne. Így ez jó. Most jön a holló tánca örömében,
                  hogy meg fogja enni a sajtot. Kérünk egy holló táncot. Nem így. Középen szinkopált
                  négynegyedeset kérünk. Ez az. A főrendező kéretik, hogy mutassa a holló
                  mozdulatait.</p>
               <p>Klári a szoba közepén mórikálta magát, tréfásan hajladozott. Pocok roppant élvezte
                  az egészet. Lázas szeme még jobban csillogott a gyönyörködéstől.</p>
               <p>- Ismét lombsuttogás. Most zörög az avar. Avarzörgést kérünk! Így. Közeledik a
                  róka. Lassan csúszik. A főrendező kéretik, hogy mutassa a rókát. Nagyon jó. A róka
                  megáll. Szünet. Koronás pauza. Most a róka agya működni kezd. Kérünk ravasz és
                  gyors agyműködést. Hat nyolcadot kérünk, még gyorsabban. Így. A róka terve kész.
                  Erős akkord, pedál nélkül. Ez az. Most a róka dícsérni kezdi a holló hangját.
                  Széles, áradozó dallam, belcanto. „Ó, be gyönyörű hangod lehet neked, te
                  holló.”</p>
               <p>Bodó nekieresztette a belcantót. Pocok hangosan kacagott.</p>
               <p>- Elég. A holló habozik. Kérünk holló-habozást. Nagyon jó. Most a holló kitátja a
                  csőrét. A sajt leesik. Nagy koppantást kérünk a fedéllel. Ez az. A róka felkapja
                  és elszalad. Prestissimo. Még gyorsabban. Elég. Most a holló siratja a sajtot.
                  Bánatos dalt kérünk, de károgva. Kitűnő. Szárnycsattogás. Holló el. Most megint
                  erdei hangulat. Morendo. Éljen, kész. Pocok, te ne tapsolj, de különben mindenki
                  tapsoljon. Éljen, éljen! Szerzők!</p>
               <p>Pali megfogta a Bodó kezét és ketten mélyen meghajoltak az ágy előtt.</p>
               <p>- Lajos bajor király kegyesen bólint. Pocok, bólints kegyesen. Így. Most a
                  főrendezőt kérjük. Főrendező! Főrendező!</p>
               <p>Klári is előlépett és meghajtotta magát. Pocok kegyesen bólintott, de nem bírt
                  magával és a bólintást elkacagta. Nagy volt a siker.</p>
               <p>Magdolna hálásan pillantott kedvesére, szeméből elétörtek a könnyek. Elfordult és
                  a sarokba ment, hogy Pocok ne lássa.</p>
               <p>- Vége az előadásnak. A szövegíró minden etikett ellenére megcsókolja a királyt és
                  távozik.</p>
               <p>Magdolna habozó mozdulatot tett, mintha meg akarná akadályozni. De Pali
                  elhárította. Odahajolt a gyerek fölé és megcsókolta. A gyerek átölelte a föléje
                  hajló ember nyakát.</p>
               <p>- Mikor jössz el megint? Úgy örülök, hogy itt vagy. A legjobb volna, ha nálunk
                  laknál.</p>
               <p>- Ez nem rossz ötlet. Esetleg azt hazudom, hogy beteg vagyok és ide fekszem
                  melléd. És egész nap beszélgetünk és hancúrozunk. Na szervusz, kis Pocok, majd
                  telefonálok és mihelyt lehet, megint eljövök.</p>
               <p>Az előszobában Magdolna megállította.</p>
               <p>- Maga nem fél ezt a gyereket megcsókolni?</p>
               <p>- Maga megcsókolja?</p>
               <p>- Meg.</p>
               <p>- Akkor én is. Viszontlátásra. Éjjel felhívom.</p>
               <p>- Nem, ez nem jó lesz. Én ma bevitetek egy díványt a Pocok szobájába. Ezentúl
                  mellette alszom. Majd én hívom magát.</p>
               <p>- Hm. Ez bajos. Nem tudom, hol leszek. Esetleg együtt kell lennem a színháziakkal.
                  Hogyan is csináljuk ezt. Tudja mit: csak hívja a lakásomat. Külön ezért
                  hazamegyek. Aztán majd megbeszéljük, mi lesz a változott körülmények között a
                  telefonjainkkal. És csak fel a fejjel és hinni! Hinni!</p>
               <p>De Magdolna gondolkozva nézett utána, mikor az ajtó becsukódott. Most már nagyon
                  jól ismerte a kedvese hanghordozásának minden színét és változatát. S most valami
                  hamisat érzett benne. Mintha azt a hitet követelné, amelyet ő maga sem tud hinni.
                  Mi ez? Hiszen becsületszavát adta. Igaz, hogy azt irgalomból is adhatta. De miért
                  irgalmas, miért nem őszinte? Vagy talán apránként akarja előkészíteni a
                  legborzasztóbbra?</p>
               <p>- Jaj, mit áll itt a hideg előszobában, bárónő lelkem, - szólt rá Mámi, - egyéb se
                  kell, mint hogy megbetegedjék.</p>
               <p>Keserűen legyintett magában és vánszorogva vitte befelé a meleg lakásba a maga
                  eltitkolt baját. Be a gyerekhez.</p>
               <p>- Mama, - mondta Pocok, - telefonáljunk Pali bácsinak, hogy holnap megint jöjjön
                  el.</p>
               <p>- Drágaságom, Pali bácsinak sok dolga van. Ő abból él, hogy dolgozik. Nem szabad
                  őt lefoglalnunk.</p>
               <p>- Igen. Milyen kár. De jöjjön, mihelyt lehet, jó?</p>
               <p>- Jó, angyalom. Majd beszélek vele.</p>
               <p>Ott vettetett ágyat magának a gyerek mellett. Korán lefeküdt az egész ház. Ott
                  volt mellette a világító karkötőórája. Koronként rápillantott, különben tűnődött a
                  sötétben. Segít Isten, vagy nem segít? Van remény, vagy csak jóindulattal
                  bolondítják? Anyai ösztöne azt az irtózatos gyanút sugta neki, hogy nincs. De a
                  gondolatot nem volt képes végiggondolni, borzadva riadt vissza tőle. Ott feküdt a
                  beteg kisfiú, kéznyújtásnyira tőle. Hallani kurta, ritka lélegzetét. Él. A szíve
                  ver. Agyában álmok és gondolatok alszanak. A vézna kis test, mint a hibás
                  szerkezetű gép, még mindenáron dolgozik, gyengén, akadozva. Lehet elképzelni, hogy
                  megálljon? Nem, ez elképzelhetetlen. Mert akkor mindennek meg kell állnia s a
                  világnak nincs többé értelme. És nem is lenne igazságos. Isten, a jóság eszméje
                  maga, nem teheti ezt. Nincs akkora bűn, amelyet ilyen rettenetesen kellene
                  büntetni. Eszébe jutott, amit délután követett el. Életet ölt. Nagy bűn, de még ez
                  sem akkora.</p>
               <p>Fél tizenkettőkor lábujjhegyen kiment a fürdőszobába telefonálni. Pali azonnal
                  jelentkezett.</p>
               <p>- Mi ujság?</p>
               <p>- Semmi. Csendesen alszik. Mondja, szívem, mi lesz velem?</p>
               <p>- Az lesz, hogy erősnek kell lennie. A maga helyzete az, hogy apa és anya helyett
                  az egyetlen családfő. Abban az otthonban minden felelősséget maga hord.</p>
               <p>- De mit ért az alatt, hogy erős legyek?</p>
               <p>- Nem értem a kérdést. Akinek a gyereke életveszedelemben van, annak erősnek kell
                  lennie. Ez csak egyféleképpen érthető. Nem szabad elvesztenie a fejét. Fel kell
                  készülnie mindenre.</p>
               <p>- Miért mindenre? A rosszra is? Hiszen délután azt mondta, hogy hinnem kell. Akkor
                  miért számoljak a rosszal? Ha a rosszal számolok, az azt jelenti, hogy nem igazán
                  hiszem a jót.</p>
               <p>- Drága angyalom, ne kínozza magát azzal, hogy az én ügyetlen kifejezéseimet
                  firtatja. Tudjuk, hogy Pocok betegsége nagyon súlyos. Ez azt jelenti, hogy rossz
                  lehetőség is van. Persze, hogy magának remélnie kell a jót. De még egy másik
                  gyereke is van. Tehát a rossz eshetőségre is meg kell erősítenie magát, hogy
                  mindent elbírjon.</p>
               <p>- Pali, maga másképpen beszél, mint délután. Maga engem apránként akar
                  előkészíteni valamire.</p>
               <p>- Szó sincs róla. A doktorok magának az igazat mondták. Remény van, de a gyerek
                  állapota életveszélyes. Nem is beszélek erről többet, mert minden szóba
                  belekapaszkodik és az nem tesz jót magának. Most megyek a Ritzbe. Képzelje, ki van
                  itt. A Burgszínház dramaturgja. Holnap együtt nézzük a darabot.</p>
               <p>- Igazán? Ó, adná Isten, hogy sikerüljön. Akkor nem tartom fel, szívem, siessen
                  oda. Milyen aranyos, hogy ezért a telefonért külön hazament. Köszönöm.</p>
               <p>- Én köszönöm. Önzésből tettem. Holnap odaszólok napközben is, jó?
                  Viszontlátásra.</p>
               <p>Magdolna csendes mosollyal feküdt vissza a gyerek mellé. Milyen áldás, éppen most,
                  hogy akit szeret, az gyengéd és figyelmes hozzá. Álmatlanul töprengett tovább az
                  ágyban. És egyszerre, mikor szavakra és mondatokra visszagondolt, valami szíven
                  ütötte. Pali csakugyan máskép beszélt este, mint délután. Délután ezt mondta:
                  „Pocok állapota életveszélyes, de remény van”. Este ezt mondta: „Remény van, de
                  Pocok állapota életveszélyes”. Ez a sorrend valami rettentő külömbséget hord
                  magában. Vére elhült, mikor most már nagyon erősen felébredt a gyanúja, hogy
                  Palinak mást mondtak az orvosok, mint neki. Tanácstalanságában, félelmében nem
                  volt más nyugsága, mint a sírás. Az alvó gyerek mellett odaadta magát a sírásnak.
                  Sírt hajnalig, míg az álom el nem nyomta.</p>
               <p>Másnap rosszul érezte magát. Feküdnie kellett. Pali telefonjai is rövidek voltak.
                  Vagy nagyon kellett sok dolga és bécsi vendégei miatt sietnie, vagy félt a
                  Magdolna faggatásaitól. Így telt el három-négy nap. Pocok állapot egyformán rossz
                  volt. Nemcsak lázát, hanem súlyát is pontosan kellett mérni. És súlya, ha kevéssel
                  is, de állandóan csökkent. Ő maga testileg már jobban érezte magát. És érezte,
                  hogy kedvesének meg kell mondania valamit. Soká habozott, elmondja-e neki
                  egyáltalában. Végül úgy döntött, hogy elmondja. Egész lelkével a gyerekéért való
                  gondnak akarta adni magát, s ehhez ilyen elintézetlen lelkiismereti kérdésektől
                  meg kellett szabadulnia.</p>
               <p>Pali megint eljött hozzájuk, de Pocok éppen aludt. Az alkalom tehát magától
                  adódott. Visszavonultak az ő szobájába, mialatt Klári és Phil a maguk szobájában
                  végezték a rendes napi tanulási anyagot. Magdolna elkezdte:</p>
               <p>- Adja ide a kezét. Úgy sem jön be senki. Ha a két kezét fogom, jobban el tudom
                  mondani, amit akarok.</p>
               <p>És elmondta. Látogatását a tanárnál, aztán az ocsmány félórát a Kertész-utcában.
                  Pali elképedve, majd növekvő felindulással hallgatta.</p>
               <p>- De hát muszáj volt ezt?</p>
               <p>- Ítélje meg maga. Mit tehettem volna? Ha nincsenek gyerekeim, nem haboztam volna
                  egy percig sem. Büszke és boldog lettem volna.</p>
               <p>- Jól van, de hát nem lehetett volna néhány hónapig várni? A gyerekeket
                  elküldhette volna Erdélybe és maga elment volna valami külföldi szanatóriumba.
                  Senki a világon meg nem tudta volna.</p>
               <p>- Maga könnyen beszél. Legfeljebb négy-öt hónapig maradhattam volna itthon. És
                  három-négy hónapot kellett volna arra szánnom, hogy elbujjak. Kivihető ez? Nem. És
                  azt is gondolja meg, hogy Pocok éppen most lett ilyen súlyos beteg. Nekem folyton
                  mellette kell lennem. Hátha az ő betegsége egy évig is eltart, akkor mi van? Az
                  Isten szerelmére, Pali, most láttam a maga arcán valamit. Ne is tagadja, ne is
                  tagadja. Mikor azt mondtam, hogy eltarthat egy évig is, magának mozdult valami az
                  arcán. Pali, nekem jó szemem van, én ismerem a maga arcát. Maga tud valamit, amit
                  én nem tudok! Könyörgöm, mondja meg!</p>
               <p>- De szivem, mit mondjak meg? Nincs itt semmi megmondható.</p>
               <p>- Pali, legyen jó hozzám. Ne áljó legyen hozzám, hanem jó. A bizonytalanság
                  rettenetes, ezt maga tudja. És a rossz bizonyosságot könnyebb elviselni. Feleljen.
                  Tudok én mindent, amit maga tud?</p>
               <p>- Ahogy vesszük. Nézze, nem akarok titkolni valamit. Azt maga is tudja, hogy itt
                  mind a két lehetőség megvan, a jó is, a rossz is. De arról még nem beszéltünk,
                  hogy... szóval, ha százalékban akarom kifejezni, akkor bizony jó lehetőségre
                  sokkal kevesebb esik.</p>
               <p>- Értem. Fejezze ki számokban.</p>
               <p>- Nagyon nehéz ezt...</p>
               <p>- Ne térjen ki. Hatvan és negyven?</p>
               <p>- Nem. Ennél rosszabb.</p>
               <p>- Hetven és harminc?</p>
               <p>Pali megfogta az asszony kezét.</p>
               <p>- Szivem, a helyzet nagyon súlyos. Az orvosok azt mondták nekem, hogy... tíz
                  százalék a remény...</p>
               <p>- Tíz... Borzasztó. És kilencven a rossz valószínűség. Iszonyú. Miért nem mondta
                  ezt nekem?</p>
               <p>- Mondtam. Azt mondtam, hogy remény van. Ez sokkal, sokkal több, mint annak a kis
                  féregnek az esetében, aki... aki... a mi gyerekünk lehetett volna...</p>
               <p>- Most tesz nekem szemrehányást? Most? Mikor megtudom, hogy a Pocok élete
                  hajszálon lóg? Most?</p>
               <p>Leborult az asztalra. Hangtalanul zokogott sokáig. A hangot visszafojtotta, mert
                  Pocok aludt a szomszéd szobában, sőt eddig is suttogva beszéltek, mert közbül az
                  ajtót nyitva hagyták, hogy ha a gyerek felébred, azonnal észrevegyék. Sokáig
                  zokogott így, de jótékony zokogással. Mert bármilyen kevés remény maradt számára,
                  most mégis hinni tudta, hogy az a remény csakugyan meg is van.</p>
               <p>De ez a remény is fogyatkozott, mint maga a kis beteg. Magdolna minden nap jobban
                  látta, hogy első sejtése volt a helyes: Pali minden másod-harmadnap valami alig
                  érthető árnyalattal sötétebbre árnyalta, amit mondott. Csak a legutolsó szót nem
                  mondta ki. Még mindig hitegette, hogy higyjen. És Magdolna hagyta magát hitegetni,
                  noha kezdte látni, hogy már nincs mit hinnie. De ha eddig a rossz bizonyosságot
                  követelte, most már mindenáron a bizonytalansághoz ragaszkodott. Reggeltől estig
                  el sem mozdult a beteg mellől. Az szelíden és csendesen feküdt, bőrén szinte
                  keresztül lehetett már látni. Nem panaszkodott semmiről, nem igen kért semmit.
                  Mindenre helyeslően intett a szemével, amit kínáltak neki. Nagyon ritkán szólalt
                  meg. Mindenki igyekezett szórakoztatni és kedvére tenni. Bodó naponta ott ült
                  egész délután és zongorázott neki. Pali most már gyakrabban jött. Rendesen tréfás
                  operákat rendezett neki Bodó és Klári közreműködésével. Ilyenkor a gyerek
                  felélénkült, lárvaszerű arcocskája életet kapott, szeme nevetett. Az orvos eljött
                  minden nap és futó vizsgálat után mindjárt ment is. Magdolna fáradhatatlanul
                  faggatta jó darabig, de miután mást, mint néma és tehetetlen vállvonást nem kapott
                  válaszul, végre a faggatást is abbahagyta. Az egész család valami beteg önámítás
                  levegőjében élt, kiki sem önmagának, sem a többieknek nem merte kimondani a
                  lelkében fészkelődő sejtelmet.</p>
               <p>De ebbe is belefáradtak. Magdolna, mikor Pocok betegsége már két hete tartott,
                  négyszemközt így szólt a látogató Palihoz:</p>
               <p>- Érthetetlen az emberi lélek. Nem hiszi el, amit tud.</p>
               <p>- Mire mondja ezt?</p>
               <p>- Pocokra. Nem hiszem el, hogy menthetetlen, pedig tudom. Mint ahogy maga is
                  tudja.</p>
               <p>Most végre megmondta az igazat Pali. Azzal, hogy hallgatott. Magdolna tudomásul
                  vette a hallgatást. Tehát igaz: Pocok menthetetlen. Hallgatott ő is. Nem sírt.
                  Nézett maga elé mereven. Végre megkérdezte:</p>
               <p>- Maga mióta tudja?</p>
               <p>- Nekem, - felelte Pali csendesen, - a tanár már az első nap megmondta.
                  „Galoppierende”. Nincs mentség.</p>
               <p>- És mennyi ideje van még hátra? Néhány hónap csak?</p>
               <p>- Nem. Fel kell készülnie Magdolna. Négy-öt hét még, nem több.</p>
               <p>- Négy-öt hét. Istenem. Úgy ülök itt, mint a siralomházban. És nem ordítozom, nem
                  tépem a hajamat, nem verem szét az öklömmel a falakat. Négy-öt hét. Pocok, édes
                  kicsi fiam... Még csak nem is sírok.</p>
               <p>De abban a pillanatban sírva fakadt. Olyan zokogó roham vett erőt rajta, amelyet
                  nem lehetett megállítani. Pali hiába igyekezett csitítani. Félt, hogy a beteg
                  gyerek meghallja anyja zokogását, ha ez még olyan elfojtott is. Gyengéden a hóna
                  alá nyúlt, felállította és kivitte a fürdőszobába a roskadozó asszonyt. Ott
                  zsámolyra ültette. S ekkor Klári nyitott be hozzájok.</p>
               <p>- Mi az, mama, az Istenért?</p>
               <p>Kitünt, hogy a zokogás a fürdőszobából áthallatszott a konyhába. Mámi ijedten
                  szaladt Klárihoz figyelmeztetni. Pali intett, hogy meg kell nyugtatni.</p>
               <p>- Mama, - mondta Klári, - ha Pocok észreveszi, hogy nagyon sírsz, az nem jó
                  lesz.</p>
               <p>Ez mindjárt hatott. Magdolna felkelt, erőt vett magán. Megmosta az arcát. Rizsport
                  vett elő. Aztán szó nélkül indult, hogy bemenjen a beteghez. De még az ajtó előtt
                  megállott. A sírás megint elhatalmasodott rajta. Ment vissza rejtekhelyére sírni.
                  Nem tudtak mit csinálni vele.</p>
               <p>- Olyan nagy a baj, Pali bácsi? - kérdezte Klári súgva.</p>
               <p>Pali csak a fejével bólintott. Magdolna pedig magához vonta a kislányt.
                  Zokogásában értelmetlen szavakat hebegett.</p>
               <p>- Mit csinálunk... mondd, kislányom... most mi lesz... most mit csinálunk...</p>
               <p>Sokáig tartott ez így. Lehetetlen volt lecsendesíteni. Ha kissé csillapodott a
                  fuldokló sírás, egyszerre a bánat forró gejzire gyanánt kitört megint. Jó másfél
                  óráig. Akkor érkezett az orvos. Magdolna végre megnyugodott, de halálosan
                  fáradtnak érezte magát. A vizsgálathoz nem ment be, mert félt, hogy nem tud
                  uralkodni magán. De aztán ő kísérte ki az orvost.</p>
               <p>- Doktor úr, - mondta alig hallható hangon, - mindent tudok. Mennyi van még
                  hátra?</p>
               <p>Az orvos meghökkent. Ránézett az anyára. Aztán a földre nézett és
                  gondolkozott.</p>
               <p>- Pontosan nem lehet az ilyesmit megmondani. Körülbelül egy hónap.</p>
               <p>- Egy hónap. Igen.</p>
               <p>- Kérem, báróné, legyen meggyőződve, hogy amit a tudomány...</p>
               <p>- Tudom, tudom. Nagyon hálás is vagyok érte. Köszönöm a jóságát és a türelmét.</p>
               <p>Az orvos elment. Magdolna most végre megkockáztatta, hogy benéz a fiúhoz. Az nagy
                  érdeklődéssel hallgatta Palit, aki Amerikáról beszélt neki. A Niagara-vízesésről,
                  a négerekről, a newyorki felhőkarcolókról.</p>
               <p>- Majd ha nagy leszel, ezeket te is megnézed.</p>
               <p>Pocok gyengén elmosolyodott.</p>
               <p>- Én? Én nem leszek nagy.</p>
               <p>És anyjához fordult.</p>
               <p>- Mama, ő még nem tudja, hogy én milyen nagyon beteg vagyok?</p>
               <p>- De igen, - szólt Magdolna, lenyelve felindulását, - de ő is meg van győződve,
                  hogy meggyógyulsz.</p>
               <p>- Nem, - ingatta a fejét a fiú, - én nem gyógyulok meg. De az nem baj. Tudod,
                  mama, az olyan jó, hogy nem fáj semmi. Más betegségeknél mindig fáj valami. Ez jó
                  betegség, mert ez nem fáj. Én nem bírom, ha valami fáj.</p>
               <p>- Angyalom, nem lesz sok a beszéd?</p>
               <p>- Jó, akkor nem beszélek. De akkor Bodó bácsi zongorázzék. Vagy még jobb volna, ha
                  te zongoráznál.</p>
               <p>- Igen, kisfiam. Mit játsszam neked? Könnyűt, vagy klasszikust?</p>
               <p>- A Gyöngyhalászok nyitányát. Bizet írta. Már játszottad nekem. Most Amerikáról
                  jutott eszembe, mert tenger van benne.</p>
               <p>Pali búcsúzott előbb, hogy aztán a játékot ne zavarja. Holnapig búcsúzott. Az esti
                  telefonok már elmaradtak. Nappal telefonált rendszerint és most már majdnem minden
                  másodnap eljött. De négyszemközt ritkán beszélgethettek. A színdarab rendkívüli
                  sikeréről Magdolna csak szórványosan hallott tőle egyetmást. Hogy eddig még minden
                  előadáson minden jegyet eladtak. A New-York Times hosszú budapesti tudósítást
                  közölt róla. Egy német filmgyár ajánlatot tett a jogokra, de Pali nem adta. Ki
                  akarta várni az amerikai vevőket. Így hézagosan elmondott egyetmást Magdolnának,
                  de különben restelt saját örvendetes dolgairól beszélni egy olyan anyának, akinek
                  egyetlen fia halódott a betegágyon.</p>
               <p>Még aznap este Klári vonta félre. Pocok már nyugovóra helyezkedett. Ők kiültek az
                  előszobába. Onnan nem hallatszott be semmi.</p>
               <p>- Mama, én tudom, hogy nagy baj van. Már nagy vagyok, előttem ne titkolj semmit.
                  Van valami remény?</p>
               <p>Magdolna némán rázta a fejét.</p>
               <p>- Tudtam. Már napok óta minden éjjel sírok. És Phil is sír minden éjjel, csak azt
                  hiszi, hogy én nem veszem észre. Mama, én ezt nem tudom elhinni. Mit fogunk mi
                  csinálni ő nélküle?</p>
               <p>- Kislányom, - szólt Magdolna sírásra torzult szájjal és magához karolva Klárit, -
                  legjobb volna nekünk is meghalni.</p>
               <p>- Nem, - szólt szintén sírva, de élénk ellentmondással a kislány, - én élni
                  akarok. De hogy fogok nélküle élni?</p>
               <p>Magdolna nem felelt. Összeborultak és úgy sírtak ketten, egymást ölelve, a sötét
                  előszobában. Klári úgy aludt el, sírva, anyjára borultan. Még akkor sem ébredt fel
                  egészen, mikor anyja felállította és szobájába vezette.</p>
               <p>A napok most már egyhangú fájdalomban teltek. Egyik olyan volt, mint a másik. Az
                  órák ott teltek a Pocok betegágya körül. S ő maga volt az, aki egyre nyíltabban
                  kezdett beszélni közeledő haláláról.</p>
               <p>- Ugye mama, én mindig jó voltam?</p>
               <p>- Ó, drágám, soha ilyen jó gyereket nem ismertem, mint te vagy. Már
                  csecsemőkorodban sem sírtál soha. Bezzeg Klári miatt éjszakákat virrasztottam át
                  szegény apáddal. De te csendes voltál már akkor is. Soha nem okoztál nekem bánatot
                  életedben. Csak most.</p>
               <p>- De, mama, ha én mindig jó voltam, akkor biztosan számíthatok rá, hogy angyal
                  leszek, ugye?</p>
               <p>- Egyszer minden jó ember angyal lesz, kisfiam, - felelte Magdolna elszoruló
                  torokkal.</p>
               <p>- Igen. És úgye vannak zenélő angyalok is? Vagy csak énekelnek? Neked az egyik
                  képeskönyvedben van egy kép, amelyiken az angyalok zenélnek. Egyik, emlékszem,
                  hegedül.</p>
               <p>- Az a Bellini képe, fiacskám, magyaráztam neked. Velence mellett van egy sziget,
                  úgy hívják: Murano. Ott van a kép az egyik templomban. Együtt néztük szegény
                  édesapáddal, mikor te még nem voltál a világon.</p>
               <p>- Igen. De miért nincs zongorázó angyal? Én csak zongorázni tudok.</p>
               <p>Ilyenkor Magdolna hirtelen felállt, valami konyhai ürügyet vetett oda és
                  kisietett. De ahogy elfordult, arcán már csurogtak a könnyek. Sietett kisírni
                  magát, aztán ment vissza. „Ne kínozz, ne kínozz”, - szerette volna mondani a
                  fiának. De nem mondhatta. Ugyanígy ríkatta meg Klárit is. Ha Klári ült az ágya
                  mellett, ilyeneket mondott neki:</p>
               <p>- Mondd, ha nagy leszel, te férjhez mégy?</p>
               <p>- Persze. De csak nagyon szép emberhez. És nagyon gazdag is lesz.</p>
               <p>- És akkor gyerekeid fognak születni?</p>
               <p>- Valószínűleg. Aki férjhez megy, annak gyerekei szoknak lenni.</p>
               <p>- Tehát fiad is lesz.</p>
               <p>- Bizonyosan.</p>
               <p>- Tudod, miért kérdezem? Mert szeretném, ha a fiadat te úgy hívnád, hogy Pocok. És
                  taníttatnád Bodó bácsival zongorázni. De hogy egészen jól játsszon, tudod? Akkor
                  észre se vennéd, hogy én már régen meghaltam. A mama is talán megszokná az új
                  Pockot. Megígéred?</p>
               <p>Klári megígérte néma fejhajtással, összeharapott ajakkal és igyekezett kimenni,
                  hogy kisírhassa magát. A házban hol itt, hol ott, mindig sírt valaki elbújva.
                  Csak maga Pocok nem sírt soha. Feküdt egyre fonnyadtabb kis testével a fehér
                  ágyban és a mennyezetet nézte. Arcán látszott, hogy esze erősen dolgozik. De, amit
                  gondolt, abból csak nagynéha közölt valamit. Voltak kérdései, amelyekkel most állt
                  elő legelső ízben. Például anyját megkérte, hogy meséljen az ő egészen kicsi
                  koráról. Arról a Pocokról akart hallani, akire ő nem emlékezett. Részletesen
                  akarta tudni, milyen volt, hogyan viselkedett és mit csinált, mikor másfél éves
                  volt. Mintha csak pontos életrajzot akart volna tisztázni, mielőtt meghal. El
                  kellett mondani neki az egész akkori Hunyadszeget. Milyen nevű lovak állottak az
                  istállóban. Félt-e ő a lovaktól, ha oda bevitték. Milyen kutyáik voltak akkor.
                  Milyen szőnyeg volt az ő szobájában. Aztán a család halottait kezdte kérdezgetni.
                  Szokásaikat, természetüket, modorukat tudakolta, mintha találkozásukra készülne
                  elő, de legjobban a tenger érdekelte.</p>
               <p>- You know, - mondta Philnek, - én mindig azt reméltem, hogy meg fogom látni a
                  tengert. De most már csak képen láthatom. És képről nem tudhatom, hogy milyen.
                  Nagy kár, hogy nekem most nem szabad utazni. Hátha mégis megláthatnám. Csak
                  egyetlen egyszer. Meséljen a tengerről, Phil. Mindenki meséljen a tengerről. Előbb
                  Phil, aztán mama, aztán Bodó bácsi. És Pali bácsinak is telefonáljunk, hogy holnap
                  okvetlen jöjjön el, mert a tengerről akarom kérdezni.</p>
               <p>Arról is álmodott. Egy reggel elmondta álmát anyjának. Azt álmodta, hogy fürödni
                  ment a Dunába és elkezdett úszni lefelé. Roppant sokáig úszott és egyszer csak
                  beleömlött a Fekete-tengerbe, ami hallatlan boldogsággal töltötte el, de az volt a
                  csodálatos, hogy a Fekete-tengert nem úgy hívták, hogy Dark Sea, vagy Black Sea,
                  hanem úgy, hogy Mark Sea. Hogy miért változtatott nevet a Fekete-tenger, azt nem
                  tudta megmondani.</p>
               <p>Aztán, hogy a napok multak, ismerőseit akarta látni. Telefonálni kellett például
                  Rozsály Ferinek. Magdolna engedelmesen teljesítette a gyerek kívánságait.
                  Kinyomozta Rozsály Feri telefonját és felhívta. Feri néhány nap mulva készült
                  esküdni a Nyiry-lánnyal. Megdöbbenve hallotta, hogy Pocok olyan rosszul van.
                  Másnap eljött a menyasszonyával együtt, aki szép, magas szőke leány volt. Pocok
                  nagyon örült neki.</p>
               <p>- Nektek lesz fiatok? - kérdezte Ferit.</p>
               <p>- Remélem, hogy ád az Isten.</p>
               <p>- Akkor ne hívjátok őt Pocoknak, mert már megbeszéltem Klárival, hogy ha majd
                  férjhez megy, az ő fia lesz a Pocok.</p>
               <p>- Jól van, fiam, - mondta Feri, megrendülésére mosolyt erőltetve, - úgy fogjuk
                  hívni, ahogy akarod.</p>
               <p>- Nekem mindegy, csak Pocok ne legyen.</p>
               <p>Még beszélgettek kissé, aztán a jegyespár elment. Az előszobában mindaketten sírva
                  fakadtak. Még Feri is, pedig soká próbálgatta vonagló szájmozdulatokkal és
                  harapdálásokkal visszatartani. Aztán Korff grófot is kívánta látni Pocok. Magdolna
                  felhívta azt is. A külügyminisztériumban találta meg, ott kapott beosztást a
                  vízügyi osztályban. Mikor megjött, a gyereket Phil éppen lemosta ecetes
                  spongyával. Addig Magdolnával kint várakozott.</p>
               <p>- Hogy van, Egon? Haragszik még rám? Most úgy szenvedek, hogy meg kell
                  bocsátani.</p>
               <p>- Soha nem is haragudtam.</p>
               <p>- Házas már?</p>
               <p>- Nem. Nem is házasodom. Az eljegyzésem visszament. A volt menyasszonyom már
                  férjhez is ment azóta. És maga?</p>
               <p>- Velem nincs semmi. S ha volna is, most nincs más gondolatom, mint hogy el fogom
                  veszíteni a gyerekemet.</p>
               <p>- Ugyan, ne mondjon ilyeneket, az orvosokra én nem adok semmit...</p>
               <p>- Hagyja, Egon, - szólt Magdolna, - ezen már túl vagyunk.</p>
               <p>Aztán bementek a gyerekhez. Pocok ezen a napon nagyon gyengének érezte magát,
                  nehezére esett a beszéd. Megkérte a grófot, hogy beszéljen a tengerről. Ez elég
                  nehezen ment, mert Korff gróf mindent tudott, csak előadni nem. A mellén sorakozó
                  vitézségi érmek mutatták, hogy meg tudta állani a helyét a tengeren. De előadni
                  legfeljebb tudományosan tudott róla. Végül kezet fogott a gyerekkel. Az
                  előszobában kezet csókolt Magdolnának.</p>
               <p>- Átérzem a helyzetét Magdolna. Én a régi vagyok. Ha szüksége van rám, hívjon
                  fel.</p>
               <p>- Köszönöm, Egon, - mondta Magdolna, és tudta, hogy soha nem fogja felhívni
                  többé.</p>
               <p>Detky Máriát is kívánta látni a gyerek. Az el is jött, bátyjával együtt. De három
                  percnél tovább nem bírta a betegágy mellett. Kiment a szomszéd szobába és ott
                  sírógörcsöt kapott, mialatt Pocok csendesen feküdt az ágyban és derűs
                  érdeklődéssel hallgatta Pali előadását a repülőhalakról és a delfinekről.</p>
               <p>Ernesztin nénit is látni szerette volna Pocok, de maga is tudta, hogy ez a vágya
                  aligha teljesíthető. Magdolna már megírta sógornőjének, hogy a gyerek nagyon
                  rosszul van. Arra meg is jött a kétségbeesett válasz. „És én nem lehetek ott, mert
                  nem kapok vizumot.” Most Klári írt megint és közölte, hogy Pocok nagyon vágyik a
                  nagynénje után, de mindnyájan tudták, hogy ez kivihetetlen. Ernesztin
                  postafordultával hosszú levelet írt. Miután kesergett a gyerek állapota felett és
                  betűinek olykor szétfolyt malacai mutatták a levélírás közben ejtett
                  könnycseppeket, a birtok kérdésére tért át. Hosszasan leírta a román
                  agrárreformot. Nyolc oldalra terjedő leírásában olyan kifejezések és fogalmak
                  fordultak elő, amelyeket Magdolna már nem értett. Nem tudott kiigazodni belőle,
                  hogy ki az az „agronom”. Ezek a szavak már az ő menekülésök óta születtek odalent.
                  Annyi kiviláglott a levélből, hogy a románná vált Erdélyben a magyar birtokokat
                  mind elvették. A földesuraknak a házat hagyták meg a birtok századrészével.
                  Hunyadszegen megmaradt a kastély, körülötte néhány hold és a malom. Egyéb semmi. A
                  kártalanítást állítólag nemzetközi bíróság intézi, de kiki az értéknek csak
                  csekély hányadát kapja, és azt is csak a jó Isten tudja, mikor.</p>
               <p>Magdolna, a többszörösen milliomos földbirtokos asszony, tehát elvesztette nagy
                  vagyonát. Nyomorról azonban így sem lehetett szó. Megmaradt az ősi Hubay-birtok, a
                  tamási puszta. Annyija volt, mint a családjának a Clarisse néni halála előtt.
                  Ebből szerényen megélhetett. Még jobban megélhetett volna, ha nem adja bérbe és
                  lemegy maga gazdálkodni. De mikor ez a gondolat már régebben is felmerült, Klári
                  meglepő hévvel tiltakozott ellene. Ő semmi áron nem akart falun lakni. És most már
                  nem akart a fővárosból elmenni maga Magdolna sem. Szerelme és újjászületett élete
                  kötötte ide. A vagyoni csapás nem is sújtotta le nagyon. Már régóta úgy élt, mint
                  akinek a hatalmas birtok nem áll a háta mögött. „Tamási megvan, - gondolta
                  magában, - kettőnknek elég lesz.” Ettől a gondolattól azonnal sírva fakadt. Most
                  történt először, hogy a jövőre vonatkozó gondolataiban már Pocok nélkül
                  számolt.</p>
               <p>A levelet odaadta Klárinak is. A kislány már nem vette olyan könnyen a dolgot.
                  Megvolt benne az apjának erősen kifejlett tulajdonérzéke. Nem akart belenyugodni a
                  gondolatba. Száz kérdéssel nyaggatta anyját: kik veszik el azt a földet, milyen
                  jogon és miért nem lehet ügyvédet keresni és beperelni őket.</p>
               <p>- Abban igazad van, - mondta Magdolna fáradtan, - hogy valami ügyvédet kellene
                  ehhez keresni. Majd aztán keresek. - Pocoknak persze erről nem beszélt.</p>
               <p>És megijedt a sajátmaga elszólásától. „Majd aztán” azt jelentette, hogy majd, ha
                  Pocok itt hagyja őket. De Klári nem erre gondolt.</p>
               <p>- Csináljuk mennél hamarabb, mama, - mondta élénken, - ne engedjük. Hogy jönnek ők
                  ahhoz? Hiszen az az egész Hunyadszeg az én hozományom!</p>
               <p>Magdolna ránézett a lányára. Ez a lány tehát már végiggondolta, hogy Pocok nem
                  számít. A Pocok részét ő fogja örökölni. Az a kisfiú, aki ott feküdt a
                  szomszédszobában az ágyon, az élethez való bizonyos vonatkozásaiban, már nem is
                  él. Vagyonát már más tudja a magáénak, tervekből kihagyják. Mint ahogy voltaképpen
                  már elutazott, aki beült az indulni készülő vonatba. Ezt a csonttá csenevészedett,
                  halavány kis utast, aki nagyon messzi tengerekre készül, voltaképpen már mindenki
                  elhagyta. Még az édesanyja is, - gondolta Magdolna keserűen, - aki gondolkodni tud
                  olyan időkről, mikor ez a gyermek már nem lesz.</p>
               <p>A napok fogytak. Pocok állapota felületes nézésre változatlannak látszott. De a
                  mérleg megmutatta, hogy súlya még most is fogy. Csodálkozni lehetett rajta, hogy
                  miből tud még fogyni. De, hogy állapota különben sem maradt változatlan, azt
                  viselkedése is mutatta. Most már órákon keresztül nem beszélt, és arcának csendes,
                  mélán bölcs gyerekkifejezése is csak akkor világosodott ki enyhe mosollyá, ha
                  anyja közeledett hozzá. Már elmaradtak a Pali tréfás operaelőadásai is. Ezek
                  fárasztották. Már a tengert sem nagyon emlegette, magában nyilván ettől a
                  gondolattól is elbúcsúzott. Egy reggel megfogta anyja kezét.</p>
               <p>- Mama.</p>
               <p>- Mi az, kisfiam, szeretnél valamit?</p>
               <p>A gyerek intett a fejével. És súgta hozzá:</p>
               <p>- Áldozni. És a kenetet.</p>
               <p>Magdolnából, akárhogyan tudott különben uralkodni magán, most kiszakadt a
                  sikoly.</p>
               <p>- Már?</p>
               <p>- Még van néhány napom, - suttogta a gyerek, - de félek, hogy elkésem.</p>
               <p>- Hogyhogy elkésel? Mitől?</p>
               <p>- Az angyalságtól.</p>
               <p>Magdolna nem felelt, kifordult a szobából. Sokáig sírt. Aztán mély sóhajjal
                  lapozni kezdett a telefonkönyvben. A plébániát kereste. Azt hitte, hogy a szíve
                  szakad meg, mikor telefonon elmondta, hogy mit akar. Mindehhez címet, nevet,
                  házszámot mondani valami olyan száraz, olyan kegyeletlen dolognak tűnt fel előtte,
                  mintha a gyászmisén neveletlenül viselkednék valaki. A családdal közölte Pocok
                  óhajtását, nehogy a pap betoppanása síró rémületet keltsen. Kevéssel ebéd előtt az
                  öreg Mámi asztalt tolt a Pocok ágya mellé, letakarta fehér terítővel és két égő
                  gyertyát tett oda. Ki ebben, ki abban a szobában sírdogált. Déli harangszókor
                  megjött a pap. Minisztráns gyerek jött utána. Magdolna bevezette a főtisztelendőt
                  a gyerekhez. Pocok arcát valami belülről jövő fény világosította meg, mikor
                  meglátta a fehérhajú papot.</p>
               <p>- Szeretnék egyedül maradni a gyermekkel, - mondta az egyház embere komolyan.</p>
               <p>Mind kimentek és becsukták az ajtót. Odabent Pocok készült az angyalságra. Gyónása
                  és áldozása nem sokáig tartott. A lelkipásztor kinyitotta az ajtót.</p>
               <p>- Néhány szót szeretnék a bárónéval váltani.</p>
               <p>Magdolna előbb megilletődötten Pocok fölé hajlott, akinek homlokán megcsillant az
                  olaj nyoma, mintha máris a szentek jelét hordaná. Megcsókolta a beesett kis arcot,
                  s úgy érezte, hogy most magát az örök tisztaságot illeti ajkával. Aztán saját
                  szobájába kísérte a papot. Phil és Klári bementek a gyerekhez.</p>
               <p>- Parancsoljon, főtisztelendő úr.</p>
               <p>- Kedves leányom, magát nagy próbára vetette a jó Isten. Nagy hitre és erőre lesz
                  szüksége. Forduljon anyai lelkével a Mindenhatóhoz. Szeretném meggyóntatni.</p>
               <p>Magdolna hallgatott kisideig. Aztán a fejét ingatta.</p>
               <p>- Én nem gyónhatok, főtisztelendő úr.</p>
               <p>- Miért nem?</p>
               <p>- Mert szeretek valakit. Házasságon kívül. Még hozzá házasembert. A főtisztelendő
                  úr nem oldozna fel addig, míg azzal az emberrel nem szakítanék. És én ezt nem
                  tudnám teljesíteni. Éppen most nem.</p>
               <p>- Többre becsüli a földi vígasztalást, mint az isteni vigaszt?</p>
               <p>- Gyenge vagyok, főtisztelendő úr. Higyje el, hogy mindig jó leánya voltam az
                  egyháznak. De most gyenge vagyok.</p>
               <p>Még hallgattak, zavartan, tehetetlenül. Akkor az öreg pap felkelt.</p>
               <p>- Hát akkor nincs mit csinálni. Nagyon szomorúan megyek el ebből a házból. Nagyon
                  szomorú ház ez...</p>
               <p>Fejét ingatta. Lassan ment kifelé és szólította a minisztráns gyereket. Magdolna
                  sajgó vágyat érzett, hogy visszahívja, letérdeljen előtte és megenyhüljön. De Pali
                  hűséges arca és tekintete jelent meg előtte, tekintetében ragaszkodása és szíve.
                  Az egyetlen szív a világon, amelyhez az övé fordulhatott.</p>
               <p>Pocok még négy napig élt. Utolsó nap elkezdett ajándékozgatni. Mint aki
                  végrendelkezik. Odahozatta gyermeki vagyontárgyait az ágy mellé. Könyveit,
                  kottáit, festékes dobozát, kőépítő kockáját, töltőtollát. Suttogva mondogatta,
                  hogy mit kinek ajándékoz. Palinak, Korffnak, Detky Máriának, Bodónak, Ernesztin
                  néninek, Klárinak, Rozsály Ferinek. Klári cédulán jegyezte, hogy mit kinek kell
                  adni. Kezében zsebkendőt tartott, mert közben sírt.</p>
               <p>- A ruháimat, - súgta anyjának, - mind a szegény gyerekeknek. Mind.</p>
               <p>Magdolna csak bólintott, nem tudott szólni.</p>
               <p>- Neked is adok valamit, mama. A hajamból vágjál ki egy tincset. De most mindjárt,
                  mert elfelejted. És azt tedd el, és az mindig legyen nálad. Mindig, amíg csak te
                  is meg nem halsz. Majd Phil kivágja, Phil, do, please.</p>
               <p>Engedelmeskedtek neki. Phil remegő kézzel levágott egy tincset a hajából. Magdolna
                  átvette és nem bírta tovább. Kiment. „Mindig, amíg csak te is meg nem halsz”.
                  Hiszen ha Klári nem volna, milyen boldogan halna meg a gyerekével együtt. S
                  mindjárt felütközött benne a kérdés: kedvesét itt tudná hagyni? Igen, itt tudná
                  hagyni, - felelte habozás nélkül önmagának. S egyszerre megrendülve vette észre,
                  hogy most eszmélt rá élete nagy érzésének tragikus hibájára: teljesen és
                  tökéletesen nem szerethet, mert inkább anya, mint szerelmes.</p>
               <p>Pocok egész délután nem szólt semmit. Mozdulatlanúl feküdt. Ha valaki föléje
                  hajlott, mosolyogni igyekezett, mint jól nevelt kisfiú, udvariasságból. Korán
                  délután eljött Bodó, később jött Pali.</p>
               <p>- Ma este ne menjetek el, - mondta nekik súgva, - maradjatok itt végig.</p>
               <p>Attól a szótól, hogy „végig”, mind megborzadtak. Némán ültek helyeiken mindnyájan,
                  mozdúlni is restelltek, mintha attól tartottak volna, hogy a székreccsenéssel
                  valami ismeretlen ünnepélyességet zavarnak meg. Estefelé jött az orvos. Megnézte.
                  Aztán felegyenesedett és még egy darabig nézte az ágyban fekvő gyermeket. Majd
                  pedig indúláskor visszanézett, hogy az anya követi-e.</p>
               <p>- Legyen erős, báróné.</p>
               <p>- Igen. Meddig tart még?</p>
               <p>- Pár óra. Szedje össze magát, báróné. Ennek így kellett lenni. A kisfiú
                  életképtelen szervezettel született. Gondolja meg, báróné, milyen nagy dolog az,
                  hogy szegényke semmit nem szenved. A sors nagyon jó hozzá is és anyjához is, hogy
                  ilyen elmúlást adott neki.</p>
               <p>- Köszönöm, doktor úr, jó éjszakát. Holnap a rendes időben?</p>
               <p>Ezt szokásból kérdezte, gondolat nélkül. De mindjárt ráeszmélt.</p>
               <p>- Ja igen. Holnap már nem jön. Jó éjszakát.</p>
               <p>Visszament. Pali kérdő pillantására csak szemével intett: nincs tovább. És ültek
                  némán, várakozva. Vacsorára nem gondolt senki. Hosszú szünet után a beteg feje
                  megmozdult. Magdolna azonnal föléjehajlott.</p>
               <p>- Nagyon szeretnék zongorázni, de már nem tudok. Milyen kár.</p>
               <p>- Nem akarsz valamit, kisfiam?</p>
               <p>- Mondani akarok valamit.</p>
               <p>- Igen. Mondjad, szívem.</p>
               <p>- Mama... én téged kimondhatatlanúl szerettelek.</p>
               <p>Magdolna odahanyatlott a párnára. Arca a gyerek arcához ért. De könnyei a gyerek
                  arcára hullottak. Felkelt, megtörölte a nedves kis arcot és ott maradt ülve az ágy
                  szélén. Igy telt el egy jó félóra. Akkor megszólalt megint.</p>
               <p>- Mama...</p>
               <p>- Mi az, drágaságom?</p>
               <p>- Bánt a lámpa.</p>
               <p>Azonnal leoltották a nagy lángot és felgyujtották a sarokban az álló lámpát. Meleg
                  homály borult a szobára.</p>
               <p>- Így jó, drágám?</p>
               <p>- Igen. Most Bodó bácsi játsszék. A Mondschein-szonátát. De csak az első tételt.
                  És te fogd a kezemet.</p>
               <p>Bodó leült a zongorához. Játszani kezdett, válla remegett a sírástól.
                  Végigjátszotta az első tételt. Akkor hátranézett, hogy eljátssza-e még egyszer.
                  Magdolna megértette a kérdést és kutatóan hajlott közelebb a gyerekhez. Nézte
                  néhány pillanatig. Akkor elfordult tőle és arcát két kezébe rejtve, csendesen
                  sírni kezdett. A többiek megértették. Mindenkiből kitört a sírás. Pali is sírt. De
                  odalépett az ágyhoz, megcsókolta a halott gyereket, aztán Magdolna karja alá
                  nyúlt. Magdolna engedelmesen hagyta magát vezetni. Át a saját szobájába. Ott Pali
                  leültette és megfogta a kezét.</p>
               <p>- Hallgasson ide, szívem. Ami most tennivaló van, én mind elintéztem. Temetéssel,
                  gyászjelentéssel, egyebekkel semmi dolga nem lesz. Szeretném, ha most erős
                  altatót venne be és mindjárt lefeküdne. Holnap reggel én itt leszek. Most beszélek
                  Kláriékkal, és Bodót elviszem.</p>
               <p>Magdolna csak bólintott akaratlanul, eltompultan. Most Mámi jött be. Két égő
                  gyertyát hozott magával. Bement a másik szobába. A két gyertyát két székre tette a
                  gyerek feje felől. Akkor, mintha ezt előre mind megbeszélték volna, nem szólt
                  senkihez, nem kérdezett semmit, leült a saroklámpa alá, öreg, rongyos imakönyvet
                  húzott elé szoknyája ráncaiból, ókulát tett a szemére és mozgó szájjal, de
                  hangtalanul imádkozni kezdett. Hagyták, nem szólt hozzá senki. Pali még beszélt
                  Klárival és Phillel. Átküldte őket saját szobájukba, ne maradjanak itt, de előbb a
                  Magdolna ágyneműjét költöztessék vissza. Aztán karonfogta Bodót, aki a zongorára
                  borulva sírt, felállította és elvitte. Magdolna gépiesen szót fogadott, két
                  fanodormot vett be, levetkőzött és lefeküdt. Az altatószer gyorsan elkábította és
                  gorombán győzte le görcsös sírását. Elaludt.</p>
               <p>Késő éjjel mégis felriadt. Az altatótól úgy érezte magát, mint a részeg.
                  Támolyogva kelt fel, nem is tudta, miért. Lassan ráeszmélt a valóságra. Iszonyú
                  fájdalommal gondolt rá, hogy nincs fia többé. Áttántorgott a másik szobába. Mámi
                  még mindig ott ült a lámpa alatt. Felnézett, aztán tovább imádkozott. Ő odament az
                  ágyhoz. Esztelenül, mintha csodát várna, odasúgta a gyereknek:</p>
               <p>- Alszol, kisfiam?</p>
               <p>Pocok azonban nem felelt. A nagy álmot aludta. Magdolna előtt
                  megmagyarázhatatlanul felvillant kedvesének arca. De mialatt az ágy mellé
                  hanyatlott, kezével elhárító mozdulatot tett. És bódult sírásban hebegte:</p>
               <p>- Nem... most nem... most senki más...</p>
               <p>És mialatt érezte, hogy rögtön elalszik megint, rettegve rettegett már előre a
                  másnapi ébredéstől.</p>
               
            </div>
            <div type="chapter">
               <head>
                 XI.
               </head>
               <p>Kedvese mély és megható gyengédséget mutatott a nehéz napokban. Noha az élet
                  gyakorlati dolgaiban ő maga volt a legélhetetlenebb, most erőt vett természetén és
                  szüntelenül lótott-futott temetkezési vállalattól anyakönyvi hivatalig. Saját
                  dolgait egyetlen szóval nem említette, szerelméről meg éppen nem beszélt.
                  Magdolna ösztönszerűen félt, hogy a férfi egy négyszemközti pillanatban átöleli és
                  hibás vigasztalásul szájon csókolja. De Pali mindvégig tapintatos maradt. Egyetlen
                  szóval, egyetlen mozdulattal nem igyekezett Magdolnának eszébe juttatni, hogy
                  szeretik egymást és vágyaik is lehetnek. Még arra is vigyázott, hogy a temetésen
                  ne játsszék feltűnő szerepet. Mikes Lőrincet kérte meg arra, hogy a temetésen
                  érintkezésben maradjon a vállalat rendezőivel. Ő maga nem akart az özvegy
                  megbízottjaként szerepelni. Mikes gróf szívesen vállalta a terhesnek látszó
                  feladatot, de semmi dolga nem lett vele, mert mindent készen talált. Detky Pál
                  eltűnt a temetési közönség soraiban. Még a temetést követő napok alatt is sűrűn
                  telefonált, de csak Magdolna hogylétét kérdezte, vígasztalta, bátorította. Az
                  Andrássy-úti lakásba nem ment el. Eddigi látogatásait külsőségekben arra építette,
                  hogy nagyon szereti a kis Pockot és mint gyerekkedvelő megy oda. Ez az alap most
                  elesett, és ő ízlésesen viselte az új helyzetet.</p>
               <p>De aztán elérkezett a nap, mikor telefonon kiejtette a Visegrádi-utcát.</p>
               <p>- Ez nagyon nehéz, - felelt Magdolna akadozva, - hogyan menjek oda mély gyászban!
                  Olyan ferde és kínos valami ez... pedig nagyon vágyom maga után... mit
                  csináljak...</p>
               <p>- Annak is fájhat a foga, - mondta Pali, - aki gyászban van. Induljon a
                  fogorvoshoz és érkezzék hozzám. Tudja, mióta nem voltunk ott együtt?</p>
               <p>- Tudom. Több, mint két hónapja. Azt hiszi, nekem nem jutott eszembe?</p>
               <p>- Őszintén szólva, kétségeim voltak. És be is kellett látnom, hogy aki ilyen
                  szörnyű dolgokon megy keresztül, azt nem szabad zavarni. De attól féltem, hogy
                  elszokik tőlem. Kérem, Magdolna, legyen jó hozzám. Szerelmesebb vagyok magába,
                  mint valaha. Mondhatnám azt is, hogy rengeteg megbeszélni valónk halmozódott fel,
                  ami igaz is. De nem ezt mondom. Hanem azt, hogy nem bírom maga nélkül. Szeret
                  még?</p>
               <p>- Nagyon szeretem.</p>
               <p>- Akkor nem habozhatik.</p>
               <p>- Hát várjon csak... Talán elmehetnék este. Klárinak azt fogom mondani, hogy a
                  birtok-dologban ügyvédhez megyek, aki csak vacsora után ér rá hosszabb
                  tárgyalásra...</p>
               <p>- Ez kitűnő, ez kitűnő. Tehát holnap este, jó?</p>
               <p>- Jó. De biztonság okáért holnap még telefonáljon.</p>
               <p>- Ajjaj, ezt már nem szeretem. Mi jöhet közbe? Inkább határozzuk el most, hogy fél
                  kilenckor várom. És akkor többet már nem telefonálok, mert képes lemondani
                  nekem.</p>
               <p>Magdolna délután még a temetőben volt. És este fél kilenckor csakugyan besurrant a
                  sötét kapualjba. A régi ajtó kitárult előtte. S már ölelték egymást, ajkaik már
                  egymásra tapadtak. Egyetlen szó nem hangzott el köztük sokáig, csak a gyönyör
                  fulladó sóhajtása. De a gyönyörnek most különös íze volt, könnyes és fájdalmas.
                  Magdolna sírt, mialatt a férfi fejét úgy szorította magához, ahogyan csak bírta.
                  Ölelése nem a gyászát felejtő és frivol vígaszt kereső asszony ölelése volt, hanem
                  a fájdalmas anyáé, aki még az ölelésben is a vele bánkódó meghitt lelki társat
                  érzi. És tudta, hogy örömével nem hűtlen fia emlékéhez.</p>
               <p>- Mintha egy testrészemet vesztettem volna el, - mondta, mikor már egymás mellett
                  ültek és beszélgettek, - és ezt mindig így is fogom érezni. Az emléke olyan erősen
                  él bennem, hogy csak akkor fog egészen meghalni, mikor én is meghalok.</p>
               <p>- Szívem, a legnagyobb sebek is meggyógyulnak egyszer.</p>
               <p>- Meg. De a sebhely ott marad. S aki egy testrészét elveszti, az nyomorék lesz. Én
                  ilyen nyomoréknak érzem magam. De most ne róla beszéljünk. Magáról, drágám. Két
                  hónapja nem tudhattam magáról semmit. Most mondja el, mit csinál, mit tervez, hol
                  tart.</p>
               <p>- Elmondom. A siker óriási. Az ötvenes jubileumot táblás ház nézte végig. Bankett
                  volt, a kultusz-államtitkár nagy beszédet mondott. A színházzal szerződést
                  kötöttem. Elég bonyolult szerződést, de jót. A színház minden elsején
                  rendelkezésemre bocsát annyit, amennyiből kényelmesen megélhetek. A számlámra
                  írják. Három következő darabomat nekik adom. Évente egyet. Más színháznak nem
                  írhatok. Az ügynökséggel külön szerződést kötöttem a külföldi közvetítésre. Nagy
                  előleget vettem fel, abból minden adósságomat kifizettem. Még a szabót is,
                  képzelje. Még a könyvkereskedőt is. Máriának takarékkönyvet adtam ajándékba és
                  ráparancsoltam, hogy tetőtől-talpig lássa el magát mindennel, cipővel,
                  fehérneművel, ruhával és valami szerény bundát is vegyen magának. De még mindig
                  van pénzem. És megjött az amerikai filmajánlat. Már tízezer dollárt kínálnak, de
                  még nem adom...</p>
               <p>- Ez mind nagyszerű. Szívből örülök neki, megérdemli. De...</p>
               <p>- Várjon csak. Tudja, miről látom a sikert? Szaporodnak a rokonaim. Nincs hét,
                  hogy ne jelentkeznék egy főszolgabíró, vagy egy miniszteri tanácsos. Volt idő,
                  mikor senkim nem volt. Sőt akadt egy nagybátyám, apám unokatestvére, aki
                  elfordította az uccán a fejét. „A Detky államtitkár fia skribler lett, nem ismerem
                  többet.” Ez most telefonált, hogy menjek el hozzájuk Máriával.</p>
               <p>- Igen, drágám, igen. De mi lesz most? Mire készül? Mi a terve?</p>
               <p>- Tervem? Nem is gondoltam rá. Ahhoz maga kell. Maga nélkül nem tudok dolgozni.
                  Valami olyan ábrándféle élt bennem, hogy a nyáron megint együtt leszünk valahol.
                  De most már nem tudom, hogy...</p>
               <p>- Sajnos, szívem, erről le kell tennünk. Lehetetlen, hogy most hosszabb időre
                  megváljak Kláritól. Vele kell töltenem a nyarat. Ernesztinhez úgy sem küldhetem.
                  Eresztin maga sincs olyan helyzetben, hogy vendéggel törődjék. Eleinte azt
                  gondoltam, hogy odamegyek a gyerekkel. De aztán kitűnt, hogy aligha kapok vízumot.
                  Most vagy valami olcsó fürdőhelyet keresek, vagy pedig megpróbálom, nem mehetnék-e
                  le Tamásiba, A bérlőm legényember, a kastélyban könnyen tudna helyet adni. Szóval
                  együtt nem lehet, szívem. Pedig ha valami most gyógyíthatná a szívemet, ez volna
                  az. Együtt csavarogni ismeretlen helyen, folyton-folyton beszélgetni és szeretni
                  egymást. Szép volna, nem lehet. Majd talán jövőre. Maga mit csinál a nyarával!</p>
               <p>- Ezek után mindegy, - felelte Pali vállat vonva, - nagyobb utazáshoz maga nélkül
                  nincs kedvem. Míg maga Pesten lesz, itt maradok. És mikor maga elmegy, akkor
                  keresek valami osztrák helyet, vagy olasz helyet, akármit, mindegy. Kaptam már egy
                  meghívást, de azt nem fogadtam el.</p>
               <p>- Hova hívták?</p>
               <p>- Megismerkedtem valami Bravida-házaspárral a Nymwegen grófné révén. Kastélyuk van
                  valahol Laibach mellett. Nymwegenné ott tölti a nyár egy részét. Meghívtak engem
                  is, de lemondtam.</p>
               <p>Magdolna élénkebben kezdett figyelni.</p>
               <p>- Gyakran találkozott azóta a jó Irmával?</p>
               <p>- Elégszer. Ott volt a bemutató-banketten és mellettem ült. Sokat beszélgettünk,
                  és úgy látszik, feladta azt az elvét, hogy az ember a bárónál kezdődik. Nem sokkal
                  később egyszer egyedül ebédeltem a Ritzben. Ő is ott evett egyedül. És szó nélkül
                  átült az asztalomhoz. Aztán csakugyan lehozta a Burgszínház dramaturgját. Hogy
                  Bécsben van befolyása, az nem üres hencegés. A dramaturg három napig volt itt,
                  persze vendégemnek tekintettem és hurcoltam jobbra-balra. Nymwegenné mindig velünk
                  volt. Aztán még kétszer ebédeltem vele a Ritzben, egyik esetben éppen ezzel a
                  Bravida-házaspárral. Egyszer pedig nála vacsoráztam Mikesékkel.</p>
               <p>- Kinél?</p>
               <p>- Mondom. Nála. Nymwegen grófnénál. A Nyúl-uccában.</p>
               <p>- Úgy. Szóval közelebbről megismerte. Milyennek találja?</p>
               <p>- Istenem, jobbnak a hírénél. Azt hiszem, alapjában véve jó és egyszerű lény.
                  Engem lefegyverzett azzal az imádattal, ahogy a fiáról beszél. Van egy huszonnégy
                  éves fia, képzelje. Tudta ezt maga?</p>
               <p>- Hogyne, ezt mindenki tudja. Irma tizenhét éves korában ment férjhez. Még nem
                  volt tizennyolc éves, mikor már fia volt. A fiú most huszonnégy éves, ő pedig
                  negyvenegy múlt. A fiú nagyon sikerült gyerek, azt hallom.</p>
               <p>- Mondják. Hát ahogy erről a fiúról beszél, abban van valami megindító.</p>
               <p>- Angyalom, minden anyában van valami megindító, mikor a fiáról beszél.</p>
               <p>- Ó, szívem, ne haragudjék, adja ide a kezét, hadd csókolom meg. Tapintatlan
                  voltam?</p>
               <p>- Nem, nem, már nem is sírok. De emlékezzék vissza, mit jósoltam magának: Irma
                  magára fog ugrani.</p>
               <p>- De kérem, Magdolna, az Istenért, hogy mondhat ilyet? Esze ágában sincs rám
                  ugrani. Dühös viszonya van az angol követségi titkárral. Engem csak azért
                  tenyészt, mert - bocsánat a kifejezésért, - divatos vagyok. Ha jövőre megbukom,
                  nem fog odaülni az asztalomhoz. És most hallgasson ide. Komolyan akarok mondani
                  valamit. Ha én most megcsalnám magát, ha én éppen most megkockáztatnám, hogy
                  fájdalmat okozzak magának, piszok fráter volnék.</p>
               <p>- Ne hangsúlyozza, hogy „most”. A hűség nem külön kímélet kérdése, hanem a
                  szerelemé.</p>
               <p>- Igaz. Ez így van. De akárhogy van, higyjen nekem és bízzék bennem vakon. Mint én
                  magában. Nézze, mondok valami érdekeset a féltékenységről, amire az életben
                  rájöttem: az féltékeny, aki csal. Mert, aki csal, az a maga példájából tudja,
                  mennyire nem megbízható dolog az őszinte és hű tekintet. A hűtlen férfi, vagy nő
                  így gondolkozik: „Ő most kedvesen, mélyen rámnézett és nagyon gyengéd hozzám. Én
                  ugyanígy néztem rá tegnapelőtt, mikor megcsaltam. Tehát ő is megcsalhatott.”
                  Elkezd féltékeny lenni. Így bűnhődik, mert kétségtelenül tudja, hogyan lehet a
                  szerelemben hazudni. De aki maga tiszta, az nem féltékeny. Az természetesnek
                  tartja, hogy aki szeret, az hű. Ennélfogva nem is jut eszébe a párjában
                  kételkedni.</p>
               <p>Pali ekkor hirtelen a térdére csapott.</p>
               <p>- Mi az?</p>
               <p>- Rögtön elmondom, csak előbb befejezem: mi nem lehetünk soha féltékenyek
                  egymásra, ezt akartam kihozni belőle. De tudja, mi szaladt most át a fejemen? Hogy
                  ez milyen jó téma. Egy férfialakot képzelek el, aki szeret valakit és hű hozzá.
                  Tökéletesen és vakon bízik az asszonyában, és joggal, mert az asszonynak egyetlen
                  rossz gondolata sincsen. Nagyon boldogok. De a férfi egy gyenge pillanatban
                  meginog. Megcsalja. És ebből automatikusan felébred benne a féltékenység. Egyre
                  féltékenyebb, kínozza az asszonyt, faggatja, esketi. Nem tud hinni többet.
                  Belepusztúl. Jaj de jó téma. Lássa, csak egy kicsit beszélgetnem kell magával.
                  Kimondhatatlan áldás maga nekem. Ezt most formálni fogom a fejemben, s ha elmegyek
                  nyaralni, szép nyugodtan, gondosan megcsinálom a vázlatot. És ha visszajövök,
                  megírom. Szép részletes lelki rajzzal, elmélyedve. Olyanokat tudok majd beleírni,
                  amit még nem írt meg senki. Lássa, maga embert csinált belőlem. Most tartson is
                  meg embernek. Nem is mondtam: a Burg valószínűleg már ősszel játssza a Kolumbust.
                  Istenem, és maga nem láthatja...</p>
               <p>- Nem. Az én darabom, az én kedves darabom, és mindenki láthatja, csak én nem.
                  Hanem mondja csak: abban a féltékenységi témában mi van az asszonnyal? Hiszen az
                  nem vétett semmit. És az ő élete is tönkremegy. Igazság ez?</p>
               <p>- De vétett. Hogyne vétett volna. Az a bűne, hogy megcsalták. Hogy nem tudta
                  teljesen lekötni magának a párját. Az bűn.</p>
               <p>- Az a kérdés, miért nem tudta. Hátha a gyerekei foglalták el.</p>
               <p>- Mindegy. A szerelem kegyetlen. A szerelem nem ismeri el a legszentebb
                  kifogásokat sem. Ó... most veszem észre... bocsásson meg... Ha ránk célzott, akkor
                  ne értsen félre... nem az életről beszéltem, hanem akadémikusan egy
                  színdarabról... Látom, hogy ez rosszul esett. Milyen szamár vagyok. Drágám,
                  édesem...</p>
               <p>Megölelte, magához vonta, csókolta. Magdolna kissé szabódott, de aztán visszaadta
                  a csókot. Hosszú ideje féken tartott vágyuk most nem tudott önmagával betelni.
                  Mire Magdolna hazakerült, már rég aludt az egész ház. Ő azonban soká nem tudott
                  elaludni. Idegei a nagy csapástól úgyis nagyon leromlottak. És most először került
                  szembe a féltékenység gondolatával. Álmatlanul hánytorgatta magában: lehetséges
                  az, hogy Pali egyszer hűtlen legyen hozzá? Lehetséges egy férfi hűségére
                  vigyázni? Lehet minden percéről, minden beszélgetéséről, minden látogatásáról
                  számoltatni? Nem, ez kivihetetlen is, amellett mindakét félre és szerelmökre is
                  megalázó. Valóban csak egy mód van: bízni. Nem kérdezni, nem faggatni, nem
                  esketni, hanem bízni a végtelenségig. Az a hűség, amelyre vigyázni kell, már nem
                  hűség. Eddig így élték szerelmöket mindaketten, ezután is így fogják élni. Hiszen,
                  ha visszagondolt Spanyolországra, sokszor előfordult, hogy Pali így szólt hozzá:
                  „Nézze, a második asztalnál milyen szép férfi ül. Remek emberpéldány. Az igazi
                  homme aux femmes.” Ő megnézte és helyeselt: ritka szép férfi. Máskor ő
                  figyelmeztette Palit: milyen gyönyörű asszony megy mellettük. Pali figyelmesen
                  megnézte és bólintott: „Különösen a csípőjének van nagyon szép rajza. És a lába
                  elsőrangú.” Aztán tovább mentek. Eszébe nem jutott egyiköknek sem, hogy a másiknak
                  féltse a gondolatait. Ez így lesz ezentúl is, a kérdésen oktalanság tovább
                  tűnődni.</p>
               <p>Kitavaszodott már, a levegőben izgalmas ibolyaszag remegett, elkeveredve a rügyek
                  fiatal fanyarságával. A bátorodó napsugártól kezdve a frissen igyekvő fiatal
                  lányokig minden az életet hirdette és tagadta a halált. Múltak a hetek, Magdolna
                  kezdett felocsudni a csapás kábultságából. De fia elmúlása nem fájt kevésbé. Még
                  jobban fájt. Gyógyuló idegei és tisztuló tudata még élesebben érezték a soha ki
                  nem heverhető tőrdöfést. De ez a fájdalom mintegy eltokozódott lelkében, lelki
                  életének mintegy külön szervévé vált. Már el is tudott mosolyodni semmiségeken,
                  újonnan alakult csonka élete uj kerékvágást kapott. „Olyan vagyok, mint
                  Magyarország”, - mondta egyszer Palinak, elcsodálkozva a hasonlaton, amely eszébe
                  jutott. És elérkezett az új nyár. Eldöntötte, hogy lemegy Tamásiba hat hétre
                  Klárival és Phillel. Indulása előtt való napon még elment a Visegrádi-uccába. Pali
                  úgy határozott, hogy elmegy a wolfgangi tó mellé, könyveket visz magával és
                  elpepecsel a féltékenységről szóló darab vázlatán, amelynek megírását végleg
                  feltette magában. Forrón és hosszasan búcsúztak. Több, mint három óra hosszat
                  voltak együtt, s az ajtóban újra és újra megcsókolták egymást, kilincsre tett
                  félkézzel.</p>
               <p>Lent Tamásiban gyerekkora óta alig változott valami. Néhány cseréptetejű fehér
                  parasztház nőtt ki a földből, vadonatúj. A kastély valamivel kisebb lett a felnőtt
                  szem előtt annál a régi kastélynál, amelyet még a gyerekszem látott maga előtt.
                  Mintha összetöpörödött volna, mint az aggok. De különben a park kavicsos utai a
                  régiek maradtak, a vén fák ugyanott álltak hallgatag lombjukkal, mint régen. A
                  vadszőlő tövében most is agarak ástak fekvőhelyet, az orgonasövény mentén ugyanúgy
                  zizegett a szúnyogfelhő. És Pocokra, aki sohasem járt itt, nem emlékeztette külön
                  semmi. A bérlő, Berényi nevű, hajlotthátú, rosszkedvű öregember, minden nehézség
                  nélkül át tudta adni nekik az ő és anyja hajdani szobáit, Phil pedig a rég porladó
                  Pini szobáját kapta meg. Magdolna volt most az anya, és Klári volt most az új
                  Magdolna. Későn keltek, nagyokat sétáltak, a gazdasági udvarban magukhoz
                  édesgették a riadozó pendelyes gyerekeket, délután kocsit kaptak és fordultak
                  egyet a határban. Estefelé Klári kénytelen-kelletlen a könyvekhez fanyalodott,
                  mert a harmadik gimnáziumi magánvizsgán megbukott történelemből és javítóvizsgára
                  kellett készülnie. Aztán kint vacsoráztak a nyitott terraszon, nézegették a
                  gyertya szélvédő üvegburka köré csapkodó zöld lepkék fátyoluszályát és hallgatták
                  a békák rejtelmes muzsikáját. Ha megszólaltak, rendesen Pocokról beszéltek. És
                  most már ritkán sírtak hozzá.</p>
               <p>Egy hét múlva jött meg Sankt-Wolfgangból az első levél. Magdolna úgy intézte, hogy
                  a posta a bérlőhöz jöjjön, s ő maga ment át érte minden reggel kilenc órakor. Nem
                  akarta, hogy akár Phil, akár Klári meglássák a Pali leveleinek sűrűségét.</p>
               <p>Drága szivem, - ez az első levél, amit írok magának, mióta az élet egybetette a
                  kezünket, és valami különös zavart érzek. Nem tudok közvetlen lenni, mert írok.
                  Mindenki más lehet; ha mérnök volnék, vagy miniszter, vagy állatorvos, csak írnám
                  folyékonyan, ahogy a mondanivaló tollam alá jön. De író vagyok. Bennem már
                  javíthatatlanul össze van kapcsolva toll, tinta és papír a stilizálással. A
                  levélből írásmű lesz, akármit csinálok. Pedig most nem írásművet akarok küldeni,
                  hanem levelet, egy papírra másolt darabot a szívemből. Szeretnék szándékosan
                  hanyag és pongyola lenni, szeretnék levelezni, ahelyett, hogy „írnék”. Nem tudom,
                  meg tudom-e értetni magam. Végzetes mesterség ez az én mesterségem. Más ember, ha
                  elvégezte a napi munkáját, akkor szabad. Én soha. Mihelyt reggel felébredek és
                  kinyitom a szememet, már dolgozom: megfigyelek és magamban kifejezem, amit
                  megfigyeltem. S ez így megy mindaddig szünet nélkül, amíg el nem aludtam. Másnak
                  fájhat a feje rendesen és emberi módon, nekem még fejfájásom sincs igazán, mert
                  mialatt fáj a fejem, megfigyelem azt is.</p>
               <p>De hiábavalóságokat beszélek, ahelyett, hogy elmondanám, mi van velem. Szállás,
                  élelem rendes. A pihenéshez való kényelmem megvan. Ablakom, sarokszoba lévén, van
                  a tóra is, és a másik oldalon van Schafsbergspitze nevű teméntelen hegyre is. Oda
                  drótkötélpálya visz fel, a kilátás állítólag nagyszerű, fel is megyek valamelyik
                  nap. Eddig nem voltam sehol, átadtam magam a felelőtlen lustaságnak. De majd
                  elmegyek olyan helyekre, mint Hallstadt, meg Strobl, meg egyebek. Ischl sincsen
                  messze és Salzburg sem.</p>
               <p>Ismerőst hálistennek nem találtam. De megismerkedtem egy apával és leányával. Az
                  apáról kitünt, hogy valaha jóbarátja volt apámnak. Lipcsey Gusztávnak hívják,
                  nyugalmazott kúriai bíró. Elragadó kedves, régimódi ember, képzelje: tajtékpipára
                  gyújt ebéd után. A leánya fiatal elvált asszony, nagyon csinos és irodalmi
                  dolgokban meglepő tájékozottságot mutat. Már féltem, hogy regénye, vagy
                  színdarabja van a fiókban, de nincs. A szeme nagyon hasonlít a magáéhoz, s ezért
                  sokat szeretném nézni, de nem tehetem, mert ez félreértésre adna alkalmat. A
                  közönség egyébként vegyes. Magyarok bőven vannak, külföldjáró honfitársaink
                  rettenetes fajtájából. Van egy Tini és egy hozzátartozó mama, ezek negyedóránként
                  kiáltanak egymásnak az uccáról az elsőemeleti ablakba. Egyik negyedórában ezt
                  hallom sivító szirénahangon: „Tiniiii! Nem hallod? Tiniiiii!” A másik negyedórában
                  Tini hasonló szirénahangon riasztja fel az egész szállót: „Mamaaaaa! Fenn vagy?
                  Mamaaaaa!” De viszont más zene a fürdőtelepen nincs, ezt kell összesen
                  elviselni.</p>
               <p>Ó, csak fecsegek össze-vissza, pedig ez mind mellékes. Van itt zene más is: a
                  szerelem muzsikál bennem és a vágy maga után. Behúnyom a szememet és azonnal látom
                  magát. Előttem van a feje mozdulata, ahogy előrehajlik nézni valamit. A kezét
                  látom, ahogy a térdemen nyugtatja, és minden ujját külön-külön hosszasan
                  elképzelem. Aztán kinyitom a szememet és kinézek a tóra. Rásüt a nap. Nagyon
                  messze csónakot látok. Ketten ülnek benne. És azzal a gondolattal játszom, hogy
                  azok mi vagyunk. Wolfgangban és Tamásiban csak számkivetett árnyaink élnek, igazi
                  lényeink ott ülnek a távoli csónakban és egymás kezét fogják.</p>
               <p>Még nem dolgoztam semmit, szivem. Azzal passziózom, hogy beosztom a semmittevést.
                  Holnap például képeslapokat fogok írni ismerősöknek, Mikeséknek,
                  Thoroczkayéknak, Klárinak, Szász Elemérnek, a színháziaknak, Nymwegennének, a
                  kedves Bodónak; van már egész hosszú listám. Aztán megyek fürödni. Sajnos,
                  túlhideg a víz, egy-két fejest ugrom csak és már öltözködöm. Aztán Lipcseyvel és
                  leányával eszem és hallgatom az öregúr fájdalmas dörmögését, hogy „nem igazi
                  nemzet ezek az osztrákok”, mert nem tudnak tarokkozni. Utána felmegyek a szobámba
                  és szundikálás ürügye alatt magáról gondolkozom. Később elmegyek sétálni,
                  céltalanul bolyongok, és már itt a vacsora, az öreg Lipcsey megint tarokkozni
                  szeretne, de csak beszélgetünk, aztán kiki kezdi elnyomni ásításait. Míg végre
                  lefekszem és a párnát úgy ölelem az arcomhoz, hogy azt kimondani nem lehet.</p>
               <p>Szeressen, és írja is meg, hogy szeret. Pali.</p>
               <p>Magdolna másnap válaszolt. Ő is leírta egyhangú napirendjüket. Gyermekkori
                  emlékeiről írt, amelyeket a régi táj és a régi ház felébresztett benne. Megírta,
                  hogy feltámadt gyermekkora balzsamosan símogatja fájó szívét. És érzéseiről is
                  írt, de szemérmes célzásokkal csupán. Csak a végére írta oda: „Végtelenül és
                  örökké Magdolna.”</p>
               <p>Hogy a levelet feladhassa, külön kocsi-kirándulást kellett szerveznie Fügedre. Nem
                  akarta, hogy Berényi, akire a gazdasági irodában a feladást rábízhatta volna,
                  elolvassa a címzett nevét. Phillel és Klárival bekocsiztak tehát Fügedre. Az már
                  többet változott valamicskével. Sok helyütt új házak nőttek a régi, földbe
                  süppedő, zsúpfedeles viskók helyén. Emeletes házak is nőttek, ismeretlen
                  ideköltözöttek nevét hordozva orvosi vagy ügyvédi címtáblákon. A régi cukrászda
                  már nem volt sehol, azon a helyen is új ház épült, rajta valami Szövetkezet
                  vadonatúj és óriási felirata. Elmentek a nagy kastély mellett is. Az a birtokcsere
                  óta már háromszor változtatott gazdát. Most éppen nem lakott benne senki. Híre
                  járt, hogy a népjóléti minisztérium akarja megvenni, hogy üdülőotthont csináljon
                  belőle tisztviselőknek. Abból a szobából is, ahol Clarisse néni több, mint tizenöt
                  évvel ezelőtt fogadta őt és szüleit. Abból is, amelyben a régi fényképeket
                  rakosgatta egyszer. Abból a varrószobából is, ahol Szilágyi Ákos magához vonta és
                  megcsókolta. Vajjon hova lett a Szilágyi Ákos fényképe? Visszagondolt a
                  Pannoniabeli szörnyű reggelre és öngyilkosságára. Hova tette akkor a képet?
                  Eldobta, megsemmisítette, vagy elvették tőle? Erre most már nem tudott
                  visszaemlékezni. És vajjon mi lehet Szilágyi Ákossal magával? Soha nem látta azóta
                  és csak egyszer hallott róla: hogy végleg elvált, s az asszony valami gazdag
                  hollandushoz ment feleségül. És vajjon mi lehet az Ákos törvénytelen leányával?
                  Vele egyidős, tehát most harmincöt éves. Ha rendes időben férjhez ment, már nagy
                  gyerekei lehetnek, akiknek Szilágyi Ákos a nagyapjok. Az idő szalad és hiába
                  nyúlna utána az ember, nem lehet megmarkolni, hogy visszatartsa.</p>
               <p>Másnap reggel Magdolna fehéret talált a hajában. Nem egyes hajszálat, hanem egy
                  helyet, ahol jó sok szál tarkázta csillogva haja eredeti színét. Ez a hely hátrább
                  és oldaltabb esett a fején, azért kerülte el eddig a figyelmét. Mert fel lehetett
                  tenni, hogy ezek a fehér szálak nem az elmult éjszaka termettek egyszerre.</p>
               <p>Megesett már évekkel azelőtt, hogy ősz szálat talált a fején. Inkább mulatságnak
                  fogta ezt fel, mutogatta házanépének, tréfásan korholta gyerekeit, hogy öregítik.
                  De most nem tudott már mulatni rajta. El sem szomorkodott a tükör előtt, még csak
                  az sem jutott eszébe, hogy kitépdesi őket. Csat éppen eltűnődött rajta, hogy az
                  évek hamar elszállanak, Klári rohamosan nő, egyszer csak férjhez megy, és egy
                  napon bekopogtat az öregség. Erre a gondolatra csendesen elmosolyodott. Palira
                  gondolt, aki akkor is mellette lesz. Talán már mint férje. Az lesz az igazi szép
                  élet. Meglenni csendesen valami fészekben, csak egymáshoz tartozni, felolvadni a
                  férfi hivatásának szépségében, és néha-néha unokákat kényeztetni. És ápolni a
                  Pocok soha el nem múló emlékét.</p>
               <p>Mindez úgy megindította, hogy leült levelet írni, holott most még nem ő volt a
                  soros. De így két levélre kapott választ egyszerre. Pali meghatottan és gyengéden
                  írt az ősz hajszálakról. Bejelentette igényét egy egész hosszú délutánra, mert
                  minden egyes fehér szálat külön meg akar keresni és külön meg akar csókolni.
                  Egyébként nem írt semmi ujságot, a napok ott is egyformán multak. Csak az öreg
                  Lipcseyt emlegette, hogy egyre jobban szereti. S a leányát emlegette, aki nagyon
                  kedves és okos. Kár, hogy az ilyen finom lények haszontalan alakok kezére
                  kerülnek, akik aztán a magok életét is tönkreteszik, az asszonyét is.</p>
               <p>Egy hét mulva hosszú levelet írt, amelyben kifejtette, hogy hogyan képzeli a
                  féltékenységi darabot, amelynek már dogozik a vázlatán.</p>
               <p>- A féltékenység barbár dolog, - írta, - emelkedett emberhez nem méltó. A
                  féltékenység alapja az ősi tulajdonösztön, de annak barlanglakó, kapzsi, állati
                  formája. Az állatember a maga mohó birtoklási vágyát mindenre ki akarja
                  terjeszteni, még egy másik emberi lényre is. Ez pedig lehetetlen. Mindenki szabad.
                  Senki sem lehet birtoka más valakinek. Csak egyenrangú felek élhetnek egymással
                  méltó szerelemben. Mivel a társadalmat és a törvényeket a férfiak csinálták, ezek
                  az elnyomott női faj kárára sikerültek. Ez is alacsonyrendű dolog. Az lesz a
                  haladott és magasabbrendű társadalom, amely a nőt teljesen egyrangra emeli a
                  férfival és a szerelemben is egyenrangúakká teszi őket. Ami a férfinak szabad,
                  legyen szabad a nőnek is. Én a mi kettőnk összeköttetését máris így ítélem meg. És
                  ezt százféleképpen lehet fogalmazni. Például így: maga olyan őszinte és tiszta,
                  mint a hó, tehát kötelességem nekem is olyannak lennem.</p>
               <p>Ez Magdolnának nem tetszett. Ezt válaszolta rá:</p>
               <p>- Boldog vagyok, hogy dolgozik. De visszás érzést kelt bennem, hogy amiket a
                  munkájával kapcsolatban elgondol a féltékenységről, azt siet a kettőnk
                  összeköttetésére alkalmazni. Minek ez? Ki beszél köztünk féltékenységről? Hogyan
                  merül fel az ilyesmi? Drága szivem, ezt a fogalmat egymás iránti érzéseinkből
                  hagyjuk ki. Én teljesen és tökéletesen bízom magában. Tudom, hogy maga is bennem.
                  Szeretjük egymást. „Never say die”, - mondják angolul. Mit szólna maga ahhoz az
                  emberhez, aki minden reggel végigtelefonálná valamennyi ismerősét: képzeld, a
                  házam ma éjszaka sem égett le?</p>
               <p>A válasz elment Sankt-Wolfgangba. Magdolna azonban érezte, hogy amit mondani
                  akart, nem írta ki magából teljesen. Vizsgálatot tartott lelkében. És addig
                  fürkészte, faggatta önmagát, amíg nagy meglepetésére rájött, hogy féltékeny. És
                  pedig féltékeny volt már régen Nymwegen Irmára, most pedig féltékeny erre a
                  fiatalasszonyra, akiről Pali írni szokott. Kikutatta magában ennek a
                  féltékenységnek eredetét is. Két hónapig nem tartozott ahhoz, akit szeret. A
                  legfájdalmasabb és legbeláthatóbb okból, de magára hagyta. Ezzel érzelmi életök
                  folyamatossága szakadt meg. Hiába vették fel az elejtett fonalat ismét,
                  összetartozásuk bensősége csorbát szenvedett. Anyai lelkiismerete a világ minden
                  felelőssége alól felmentette, de szerelmi lelkiismerete most már hangosan
                  figyelmeztette, hogy a szerelem ritka virágát is gondosan ápolni és öntözni kell.
                  Viszont azonnal feltámadtak benne az ellenérvek is: hohó, hiszen emberek vagyunk,
                  és tisztesség is, szolidaritás is van a világon. Az élet hétköznapi bajaival is
                  számolni kell, nemcsak a nagy csapásokkal. Mi történnék például, ha Palinak üzleti
                  okokból több hónapra Hollywoodba kellene utazni? Ez őt már feljogosítaná arra,
                  hogy kevésbé kötöttnek érezze magát? Az ilyen érvek és ellenérvek zürzavarában,
                  amelyek felkavarodtak benne, nem tudott eligazodni. És eszébe jutott, amit
                  kedvese mondott egyszer: „Bűnös, akit megcsalnak, mert teljes odaadással nem
                  kötötte le párját.” Nem igaz, nem igaz, - kiáltotta magában ijedten, - a gyerekek
                  mellett kellett lennem. De igaz, de igaz, - szólalt fel szigorúan az ellenérv, - a
                  szerelem zsarnoki és kegyetlen, és nem ismer más szempontot, mint önmagát.
                  Istenem, mi hát a teendő? Sokáig tépelődött, kínozta magát, töprengett. De végül
                  is belátta, hogy élete körülményei elveszik minden mozgási lehetőségét és
                  tehetetlenné teszik. Képtelenség most felkerekednie és elutazni kedvese után:
                  növendék-lánya van, akit egyedül sem hagyhat, magával sem vihet. Képtelenség
                  együtt nyaralnia kedvesével, jóhíre és neve a leánya sorsát jelenti. Képtelenség
                  azonnal csomagolnia, visszautaznia Pestre és hazahívni kedvesét is, mert üdülésre
                  és utazásra annak is szüksége van, Klárinak is falusi levegő kell, és a nagy
                  csapás után neki is kötelessége a vidéki csendben összeszedni idegeit. Nincs más
                  választás, mint maradni úgy, ahogy vannak, megadni magát a körülményeknek és a
                  féltékenységnek még a magvát is könyörtelenül elnyomni magában. Hinni kell és
                  bízni. A többi a jó Isten kezében van.</p>
               <p>A következő héten Pali teleírta a levelet Lipcseyvel és leányával. Az öregúrhoz
                  azért ragaszkodik annyira, mert apját korán elvesztette és apát kereső gazdátlan
                  érzései most megmozdultak. De inkább a leányáról írt, az elvált asszonyról. „Ha
                  értelemben és emelkedettségben sorrendbe rakom minden hölgyismerősömet, ez a
                  Gizella mindjárt maga után következik. Szeretném is, ha Pesten összeismerkednének,
                  egész biztos, hogy maga benső barátnőt találna benne. Az apja nagyon szeretné
                  férjhez adni, de ő azt mondja, hogy eddig nem talált olyat, akihez hozzámenne és
                  valószínűleg nem is fog. A mi boldogságunkra és mindhalálig való egységünkre
                  gondoltam és szívből sajnáltam szegényt.” Aztán azt írta, hogy kirándulást tettek
                  a Schafsbergspitzére. A látvány természeti szépségét részletesen leírta és
                  hozzátette: „Ezt a levelemet otthon majd lemásolom, meglesz egy cikkem.” Annál
                  különösebb volt, hogy néhány nap mulva Palinak egy cikkét hozta a Tamásiba délután
                  érkező ujság. Leírta a Schafsbergspitzét a látvány szépségét és a riadalmat,
                  amelyet a kirándulók között a hirtelen égiháború okozott. Többen fent maradtak
                  éjszakára a hegyen. A levélben ezzel szemben szó sem volt esőről.</p>
               <p>Az utolsó levelek egyikében, mikor már mindkettőjük visszautazásának ideje
                  közeledett, váratlanul felmerült a Nymwegenné neve. „Képzelje, Nymwegen Irma
                  utazott itt keresztül. Valami baj lehet a követségi titkárral, mert súlyosan
                  becsmérelte előttem az angol külpolitika jelenlegi irányvonalait.”</p>
               <p>Úgy volt, hogy egy napon érkeznek Budapestre. De Pali az utolsó pillanatban egy
                  nappal kitolta a maga érkezését. Bécsben meg kellett állania, hogy egy angol
                  színházi ügynökkel tárgyaljon. Nem kisebb dologról, mint a Kolumbus-darab
                  esetleges londoni bemutatójáról. Reginald Randolph, a híres angol színész, hallott
                  a szerepről és valószínűleg eljön Budapestre, hogy megnézze a darabot. Mindezt
                  express-levélben írta, elsietett írással, látható boldogsággal.</p>
               <p>Így aztán egy nappal későbben találkoztak. Ismét este fél kilenckor a
                  Visegrádi-uccában. Pali már a legelső csóknál meglepetten hőkölt vissza:</p>
               <p>- Mi baj van, szívem?</p>
               <p>Magdolna elsírta magát.</p>
               <p>- Szégyellem magam. Gyerekség. Ne haragudjék. De hetekig örültem neki, hogy éppen
                  tegnap este fogunk találkozni.</p>
               <p>- Éppen tegnap? Hogyhogy?</p>
               <p>- Drága szívem, évfordulónk volt. Tegnap este volt egy éve annak a toledói
                  estének.</p>
               <p>Pali arca színe elváltozott. Mélységesen szégyelte magát.</p>
               <p>- Ez nagy gyengeségem nekem, - motyogta kishangúan, - dátumokat sohasem tudok
                  megjegyezni. Gyerekkoromban is mindig figyelmeztettek névnapra, vagy
                  születésnapra, magamtól bizony még az édesanyámét is elfelejtettem volna. Ez most
                  nekem, higyje el, rosszabbul esik, mint magának. Igérem, hogy ez többet nem fog
                  előfordulni. Most boldog újévet kívánok.</p>
               <p>Magdolna megbocsátott. Máris odasimult kedveséhez.</p>
               <p>- Kívánjon boldogabbat, mint ez volt. Szegény, szegény kis fiam...</p>
               <p>A férfi csókjai könnyeit érték. Hirtelen eszébe jutott az eddig elnyomott
                  féltékenység. Most itt volt ellenszere: megölelni a féltett tulajdont, erősen
                  magához szorítani és el nem engedni. Ölelésük még egyszer sem volt ilyen görcsös,
                  ilyen emésztően elemi.</p>
               <p>Aztán a férfi apró ajándékokat szedett elő, amiket az útról hozott. Volt egy
                  megállapodásuk, hogy bizonyos összegen felül tilos egymásnak ajándékot adniok. Ezt
                  Magdolna kötötte ki takarékosságból, mert soha semmi figyelmet nem hagyott
                  viszonzatlan. A tiroli babának és a bécsi piros kis üvegszívnek illendően örült,
                  eltette. Beszélgettek.</p>
               <p>- A legszebb a Schafsbergspitze volt. Csakugyan hallatlan látvány. Nappal is
                  hallatlan, de holdfénynél, éjszaka aztán olyan, hogy azt elmondani nem lehet.
                  Különben most jut eszembe, részletesen megírtam magának, mikor Nymwegen Irmával
                  fent voltam.</p>
               <p>- Kivel? Maga azt írta, hogy azokkal a Lipcseyékkel volt fent.</p>
               <p>- Vagy azt írtam meg? Mert kétszer voltam. Olyan szép volt, hogy másodszor is
                  elmentem.</p>
               <p>- Ezt nem írta, hogy Irmával volt. Csak azt írta, hogy Irma ott
                  keresztülutazott.</p>
               <p>- Nem írtam? Nem is fontos. Szóval mondom, hihetetlen szép. Egy napos kirándulás.
                  Reggel fel, késő délután le. Maga az út is nagyon érdekes. Ezt egyszer okvetlen
                  látnia kell, szivem.</p>
               <p>- Talán egyszer. De mondja csak, ha a kirándulás reggeltől késő délutánig tart,
                  hogyan láthatta maga a tájat holdfénynél?</p>
               <p>- Ja? Mert eső volt és ott rekedtünk. Az öreg Lipcsey nagyon mérges is volt.</p>
               <p>Magdolna zsibbadást érzett a rekeszizmában. Szájában valami keserű íz futott
                  össze. Felállott. Tett néhány lépést. Megsimította homlokát. Aztán visszanézett a
                  férfira. Az kínos zavarban ült ott. Szaporán pislogott. Kicsiny volt és
                  kiábrándító.</p>
               <p>- Drágám, - szólt Magdolna fájdalmasan, remegő hangon, - ez borzasztó. Nem hittem
                  volna, hogy ezt meg kell érnem. Maga hazudik nekem.</p>
               <p>- Miért hazudom? - szólt a férfi meghunyászkodva, csak hogy időt nyerjen.</p>
               <p>- Maga erről cikket írt. De közben elfejtette, hogy mit írt nekem a levélben és
                  mit írt a cikkben. Az eső másodszor esett. Mikor maga Nymwegen Irmával volt fent.
                  Ha tehát fent maradt egy éjszakára, akkor nem Lipcseyékkel maradt fent. Hanem
                  Nymwegen Irma társaságában látta, hogy holdfénynél milyen szép az a táj. Istenem,
                  majd összeesem, le kell ülnöm.</p>
               <p>Leült. Gyorsan szedte a kurta lélegzetet, mint aki lépcsőt futott. A férfi némán
                  ült, megsemmisülve.</p>
               <p>- Mondja, én most mit gondoljak? Miért hazudott? Miért tette ezt velem?</p>
               <p>- Gyengédségből.</p>
               <p>- Miből? Gyengédségből? Én nem nevetni szeretnék, drágám, hanem sírni.</p>
               <p>- Ez nem is nevetni való. Ez így történt. Nymwegenné írt nekem. Azok az ő
                  ismerősei is írtak és megismételték a meghívást. Lemondtam. Erre Nymwegenné
                  betoppant Wolfgangba személyesen. Hogy másnap este tovább utazik. Nem tudtam vele
                  mit csinálni, egy egész álló napig társalogni vele, azt sokalltam. Kitaláltam
                  tehát, hogy megcsinálom vele ezt a kirándulást. Délután jött a vihar. Lemaradtunk
                  a hegyi vasútról. Ott kellett éjszakázni. Van valami kis túrista-szálló a csúcson.
                  Nem tehettem mást, vettem két szobát. Igen rossz hangulatban vacsoráztunk mert
                  neki valami fontos találkája volt, amit így elmulasztott, nekem pedig kínos volt a
                  helyzet, mert magyarok is voltak és láttak bennünket édeskettesben. Korán
                  lefeküdtünk. Másnap lejöttünk. Ennyi volt az egész. De én megrémültem, hogy mit
                  fog maga gondolni, ha megtudja, hogy együtt éjszakáztam vele. Hiszen már tett róla
                  megjegyzéseket. Féltem, hogy maga elkezd gyanakodni. Hogy elültetem a gyanut a
                  lelkébe, akkor aztán nincs megállás. Féltettem az eddigi bizalmunkat, a
                  harmóniánkat. Inkább hazudtam. Most aztán ott tartok, hogy hazudtam is és maga
                  mégis gyanakszik. Szeretném megátkozni a pillanatot is, mikor azt az asszonyt
                  megismertem. Hát most elmondtam mindent. Igenis, gyengédségből hazudtam.</p>
               <p>- De nagyon rosszul. Hogy egy ilyen eszes ember ilyen bárgyú módon hazudjék, azt
                  még nem is láttam.</p>
               <p>- Ez érthető. Nincs gyakorlatom. Most hazudtam magának először. Szívesen odaadnék
                  akármit, ha visszacsinálhatnám. Borzasztóan félek. Ahogy itt ülök, úgy rettegek,
                  mint akinek életéről-haláláról van szó. Ha ezentul nem fog hinni nekem, azt én nem
                  tudom elviselni.</p>
               <p>Magdolna nem felelt. Ott ültek némán, kínos csendben, sokáig. Hosszú idő mulva a
                  férfi kitört:</p>
               <p>- Mondjon már valamit, a jó Isten áldja meg, úgy szenvedek, hogy ezt nem lehet
                  kibírni.</p>
               <p>- És én nem szenvedek? Maga mondta egyszer, hogy a közhelyek az igazi igazságok.
                  Hát én most közhelyet mondok: egy világ dőlt össze bennem.</p>
               <p>A férfi térdre vetette magát Magdolna előtt, a térdére támaszkodott, onnan nézett
                  fel rá rimánkodó arccal.</p>
               <p>- Magdolna, maga engem csak egyszer látott sírni. Mikor Pocok meghalt. Most van az
                  a pillanat, mikor megint nem sok hiányzik hozzá. Nézze, az egész hiba, amit
                  elkövettem, annyi, hogy igyekeztem megkímélni magát egy ostoba látszat
                  fájdalmától. Jó, ez hiba, mert rosszul csináltam. Büntessen meg érte, vállalom.
                  Találjon ki akármilyen büntetést, csak a szerelmét ne vonja meg tőlem. Igérem
                  magának, hogy soha ezentúl nem hazudom magának. Mindent megmondok még akkor is, ha
                  esetleg fájdalmat okozok vele.</p>
               <p>A térdelő ember karjai átkarolták az asszony derekát. Arca vonaglott.
                  Félreismerhetetlen ijedség látszott rajta.</p>
               <p>- Nézze, ezt felejtsük el örökre. Legyen gavallér és adja nekem ajándékba azt,
                  hogy ez nem történt meg.</p>
               <p>Magdolna fejét rázta.</p>
               <p>- Most nem tudok válaszolni. Két-három napra van szükségem, amíg ezt a
                  megrázkódtatást kiheverem. Addig számot vetek magammal, hogy tudok-e hinni. Ne
                  telefonáljon és ne írjon, hagyjon nyugodtan gondolkoznom. Három nap mulva majd
                  vagy telefonálok, vagy írok magának. Most elmegyek.</p>
               <p>A férfi felkelt.</p>
               <p>- Ahogy parancsolja. Én most nem csinálhatok mást, mint hogy engedelmeskedem. A
                  sorsom a kezében van. Jól tudja, hogy maga nélkül nem élhetek.</p>
               <p>- Drágám, nekem is elképzelhetetlen maga nélkül az élet. De ebben a pillanatban
                  magával is elképzelhetetlen. Talán, ha megnyugszom. Nem tudom. Majd szólok. Isten
                  áldja meg. Nem, nem! Ne csókoljon kezet, ne érjen hozzám.</p>
               <p>- Ennyire jutottunk? - szólt a férfi sápadtan. - Undorodik tőlem?</p>
               <p>- Nem, nem, bocsánatot kérek. Nem akartam megsérteni. De most seb vagyok. Nem
                  szabad hozzám érni. Isten áldja meg.</p>
               <p>Elment. Három álló napig tanakodott és szenvedett magában. Ezer érvet
                  sorakoztatott fel a férfi ellen és ezret mellette. Átkozta magát, hogy nem elég
                  okos ehhez a helyzethez, nem elég tapasztalt. Aki nála sokkal okosabb és jobban
                  ismeri az életet, az meg tudná ítélni a rendelkezésre álló anyagból, mi történt
                  ott az ausztriai turista-szállóban. Ő pedig hánykolódik itt a gyilkos gyanu és a
                  bizalom és a szerelem vágya között. Ahogy Pali előadja a dolgot, azt el lehet
                  hinni. Nymwegen Irmának édes-kevés előítélete van, ami a férfiakat illeti. De hogy
                  bekopogtasson egy férfi szobájába, ha nem hívják, az még tőle is sok volna.
                  Viszont, ha ezt a történetet bárki végighallgatná, nevetve legyintene utána.
                  „Ugyan, kérem.” Ezt felelné a jó Irma ismerősei közül akárki. Mit higyjek, teremtő
                  Isten, mit higyjek?</p>
               <p>Három nap mulva felhívta a Pali lakását. Nem találta otthon. A nevét meghagyta az
                  inasnál. Nem sokkal később Pali csengetett oda hozzá.</p>
               <p>- Hazaszóltam, nem kerestek-e telefonon. Rettenetes izgalomban várom a maga
                  döntését.</p>
               <p>- Kérem, tavaly a Hermina-úton találkoztunk egy kis vendéglőben, emlékszik, úgye?
                  Ott szeretnék magával beszélni.</p>
               <p>- Igen. Lehetne most rögtön?</p>
               <p>- Hány óra? Négy. Igen, most lehet. Félóra mulva ott vagyok. Viszontlátásra.</p>
               <p>- Ne tegye, ne tegye le! Ne feszítsen keresztre. Egy szót mondjon addig is.
                  Könyörgöm, csak egy szót. Remélhetek?</p>
               <p>- Megpróbálom. Viszontlátásra.</p>
               <p>Mikor ott ültek a kültelki vendéglő udvarán, éppen úgy, mint egy esztendeje,
                  Magdolna kezdte a szót.</p>
               <p>- Én még nem döntöttem, Pali. Nem is tudok. Teljes kétségben vagyok afelől, hogy
                  maga megcsalt-e engem, vagy nem. Egyelőre hinni sem tudok magának, de elítélni sem
                  merem. Mást nem tudok felajánlani, mint hogy megpróbálom. Ami megrepedt, az talán
                  összeforr. Tiszta szívből szeretném, ha sikerülne. De most meg kell ígérnie
                  valamit.</p>
               <p>- Akármit.</p>
               <p>- Igérje meg, hogy akármi baj van, magától fogom megtudni. És pedig mindjárt.</p>
               <p>- Igen. Ezt megigérem.</p>
               <p>- De nemcsak azt kell megmondania, ha valami súlyosat követett el ellenem. Nemcsak
                  azt, ha valaki másba beleszeret. Hanem azt is, ha érzi, hogy valaki a kelleténél
                  jobban érdekli.</p>
               <p>- Ezt is megigérem.</p>
               <p>- Még tovább is van. Maga ismeri az életemet. Tudja, hogy soha el nem muló
                  fájdalmat hordok magamban és nagyobb szükségem van szeretetre és melegségre, mint
                  akárki másnak. Maga pedig jó és meleg ember. Maga tehát képes arra, hogy emberi
                  részvétből és jóságból tovább folytasson valamit, ami már nincs. Ha magának most
                  nagyon megtetszenék valaki, képes volna könyörületből inkább mellettem maradni,
                  mert tudja, hogy senkim sincsen ezen a kerek világon. Ez engem mélyen megalázna.
                  Igérje meg, hogy csak addig szeret, amíg szerelemből szeret. S ha a szerelem
                  elalszik, vagy kezd elaludni, maga rögtön szól, kegyetlenül, de becsületesen.</p>
               <p>- Jó. Megigérem. Ezt a legkönnyebben.</p>
               <p>- Köszönöm. Most kibékültünk. Figyelmeztetem, hogy én teljes erőmből igyekezni
                  fogok hinni magának. Hogy maga ezzel a hittel mit csinál, a maga dolga. Soha
                  kutatni nem fogok maga után, soha nem kérdezem, hol volt tegnap este és kivel
                  vacsorázott, soha nem vallatom. A Visegrádi-utcába elmegyek, amikor akarja. Ha
                  maga megcsókol, behúnyom a lelkemet, mintha a szememet húnynám be. Hinni akarok.
                  Ezennel kiszolgáltatom magamat a lelkiismeretének.</p>
               <p>A férfi ránézett.</p>
               <p>- Csodálatos lény maga, Magdolna. Az élő fájdalom maga. És mégis boldogságot tud
                  adni önmagából. Köszönöm. Eljön holnap?</p>
               <p>- Megigértem, elmegyek.</p>
               <p>S valóban úgy tett, ahogy elhatározta: behunyta a lelkét, hogy kétségeit ne lássa
                  vele. Voltak egészen boldog pillanatai is, mikor úgy érezte magát, mint a spanyol
                  út legtündéribb óráiban. De voltak olyan pillanatai, mikor hirtelen magára kellett
                  parancsolnia: hinnem kell, hinnem kell. Mintegy megállította gondolkozásának
                  gépszerkezetét, hogy az ne működjék. Látott, beszélt, hallott, csókolt ilyenkor,
                  de joggal mondhatta volna magáról, hogy eszméletlen.</p>
               <p>Pali most is sokat beszélt neki Lipcseyről és leányáról. Minduntalan szóbahozta,
                  hogy szeretné őket összeismertetni: Magdolna eleinte udvariasan bár, de
                  vonakodott. A pletykától félt. Félszegnek és erőszakoltnak érezte, hogy kedvese
                  révén így ismerkedjék. Félt az ismeretlen Lipcseyéknek attól a természetes
                  gondolatától, hogy miféle, minémű barátság van Meszlényi báróné és Detky között,
                  aki mindenáron összeboronálja őket. Aztán meg rajtakapta magát azon, hogy ez a
                  sokat emlegetett és magasztalt Stummerné túlságosan érdekli őt. Nem, nem, -
                  utasította rendre önmagát, - nem akar erre sem féltékeny lenni, látni sem akarja,
                  tudni sem akar róla. De Pali annyira kérte, hogy nem akart sem gőgösnek, sem
                  konoknak látszani. A régi módszert követték: meglátogatta Detky Máriát éppen
                  akkor, mikor az Lipcsey Gusztávot és leányát vendégül látta uzsonnára. Pali
                  szándékosan távol maradt ettől a találkozástól.</p>
               <p>Azonnal igazat kellett adnia Pali magasztalásának. Szép és érdekes fiatal asszony
                  volt az, akivel szembe került. Nála valamivel magasabb, pedig elég magas volt ő
                  is. Kitűnően rajzolt termete volt, talán azt az egyetlen hibát lehetett felfedezni
                  rajta, hogy bokája és csuklója egy lehelletnyivel erősebb volt a kelleténél. Ha
                  mosolygott, feltűnően szép fogakat tudott mutatni. Sötétkék szeme volt és
                  sötétszőke haja. Nagyon szerényen és kedvesen viselte magát, nem volt sem
                  tulságosan tartózkodó, sem túlságosan bizalmas. „Urinő”, - mondta ki Magdolna a
                  szót magában. Azt pedig, hogy az öreg Lipcseyért annyira odavan Pali, azonnal meg
                  tudta érteni. Aranyos öregember volt ez, kurtára nyírott hófehér sörtehajat viselt
                  és kackiásan kihúzott fehér bajuszt. Tekintetében bölcs humor és valami
                  imposztor-huncutság csillogott. Ízesen beszélt magyarul, nyírségi zamattal,
                  gyakran használt olyan szavakat, amilyeneket Magdolna alig hallott Pesten. Pipája
                  vele volt most is, jóízűen pöfékelt belőle, olykor kényelmesen félretolta a szája
                  sarkába, olykor hüvelykujja bögyével meg-megnyomkodta a tüzet a félrebillentett
                  kupak alatt. A társalgás Wolfgangról folyt, erről áttértek Salzburgra, valahogy
                  elhangzott az „osztrák barokk” és kitünt, hogy a fiatal asszony, aki nem látszott
                  többnek; huszonnyolc-harminc évesnél, igen alapos a művészettörténetben. Csak úgy
                  kapkodták Magdolnával egymástól a szót.</p>
               <p>- Pali gyönyörű dolgokat mesélt Spanyolországról, - mondta Stummerné, - sajnos, én
                  még nem jutottam el oda.</p>
               <p>- Menj oda nászútra, - mondta Detky Mária, - majd, ha férjhez mégy.</p>
               <p>Az öreg kúriai bíró megszólalt:</p>
               <p>- Ezt ugyan biztathatja kedves húgom. Nagyon válogat ez, mint a tót diák a
                  vadkörtében. Prézsmitálok én neki naphosszat. Mondom neki, nem jól van ez így, te
                  jány, kutya-kutyánszki. Nézz mán körül, osztán találj valakit, a kiskésit neki,
                  mert én onokát szeretnék. De akárcsak falra hánynám a borsót. Osztán élünk tovább.
                  Én pipázok, ő meg csinkvecsentózik.</p>
               <p>- Mit csináljak, - felelte mosolyogva leánya, - ha nem szeretek bele senkibe? Te
                  ezt három éve nem tudod megérteni, Pali egyetlen mondatból megértette.</p>
               <p>- Azt elhiszem, - kajánkodott az öreg a pipa mellől, - biztosan megijedt, hogy
                  hozzá akarsz menni, osztán gyorsan megértette. Ja igaz, házasember szegény feje,
                  mindig elvétem.</p>
               <p>Magdolna úgy ment el erről az összejövetelről, hogy Palinak igaza volt. Az öregúr
                  egyszerűen elragadó, az asszony pedig, ahogy első találkozásra meg lehet ítélni,
                  szép, finom, kedves és okos. De neki idegen maradt. Hiába kérdezte magától, hogy
                  miért. Hiába igyekezett rájönni, hogy mi kivetni valót talál rajta, csak azt
                  felelhette, hogy semmit. De idegen neki. És az is fog maradni. Pali igen élénk
                  érdeklődéssel telefonált aznap este.</p>
               <p>- Hát mit szól hozzájok? Igazam volt?</p>
               <p>- Teljesen. Az öregúr aranyos.</p>
               <p>- Ugye? Én imádom. Komolyan mondom, hogy magyarul tanulok tőle. A cikkeimen veszem
                  észre a hatását. Halálos kár, hogy ez a bölényfajta kiveszőben van. És mit szól
                  Gizellához?</p>
               <p>- Kivételes lény. Nagyon szép, finom és okos.</p>
               <p>- Ó, de boldog vagyok. Talán sikerül magokat közelebb hoznom. Én ezeket nagyon
                  megszerettem és sehogysem tudok belenyugodni, hogy magának annyira nincs
                  társasága.</p>
               <p>- Maga nekem elég, szivem. Aztán úgyis eljön az idő, mikor ezt a csendet és
                  nyugalmat Klári miatt fel kell cserélnem a társasélettel. Három-négy év mulva.</p>
               <p>- Hogyan fogja ezt csinálni?</p>
               <p>- Felvétetem magam a Park-klubba. Nagyon egyszerű. Addig már csak így maradok és
                  nem fizetek tagdíjat. Az uram tagja volt a Nemzeti Kaszinónak és akkor több ízben
                  szóba hozta a Park-klubot. De húztuk-halasztottuk, és jött a háború. Hogy a lánya
                  ott fog táncolni, azt már nem érhette meg szegény. Egyszóval amíg Klárit be nem
                  vezetem a társaságba, már csak így maradok. Takarékosságból is, meg aztán nem
                  szeretek szerepelni. Mennél kevesebbet beszélnek rólam, annál jobban
                  szeretem.</p>
               <p>- Ez azt jelenti, hogy nem akarja fenntartani Gizelláékkal az ismeretséget?</p>
               <p>- Ó dehogy. Nagyon szívesen érintkezem velök.</p>
               <p>- Mert meg szeretnék magát hívni vacsorára. De persze, kosarat sem szeretnének
                  kapni. Azt elárulhatom, hogy az öregúr el van ragadtatva magától. Nemrég beszéltem
                  velök telefonon. Magáról azt mondta az öreg: „Olyan asszony az, öcsém, hogy
                  pláne!”</p>
               <p>- Nagyon kedves. De mindjárt megmondhatta volna nekik, hogy míg a gyászévem le nem
                  telt, nem megyek sehová.</p>
               <p>- De ugyan... négy fal közt... Zene nélkül... egész kis körben...</p>
               <p>- Nem, nem, drágám, nem megyek sehová. Mindenesetre köszönöm magának, hogy
                  összehozott velök, nagyon kellemes délután volt.</p>
               <p>Ezzel le is zárta a beszédtárgyat. Pali többet nem erőszakolta a barátkoztatást.
                  De nagyon gyakran emlegette Lipcseyéket. Járt hozzájok, legalább több ízben
                  emlegette, hogy együtt volt velök. Mindig volt valami jóízű vidéki története,
                  amelyet így kezdett el: „hallgassa csak, mit mesélt az öreg Lipcsey”.</p>
               <p>Az ősszel együtt aztán a színházi élet is elkezdődött. A Művészeti Színház új
                  darabra készült ugyan, de a Pali darabja tovább is műsoron maradt. A
                  száznegyvenegyedik előadással kezdték az idényt. S az első kommünikék
                  megemlítették, hogy „a bécsi burgszínház a tél folyamán fogja a diadalmas magyar
                  darabot bemutatni, amely ezzel elindul világhódító körútjára, hogy mindenütt a
                  magyar tehetséget hirdesse. A megnyitó előadás jegyeit már árusítja a Művészeti
                  Színház elővételi pénztára”. Egy másik lap pedig feltűnő betűkkel szedett
                  közleményben azt adta hírül, hogy a „Művészeti Színház megszerezte Detky Pál, a
                  kiváló író új színpadi művét, amelynek a Zöldszemű Szörnyeteg a címe”.</p>
               <p>- Mit olvasok, drágám, az ujságban? Megvan a darabja? Ez lehetetlen.</p>
               <p>- Egy betű sincs belőle, csak a vázlat, amit már ismer. Minden mondatot maga fog
                  először látni, ez természetes. Már csak babonából is ragaszkodnám ehhez, ha egyéb
                  okom nem volna. De van.</p>
               <p>- Mikor kezd dolgozni?</p>
               <p>- Megvárom, míg az angolok lezajlanak. Aztán nekifogok.</p>
               <p>- Miféle angolok?</p>
               <p>- Hiszen mondtam, szívem. Illetve írtam. Reginald Randolph, az a híres londoni
                  színész, jön a feleségével. Az angol nyers fordítást már megkapták. Azt hallom,
                  nagyon tetszik nekik. Itt megnézik, hogyan fest színpadon a dolog. A londoni
                  bemutató valószínű. Ó Istenem, nem is merem hangosan mondani: ha maga oda
                  kijöhetne... Tudom, tudom, a gyász. Nem szóltam semmit. Szóval tíz nap mulva
                  jönnek és itt töltenek egy-két napot. Innen Prágába mennek valami cseh darabot
                  nézni. Én tehát majd elkalauzolom itt őket, s ha elmentek, nekifekszünk a
                  munkának. Előre megmondom, hogy sok dolgot fogok adni magának. Minden mondatot
                  háromszor meg fogunk rágni.</p>
               <p>- Szép lesz. Előre örülök neki. Gondolkoztam én is róla. Csakugyan szép téma. Aki
                  hűtelen, az ettől féltékeny lesz és tönkremegy a saját bűnében. Csak kár, hogy a
                  vége szomorú...</p>
               <p>- Magdolna, - vágott közbe a férfi, - már maga is kezdi! A színháziak már
                  macerálnak, hogy „happy end” kell. Hallott ilyet? Ezt a témát fejezzem be
                  hejehujával és eljegyzéssel? Meg kell őrülni. És most maga is. Hát vegye
                  tudomásul, hogy a happyendet lefoglaltam magánhasználatra. Nekünk. Esedékes
                  hatvan év mulva, mikor végelgyengülésben egyszerre fogunk meghalni, ugyanabban a
                  pillanatban. Kézenfogva. Drága. Mondja, hogy szeret. Ma még nem mondta.</p>
               <p>Tíz nap mulva megérkezett a világhírű Reginald Randolph Budapestre. Vele jött a
                  felesége, akiről köztudomású volt, hogy házassága előtt a Ziegfeld-görlök sorában
                  működött. Most már színpadi szerepeket játszott, amelyeket férje erőszakolt ki
                  számára. Igen gyenge színésznőnek számított, de annál szebbnek. A pesti lapok tele
                  voltak velök. Minden ujság beszélgetést folytatott a házaspárral, nyilatkoztak
                  hasábszámra. A Színházi Élet külön számot adott róluk. S a képeken mindenütt ott
                  szerepelt Detky Pál is.</p>
               <p>- Milyenek? - kérdezte Magdolna, mikor együtt voltak.</p>
               <p>- Nagyon kedvesek, csak már sokallom őket. Reggeltől estig, sőt reggelig
                  mindennap, ez sok. A férfi nagyon okos ember, nagyon tehetséges és komoly.
                  Jobbfajta londoni úriember, kitünő formái vannak. Jó jelenség, az arcán hordja,
                  hogy nagy művész. Az asszony viszont olyan csacsi, hogy az embernek eláll a
                  lélegzete. Viszont úgy zsibong benne a jókedv, mintha folyton felrobbanni
                  készülne. Minden ok nélkül folyton nevet, dühösen táncol, és úgy iszik, mint a
                  kefekötő. Amellett káprázatosan szép. Tulajdonképpen nagyon kedves.</p>
               <p>- Phil azt mondja, hogy ha ez az ember eljátssza a darabot, akkor maga gazdag
                  ember. Ő még Richmondban látta vendégszerepelni. Azt mondja, hogy ez a legnagyobb
                  művész, akit látott.</p>
               <p>- Körülbelül igaza is lehet. Én mindenesetre lelkiismeretesen szórakoztatom őket.
                  Túlságosan hozzám is szoktak. És nincs senki, akire rásózhatnám őket. Holnapután
                  Mikeséknél vagyunk.</p>
               <p>- Tudom, igen. Udvariasságból nekem is telefonáltak, de tudták, hogy nem
                  mehetek.</p>
               <p>- Milyen kár. De ez csakugyan nem magának való. Utána egész biztosan lokálba
                  megyünk. Már egy kis vagyont elköltöttem rájuk. De az asszony legalább
                  kijelentette, hogy soha életében sehol így nem mulatott.</p>
               <p>- Csakugyan olyan szép?</p>
               <p>- Olyan szép, hogy az ember ül, nézi és nem hiszi el. Akkor aztán mond egy olyan
                  égbekiáltó butaságot, hogy égnek mered a hajam. Körülnéz, látja a hatást, és azt
                  mondja: „Yes, yes, I know, it was a nonsense”. És akkorát kacag, hogy a poharak
                  megcsördülnek.</p>
               <p>- Egy angol hölgy? Csodálom.</p>
               <p>- Az asszony nem angol. Amerikai. Ugy is beszél. A férje állandóan javítja a
                  kiejtését. Azon is kacag. De én nem kacagok azon, hogy ő akarja a királyné
                  szerepét. Már nekem is szólt. Kínos zavarban voltam. Most mondja meg, mit
                  csináljak. A nő, mint hallom, színpadon rémes. És éppen Izabella alakjára képzelje
                  el ezt a pezsgőző és duhajkodó libát, akit leírtam. Elképpesztő. Viszont döntő
                  hatással van az urára, aki még nem mondott igent. Habozik. Mondhatom, nagyon nagy
                  bajban vagyok. Vigasztaljon egy kicsit és csókoljon meg...</p>
               <p>Reginald Randolph három napra tervezett budapesti tartózkodása kitolódott egy
                  hétre. Akkor pedig az történt, hogy az asszony semmi áron nem akart Prágába menni.
                  Kijelentette, hogy ő itt remekül mulat, ilyen város több nincs. A férje menjen
                  csak egyedül Prágába és jőjjön érte vissza. Mindezt Pali beszélte el szerelmének
                  telefonon. Ugy volt, hogy Pali felmegy az Andrássy-útra teára, mert már rég nem
                  volt ott, és Klára erősen követelte. Most azonban le kellett mondania. Az angol
                  vendéget valami divatbemutatóra kellett kísérnie.</p>
               <p>- Na de aztán nemsokára szabadon lélegzem, - mondta, - Randolph holnapután érkezik
                  és mindjárt tovább utaznak Bécsbe. Holnap van még az utolsó munkanapom.</p>
               <p>- Mit csinál vele?</p>
               <p>- Elviszem Mezőkövesdre népviseletet nézni. Ugyis vasárnap van. Már elkértem a
                  Márton Jenő kocsiját. El szabad akkor jönnöm kedden délután teára?</p>
               <p>- Örömmel látjuk. Klári már majd lenyúz magáért. Viszontlátásra.</p>
               <p>- Addig még telefonálok. Kezét csókolom.</p>
               <p>Vasárnap délután Máminak kimenője volt. Meg szándékozott látogatni erdélyi
                  rokonait, akik előbb waggonlakók voltak a nyugati pályaudvar egy sínpárján, később
                  nagynehezen valami Mátyásföldi barakkokban kaptak elhelyezést. Mámi tehát odaállt
                  Magdolna elé és kérte a másnapi bevásárlási pénzt, hogy késő hazajövetelekor
                  úrnőjét ne zavarja. Magdolna ment a táskája után, hogy kivegye belőle a kis
                  vasláda kulcsát. Aprópénze éppen fogytán volt, bankót kellett váltania. De a
                  kulcsot nem találta a táskában. Meglepődött. Hova lehetett az a kulcs?</p>
               <p>- Csak menjen el pénz nélkül, Mámi, nem találom a kulcsomat. Majd megkeresem és a
                  pénzt kiteszem a konyhaasztalra, ott meg fogja találni.</p>
               <p>A kulcs dolga nagyon aggasztotta. Kitette maga elé a kis vasládát és tehetetlenül
                  nézte. Abban volt a készpénze, takarékkönyve, ékszere. Ha valami tolvaj
                  megfoghatatlan módon kilopta a táskából a kulcsot, akkor lehet, hogy a vasláda már
                  üres. Vasárnap délután nem tud lakatost hivatni. Hova tűnhetett a kulcs?
                  Visszament gondolatban a nap egész történetére: hol volt a táska, mikor volt
                  utoljára a kezében, hova tette, honnan vette fel. Nyomozó gondolkozásában így
                  jutott vissza az előző nap délutánjáig. S akkor csettintett az ujjával. Eszébe
                  jutott, hogy tegnap délután a Visegrádi-utcában kiürítette táskája tartalmát az
                  éjjeli szekrény lapjára, mert keresett valamit, ami sehogysem akart előkerülni.
                  Akkor aztán visszarakta az összes holmit a táskába. Kétségtelen, hogy a kulcs ott
                  maradt. Azt elnézésből nem tette vissza. Azonnal telefonálni akart Palinak, de
                  eszébe jutott, hogy az Mezőkövesden van az angol hölggyel. Már pedig arra a
                  kulcsra okvetlen szükség van, Máminak holnap reggel vásárolnia kell. A havi
                  fűszerszámlát is holnap fizetik. De meg is kell bizonyosodni arról, hogy ott
                  maradt-e a kulcs csakugyan az éjjeli szekrényen. Mert ha nem, akkor lehet, hogy
                  ellopták. El kell tehát mennie a Visegrádi-utcába. A lakáshoz megvan a kulcsa, oda
                  minden nehézség nélkül be tud osonni. Aztán rögtön hazajön a kulccsal.</p>
               <p>Philt és Klárit elküldte moziba, hat órai előadásra, annyi aprópénze még volt. Még
                  arra is futotta, hogy miután ők elmentek, gyorsan lesiessen és kocsit vegyen. A
                  kocsit váratni fogja a Visegrádi-utcában és rögtön visszajön vele. Ahogy
                  elhelyezkedett az ülésen, még örülni is tudott a kellemetlenségnek. Most lesz
                  először abban a fészekben egyedül. Furcsa lesz. Milyen tréfát lehetne csinálni
                  Palival, milyen jelet otthagyni? Cédulát mindenesetre, néhány szóval, hadd
                  csodálkozzék, ha megtalálja. De mit kellene ráírni? Megvan. „Ki volt itt, ki járt
                  itt? Kinek a szíve maradt itt.” Aláírás nélkül. Nagyon mulatságos lesz.</p>
               <p>A kocsiból már gyakorlottan szállt ki és berohant a kapualjba. Elővette táskájából
                  a lakáskulcsot. S egyszerre visszahőkölt. A kulcs nem ment bele a zárba. Kezének
                  mozdulata megérezte, hogy már van kulcs abban a zárban. De belülről. S ugyanekkor
                  tisztán hallotta, hogy odabent egy női hang elsikoltja magát. A sikoltást hosszú
                  csend követte.</p>
               <p>Magdolna kihúzta a maga kulcsát a zárból és nekidőlt a falnak. Az a különös érzése
                  volt, hogy ereiből kimegy a vér. Egész testében remegett. Egyszerre észbekapott,
                  hogy ott áll a folyosón, valaki megláthatja álldogálni, összeszedte magát, sarkon
                  fordult és kibotorkált a kocsihoz. Gyorsan beült, de csak annyit tudott
                  mondani:</p>
               <p>- Várjon még.</p>
               <p>És ott ült a kocsiban, mint akit doronggal fejbeütöttek. Szeme égett, de
                  könnytelen volt. Pali odabent van és nem egyedül. Nő sikoltotta el magát a kulcs
                  zörgésére. A házak támolyogni kezdtek az utca két oldalán. Nem, nem elájulni, csak
                  most nem. Azonnal telefonálni. Felhívni a fészek titkos számát.</p>
               <p>- Halló! Álljon meg valahol, ahonnan telefonálni tudok. Gyorsan.</p>
               <p>A kocsi elindult. Telefonálni? Minek most már. Pali jól tudja, hogy ő járt ott,
                  másnak a lakáshoz nincs kulcsa. Mindennek vége. Szerelemnek, hozzátartozásnak,
                  boldogságnak, örömnek, mindennek.</p>
               <p>- Halló. Mégis menjen csak vissza az Andrássy-útra. Siessen.</p>
               <p>Kifizette a kocsit. Felment a teljesen üres lakásba. Lecsapta a táskát az
                  asztalra. Leült. Most mi van? Megcsalták. Kulcsa talán abban a pillanatban zördült
                  meg, mikor kedvese odahajolt ahhoz az ismeretlen nőhöz és... Borzasztó. Undorító.
                  Egész testében megrázkódott. Úgy reszketett, mint akin villamos áramot vezetnek
                  keresztül. Ki lehet az a nő? Eh, akárki. Tökéletesen mindegy. Mint ahogy Palinak
                  mindegy. Női test. Meg lehet ölelni. Örülni lehet neki. Felugrott, kiment a
                  konyhába. Citromot keresett, azt pohár vízbe csavarta és megitta, mert erős
                  hányinger lepte meg. Aztán visszament és igyekezett erőt venni magán. Detky Máriát
                  akarta felhívni. Nyúlt a kagylóért, de annyira reszketett a keze, hogy
                  visszatette. Várt még. Végre érezte, hogy most talán menni fog.</p>
               <p>- Halló, itt Meszlényiné beszél. Te vagy az, Mária?</p>
               <p>- Igen, én vagyok. Halló, drágám, milyen kedves, hogy telefonálsz.</p>
               <p>- Kérlek, sürgősen beszélnem kellene a bátyáddal.</p>
               <p>- Jaj, drágám, ő még reggel elment autóval vidékre. Azt mondta, hogy késő délután
                  jön haza, aztán megint rögtön elmegy. Mit mondjak neki, ha megjön?</p>
               <p>- Hogy legyen olyan szíves és azonnal hívjon fel. Itthon vagyok és várom a
                  telefonját.</p>
               <p>A telefont bevitte a fürdőszobába. Ha a hívás akkor szólal meg, mikor Phil és
                  Klári már itthon vannak, ne kelljen feltűnően kivinnie. Aztán megint leült, mert
                  halálos fáradtnak érezte magát. Képzeletében kínzó elevenséggel és szabatossággal
                  rajzolódtak és rajzottak az elviselhetetlen képek. Folyton Pali tolakodott
                  gondolataiba, ahogy átölel valakit, ahogy szája az idegen szájat keresi, ahogy az
                  a nő boldogan felsóhajt az ölelés erejétől. Rettenetes, rettenetes. Fejét rázta,
                  vonaglott, mindenáron ki akarta kergetni magából ezeket a képeket, amelyek
                  elviselhetetlenül gyötörték és olyan nyögést szorítottak ki belőle, amilyet
                  kínzott állatoktól hallani. Sírni még most sem tudott. Mintha az a földrengés,
                  amely belülről rázta, eltorlaszolta volna könnyeit. „Csak még ne jöjjenek, csak
                  még ne jöjjenek”, - ismételgette magában hebegő és kerge módon. Ha most Phil és
                  Klári betoppannak, iszonyú lesz erőt vennie magán.</p>
               <p>Ekkor megszólalt a telefon. A Pali hangja. Vidáman, nyugodtan.</p>
               <p>- Mi az, drágám? Csak nincs valami baj?</p>
               <p>- De Pali... még maga kérdezi... ez a képmutatás, ez már embertelen...</p>
               <p>- Angyalom, én nem tudom, miről beszél. Ebben a pillanatban jöttem meg
                  vidékről.</p>
               <p>- Az Isten szerelmére, hiszen egy jó félórával ezelőtt rajtakaptam magát. Magának
                  nővendége volt a Visegrádi-utcában! Ne kínozzon most ezzel a vakmerő...</p>
               <p>Most tört ki belőle a zokogás. A mondatot abba kellett hagynia. Belezokogott a
                  telefonba.</p>
               <p>- Angyalom, - szólt a nyugodtnak hallatszó válasz, - itt valami furcsa félreértés
                  van. Vegyen erőt magán és mondja el nyugodtan. Maga járt a Visegrádi-utcában?</p>
               <p>- Igen. Ott hagytam tegnap a széfem kulcsát. Azért mentem el. De nem tudtam
                  bemenni, mert belülről be volt zárva, mert maga...</p>
               <p>A zokogás ismét elöntött mindent.</p>
               <p>- Hallgasson ide, Magdolna. Azonnal üljön kocsiba és menjen oda. Én is odamegyek.
                  Ezt tisztázni kell. Nem, nem, ne is mondjon semmit. Azonnal indúljon, én is
                  azonnal indúlok. Most leteszem a kagylót.</p>
               <p>Magdolna megfordult maga körül. Szétnézett. Topogott egy helyben. Aztán mégis csak
                  elindúlt. A földszinten becsengetett a házmesterhez. Pénzt kért kölcsön. Mert
                  megfordult a fejében, hogy most már nincs pénze kocsira. Palitól kellene kérnie.
                  Ebben a helyzetben. A lakáskulcsot átadta a házmesternek, hogy figyelje a
                  hazatérő Kláriékat. Aztán kisietett. Megint kocsiba ült. „Őrület, - gondolta
                  magában, - jövök-megyek ezen az útvonalon, mint egy eszeveszett”. De miért olyan
                  nyugodt ez az ember? Hogyan lehet ezt megfejteni?</p>
               <p>Pontosan egyszerre érkeztek a ház elé. És most történt először, hogy együtt mentek
                  be a kapun. De Magdolna olyan izgatott volt, hogy erre most nem gondolt. Pali
                  előre lépett a keskeny folyosón, a maga kulcsával ajtót nyitott és felkattantotta
                  a világítást. Körülnézett. Megcsóválta a fejét.</p>
               <p>- Itt csakugyan járt valaki. Üljön le, azonnal kiderítek mindent.</p>
               <p>Kisietett. Hallani lehetett, ahogy a tőszomszédságban becsenget a másik ajtón. Az
                  volt a főbérlő saját bejárata. Hallani lehetett azt is, ahogy ajtót nyitottak
                  neki, s ahogy aztán ez az ajtó becsukódott utána. Magdolna várt. A kulcsot eszébe
                  sem jutott keresni. Kedvese különös nyugalmán sem tudott gondolkozni, agya
                  túlságosan fáradt volt az izgalomtól. Csak ült ott bódult kábulatban és várt. Némi
                  idő elteltével Pali visszatért. Izgatottan. De nem lehetett tudni, vajjon ez új
                  izgalom-e, vagy eddig elpalástolt és most szabadjára eresztett izgalom.</p>
               <p>- Csinos dolog, mondhatom. Magának nem akartam szólni, de már eddig is
                  gyanakodtam, hogy a háziasszony a hátunk mögött értékesíti ezt a lakást. Most már
                  biztos. Rátámadtam, mindent megvallott. Mivel tegnap közöltem vele, hogy ma
                  vidéken leszek, csináljon részletesebb takarítást, azt gondolta, hogy nyugodt
                  lehet. De meg is mondtam neki a magamét. Sajnos, más fészket kell keresnünk. Most
                  mondja csak el, hogyan történt ez a maga délutáni látogatása.</p>
               <p>Magdolna kábulata ideges és tevékeny gyanakvássá változott. Nézte a férfit, aki
                  most már nem volt nyugodt, sőt nagyon is mutatta izgalmas bosszúságát. Fejét
                  csóválta, hmgetett, kezével haragosan a levegőbe csapott.</p>
               <p>- Most ne maga kérdezzen, - mondta Magdolna, - most én kérdezek. Szóval maga azt
                  állítja, hogy az imént érkezett.</p>
               <p>- Azt. A nőt hazavittem a szigetre, letettem, aztán hazamentem. Mária azzal
                  fogadott, hogy maga sürgősen keresett. Rögtön telefonáltam.</p>
               <p>- Igen. Tehát ha itt egy párocskát találtam, azok idegenek voltak.</p>
               <p>- Mondom. A háziasszony már meg is vallotta. Tudta, hogy ma nem leszek Pesten,
                  visszaélt a helyzettel. Nyilván nem először.</p>
               <p>- Tudta tegnap este óta. És azóta gyorsan szervezett ilyen átmeneti lakókat?</p>
               <p>- Azt már én nem tudom, hogyan csinálta.</p>
               <p>Magdolna erősen gondolkozott. A férfit figyelte. Az le s fel járt. Arcát csak
                  profilból látta most. És ez az arc most még inkább gyerekre emlékeztetett, mint
                  máskor. De most rossz gyerekre. Hazug gyerekre, aki konokul tagad. „A lelke mélyén
                  tisztességes ember, - gondolta Magdolna, - nem tud hazudni, az arcán minden
                  meglátszik.”</p>
               <p>- Mondja csak, Pali, telefonálhatok én most, ahova akarok? És kérdezhetek, amit
                  akarok?</p>
               <p>- Természetes. Parancsoljon.</p>
               <p>Magdolna nyúlt a telefonkönyvért. Idegesen remegő kézzel fellapozta. Kikereste a
                  Művészeti Színház számai közül a portást. Felhívta.</p>
               <p>- Halló, a portás?... Halló, én a Detky Mária úrhölgy megbízásából beszélek...
                  Halló, a kisasszony nagyon izgatott a bátyja miatt, mert még nem jött meg. Nem
                  tudja, kérem, mi van a Márton igazgató úr kocsijával? Megjött már?... Halló,
                  tessék? Délután háromkor megjött... igen... Köszönöm.</p>
               <p>Letette a kagylót. Ránézett Palira, aki most szemközt állott vele, sápadtan,
                  szemében a rajta kapottság rémületével. Magdolna nem szólt semmit. Felállt és
                  odament az éjjeliszekrényhez. Ott csakugyan megtalálta a kulcsot. Betette
                  táskájába.</p>
               <p>- Isten áldja meg, Pali.</p>
               <p>Elindult kifelé. A férfi utána szólt.</p>
               <p>- Vége?</p>
               <p>- Vége, - felelte ő csendesen, - és nagyon kérem, ne telefonáljon, ne írjon, ne
                  jöjjön el.</p>
               <p>- Én ebbe bele fogok pusztulni, - mondta a férfi fejét lehorgasztva, alig
                  hallhatóan.</p>
               <p>- Ez csak frázis, drágám. Ha meg tudott csalni, akkor nem fog belepusztulni.</p>
               <p>A férfi vállat vont és hallgatott. Állt mozdulatlanul. Magdolna nem bírt elmenni.
                  Visszafordult és beljebb jött.</p>
               <p>- Mondja, kérdezek valamit. Most már csak kiváncsiságból. Hogyan volt erre
                  képes?</p>
               <p>- Férfi vagyok, - felelte az.</p>
               <p>- Ezt nem értem. Várjon csak, kérem, ráér most maga? Mert ha van még egy
                  negyedórája, leülök. Nekem ugyan nagyon kellene sietnem, de mivel most beszélünk
                  az életben utoljára, szeretnék legalább magyarázatot kapni. Hogy férfi, az nem
                  felelet. Hát hű férfi nincs? Aki férfi, az nem tud szeretni valakit?</p>
               <p>Detky Pál fáradtan leült a díványra és kezébe temette arcát. Nem felelt.</p>
               <p>- Feleljen, kérem. Mondja meg azt is, hogy mióta nem szeret. És miért nem mondta
                  meg, hogy nem szeret? Hiszen megigérte.</p>
               <p>A férfi mély lélegzetet vett.</p>
               <p>- Kérem, elmondok mindent. Hogy mi fog történni velem és mi lesz magával és mi
                  lesz köztünk, azt nem tudom. Egyet tudok: mélységes alázatot és megbánást érzek
                  maga előtt. Fájdalmat okoztam magának, aki ezt nem érdemelte meg. Mentség erre
                  nincs. Nem is mentegetni akarom magam. Az úgyis hiábavaló volna. Hanem meg akarom
                  magyarázni, hogy itt mi történt.</p>
               <p>- Tessék. Hallgatom.</p>
               <p>- Én magát úgy szerettem, ahogy az első igazi szerelemmel szerethet valakit az
                  ember. Amit régi beszélgetéseinkben földi szerelemnek neveztünk, azt talán éppen
                  most kínos emlegetnem, de úgy éreztem, hogy ha férfit és nőt valaha egymásnak
                  teremtett az Isten, mi ketten vagyunk azok. Amit pedig égi szerelemnek neveztünk,
                  az a legszebb és legtöbb volt számomra. Soha senkivel így nem tudtam beszélgetni,
                  soha senki előtt így ki nem nyitottam magam. Igazán szerelmes voltam. Amennyire
                  ember képes lehet. Gondolatban sem vétkeztem a hűség ellen, feltétlen és teljes
                  testi-lelki odaadást éreztem. Ugyanazt kivántam érte cserébe. De ugyanakkor
                  tudtam is, hogy ez kivihetetlen. Maga nem lehetett annyira az enyém, mint én a
                  magáé. A gyerekei miatt. De ezt rendjén valónak találtam. Elvégre épeszű ember
                  vagyok. Nem kívánhattam, hogy a gyerekeit vesse ki a lelkéből énmiattam. És a
                  gyerekeket szívből szerettem magam is. Parancsol?</p>
               <p>- Nem, nem, nem szakítom félbe. Majd a végén mindenre felelek.</p>
               <p>- Szóval, elintéztem magamban, hogy én teljesen oda tudom adni a szívemet, a maga
                  szívében azonban hely kell a két gyereknek is. Boldog voltam. Akkor jött a Pocok
                  betegsége, amely egybeesett az én nagy sikeremmel. Azt a kisfiút én nagyon
                  szerettem. Maga nem is vett akkor észre valamit. Azt, hogy míg Pocok beteg volt,
                  nem cigarettáztam. Talán gyerekesen hangzik, de mikor az első hír jött, hogy Pocok
                  rosszul van, fogadalmat tettem aggódásomban, hogy amíg a gyerek meg nem gyógyul,
                  addig nem gyujtok rá. Meg is tartottam. Mikor már megmondta nekem a tanár, hogy
                  Pocok menthetetlen, akkor sem nyúltam cigarettához. Valami csodát vártam. Akkor
                  gyujtottam rá először, mikor Bodót levittem a Pocok halálos ágyától. Bementem egy
                  kávéházba cigarettát venni. Az utcán sírva rágyujtottam.</p>
               <p>- Ezt köszönöm, - mondta Magdolna nedves szemmel.</p>
               <p>- Szóval, Pocok beteg volt, én pedig mindennap külön megdicsőültem, hogy író
                  vagyok és jó író vagyok. Ez volt a szerelmem mellett életem legnagyobb eseménye.
                  És egyiket sem közölhettem senkivel. A szerelmemről sem beszélhettem magával, a
                  mesterségemről sem. Tisztelnem kellett a maga szenvedését. Tiszteltem, de magamra
                  maradtam. Mindennapos életem apróságait nem közölhettem. Akkor már nem egy úton
                  jártunk, hanem két szétágazó úton. Egyre messzebb egymástól. Ha olykor megéreztem
                  ezt, szidtam magamat. De megéreztem. Később összekerültünk megint. De nagy
                  fájdalommal láttam, hogy nem eléggé kerültünk össze. Mindenáron igyekeztem
                  visszaélni magamat a mi gyönyörű közösségünkbe és összeolvadásunkba. Ehelyett
                  külön kellett nyaralnunk. Beláttam, hogyne: a jó hírneve, a leánya, a világ,
                  satöbbi. Beláttam. De éreztem, hogy megint két külön útra kerültünk. És akkor jött
                  egy buta eset, amelybe úgy estem bele, mint botló ember a gödörbe. Csak mikor már
                  utána voltam, akkor eszméltem rá kétségbeesve, hogy megcsaltam magát.</p>
               <p>- Sankt-Wolfgangban megcsalt?</p>
               <p>- Meg.</p>
               <p>- Ez fáj. Ez visszafelé megmérgezi az emlékeimet. Szóval, hazugságban élt velem
                  együtt már a nyár óta. Ez fáj. Bocsánat, hogy közbeszóltam.</p>
               <p>- Igen. Kétségbeesve eszméltem rá. Megtudtam magamról, hogy nem vagyok eléggé
                  szerelmes. Szerettem még mindig, de nem eléggé. Csalódtam. A saját érzésemben.
                  Addig tisztelni tudtam a saját érzésemet, megbecsültem és nem vétettem ellene. De
                  miután sajátmagam beszennyeztem, már nem tisztelhettem többé. A szerelmem
                  megszűnt tökéletes és földöntúli lenni. Rendes pesti tucatszerelem lett belőle.
                  Még mindig volt annyi, mint tíz más férfié együtt. De a csoda elrepült és én nem
                  tudtam többet megfogni. Hazugságban éltem magával, nagyon pontosan fejezte ki. Még
                  egy csalás már nem tette súlyosabbá ezt a hazugságot. Eddig tart, ami eddig
                  történt. De még nem fejeztem be. Maga az előbb azzal indult ki innen, hogy vége.
                  Ezt én nem tudom elhinni...</p>
               <p>- Bocsánat, - emelte fel Magdolna a hangját, - most már közbeszólok. Egy-két
                  dologra felelnem kell. Pocok két hónapig volt beteg. Ennyi ideig hagytam magára,
                  ahogy maga kifejezi. Miféle szerelem az, amely nem bír ki két hónap türelmet?</p>
               <p>- Kibírta. Hiszen nem vagyok vadember. De ezzel indult meg a folyamat,
                  amely...</p>
               <p>- Folyamat ide, folyamat oda, maga megcsalt engem. Egy esztendei szerelem után.
                  Megborzadok. Hát ez a férfiak szerelme? Egy életre szól és egy év múlva csődöt
                  mond? Hát mire számítson egy szerelmes asszony? Egy esztendőre egy élet
                  helyett?</p>
               <p>- Kérem, az élet nem olyan szigorú, mint maga. Férfiaknál az ilyesmi...</p>
               <p>- Micsoda? Hát nem maga mondta, hogy a szerelmet csak egyforma szabadságra lehet
                  építeni?</p>
               <p>- Nem ezt mondtam. Azt mondtam, hogy egy tisztult és emelkedett társadalomban
                  ennek így kellene lennie. De nem abban élünk. Én megmondom, hol a hiba. Ahogy ma
                  egy fiatalember felnő, ott a hiba. Serdülő korától hozzászokik a gondolathoz, hogy
                  a szerelmi ölelés csak jelentéktelen dolog, szórakozás, mulatságos negyedóra.
                  Átlagban tíz esztendeig ugy él ma egy fiatalember, hogy amit szentnek kellene
                  tartania, azt útszéli epizódnak kezeli. Én is így nőttem fel. Mit várhat egy ilyen
                  férfitól! Ha a szerelme egyetlen pillanatra meginog, nem olyan borzasztó dolog
                  elkövetnie azt, amit annyi éven át olyan könnyedén elkövethetett. Ha én
                  egyenlőségről beszélek, azalatt nem azt értem, hogy egy fiatal leánynak joga
                  legyen jobbra-balra ugrándoznia, hanem azt, hogy a férfi is tiszta szerelmi
                  nevelést kapjon, mert ennek a hiányát nagyon megkeserüli. Mint én most.</p>
               <p>Magdolna soká nem felelt. Aztán sírva fakadt és így szólt:</p>
               <p>- Ez rettenetes.</p>
               <p>- Mi rettenetes?</p>
               <p>- Hogy harminchároméves koromig nem tudtam, mi a szerelem. Maga megtanított rá.
                  Most már tudom. De miért kellett ilyen szennyes és barbár világban megtudnom?
                  Egyetlenegy esztendőért? Egész életemből egy esztendőért? Hát most már mit
                  csináljak a jóságommal, a hűségemmel, az odaadásommal, a gazdátlan vágyammal? Nem
                  látja, hogy milyen rettenetes kegyetlenséget művelt velem? Én magát derék és jó
                  embernek tartottam. Most iszonyodva látom, milyen kegyetlen.</p>
               <p>- Nem, én nem vagyok kegyetlen. Én csak olyan vagyok, mint a többi férfi.</p>
               <p>- De igen, kegyetlen is. Ahogyan a gyereket tudnak kegyetlenek lenni. Jeunesse n’a
                  pas de pitié! Kegyetlen és felelőtlen!</p>
               <p>- Éppen felelőtlen nem szeretnék lenni. Nincs nagyobb vágyam, mint minden erőmmel
                  jóvátenni, amit...</p>
               <p>- Bámulok magán, drágám. Milyen szavakat használ. Mit lehet itt jóvátenni? És
                  mivel? Én most ezen az ajtón ki fogok menni a maga életéből. Megcsalatottan, a
                  lelkem mélyéig megrendülten, az életből kiábrándultan. Tudja, hány éves vagyok?
                  Harmincöt. És maga miatt nem szerethetek többet az életben.</p>
               <p>A férfi most közelebb húzódott. Megfogta a kezét. Magdolna azonnal elrántotta.</p>
               <p>- Nem, nagyon kérem, ne érjen hozzám. Ezt most nem tudom elviselni.</p>
               <p>- Belátom. Hát majd elmondom így, amit akarok. Azt mondja, hogy miattam nem
                  szerethet többet az életben. Nézze, próbáljuk meg mégegyszer. Ne ingassa ilyen
                  hevesen a fejét. Én most nagy leckén megyek keresztül. Higyje el, ez megtisztít
                  engem. Itt állunk egy megtiport, elnyomorított szerelemmel. Próbáljuk meg
                  kigyógyítani, nevelni, megtartani. Én nem tudom magát nélkülözni. És majd
                  meglátja, hogy maga sem tud engem...</p>
               <p>- Nem, drágám, ennek vége. Ha tíz esztendeig gyöngéden és hűségesen várná
                  mellettem, hogy begyógyuljon az a rettenetes döfés, amit most kaptam az élettől,
                  tíz esztendő mulva is azt mondanám magának, amit most: elájulnék az irtózattól, ha
                  megcsókolna. Nem tehetek róla, így születtem. Jobb, ha nem látjuk egymást többé.
                  Rettenetesen fáj ezt kimondani, de hazudnám, ha nem mondanám ki.</p>
               <p>- Hát nem látjuk egymást? Hát a barátságát is megtagadja tőlem? Ellenségek
                  lettünk?</p>
               <p>- Nem lehetek barátja. Mert még mindig szeretem. Ne kívánja tőlem, hogy kínozzam
                  magam.</p>
               <p>- Kérem, Magdolna, tegyen meg valamit nekem. Nincs jogom kérni semmit, jól tudom.
                  Mégis kérem valamire: ne mondja ki az utolsó szót...</p>
               <p>- Már kimondtam. Ha valaha szeretett, nem ír, nem jön és nem telefonál. Az én
                  Istenem vezérelje.</p>
               
            </div>
            <div type="chapter">
               <head>
                 XII.
               </head>
               <p>Az első napok nem fájtak olyan nagyon. Mint aki puskagolyót kap a csontjába:
                  először csak az ütést érzi. A fájdalom később jön. Jött is. Magdolna úgy érezte,
                  hogy embertelenül szenved. Philnek és Klárinak azt hazudta, hogy valami hűlés van
                  a derekában, sokat kell feküdnie. És úgy töltötte óráit, fekve a diványon,
                  szakadatlanul gyötörve önmagát fájdalmával. Valami különös ösztön azt követelte
                  tőle, hogy megcsalatásának fájdalmát újra és újra átélte. Mint a rossz beteg, nem
                  fért a sebtől, folyton rátapintott és fájatta. Végigélte azt az élményt százszor
                  is: mikor ott állt az ajtó előtt a kulccsal a kezében, motoszkált, s bentről a női
                  sikolyt hallotta. Aztán azzal kínozta magát, önmagának vad ellensége gyanánt, hogy
                  elképzelte százféleképpen, hogyan omlottak egymás karjaiba Detky Pál és Nymwegen
                  grófné az osztrák hegytető kis szállójában, és hogyan ölelték át egymást Detky Pál
                  és az angol színész felesége. Sőt számtalanszor az a gondolat kisértette, hogy még
                  egy utolsó beszélgetésre szólítja fel a férfit és részleteket követel tőle.
                  Pontos, aprólékos részleteket. Hogy még nagyobb fegyvertára legyen kínozni
                  magát.</p>
               <p>De nem tette. Erős maradt. Detky Pál pedig nem jelentkezett, nem írt és nem
                  telefonált. De elérkezett a halottak napja. Mikor Phillel és Klárival kiment a
                  Pocok gondosan ápolt sírjához, nagy koszorút talált rajta. Szalagján: „Pali
                  bácsi.” Ettől külön szemébe szökött a könny.</p>
               <p>- Mama, miért nem jön Pali bácsi? Igazán nem szép tőle. Én fel fogom hívni, hogy
                  Pocokról beszélgessünk vele.</p>
               <p>- Azt nem szabad, kislányom. Valószínüleg dolgozik, az új darabját írja. A
                  legnagyobb illetlenség ilyenkor zavarni.</p>
               <p>Klári nem felelt. De arcán látszott, hogy nem nyugszik meg anyja álláspontjában.
                  Aztán november közepén megjelent könyvalakban a Kolumbus-darab. Magdolna a kései
                  könyvkiadás minden részletét ismerte, a szerző sokat magyarázta neki elvi vitáit a
                  színház igazgatójával és a kiadócéggel. Arról is beszéltek, hogy az első példány,
                  amely a gépből kikerül, a Magdolnáé lesz. Most újságból tudta meg, hogy a könyv
                  megjelent. És pedig nem eddigi újságjából. Napilapot változtatott. Nem bírta ki a
                  Detky-cikkeket minden héten négyszer. Számára ezek kisértetiesen közvetlenek
                  voltak: a nyomtatott sorok közül az író hangját hallotta és tekintetét látta.</p>
               <p>A könyv megjelent, de ő nem kapott példányt. Detky Pál engedelmeskedett a
                  tilalomnak, nem jelentkezett a könyvvel sem. Ő még aznap bement egy könyvesboltba
                  és megvásárolta. Otthon fellapozta s az első oldalon ezt az ajánlást találta:
                  „Toledo emlékének.” Ez szívébe nyilallott. Az ajánlás valószínüleg már a nyomdában
                  volt, mikor ők szakítottak. Kitépni már nem lehetett. S most úgy hatott, mint
                  hirtelen felbukkanó kisértet a múltból. Elfogódva lapozott tovább. Pillantása
                  mondatokra esett, amelyek még a Visegrádi-uccából csengtek a fülébe. Nem bírta ezt
                  sem. Letette a könyvet és gyengeséggel vádolta magát, hogy megvette.</p>
               <p>Pár nap múlva Szász Elemérrel találkozott az uccán. Az író hangos és kitörő
                  örömmel köszöntötte. Meg is állott. Ő is megállt, hogy udvariatlan ne legyen.</p>
               <p>- Nagyon jól esett a részvéte annakidején, kedves Szász. Irásban megköszöntem,
                  most megköszönöm élőszóval is. Hogy van?</p>
               <p>- Csókolom a kezeit, vagyogatok. Magát bezzeg nem látni sehol, bárónő. Éppen a
                  minap emlegettük Mikeséknél. Nagyon érdekes este volt, szenvedélyes viták voltak.
                  Pali úgy összeveszett Nymwegen grófnéval, hogy olyat ritkán hallottam.</p>
               <p>- Úgy. Detkyt is régen láttam. Mit tud róla, hogy van?</p>
               <p>- Még mindig remete. Én is alig találkozom vele. Engem különben megcsal. Van egy
                  új barátja, valami öreg kúriai bíró, azt jobban szereti, mint engem. Sokat jár
                  hozzá.</p>
               <p>- Igen. És maga? Dolgozik valami érdekeset?</p>
               <p>- Dolgozom, de nem tudom, érdekes-e. Bohózatot írok. Én magam remekül mulatok
                  vele, írás közben a könnyem csorog a röhögéstől. Remélem, a báróné is fog nevetni
                  rajta.</p>
               <p>- Én, sajnos, nem járok színházba. A Detky darabját sem láttam, pedig érdekelt
                  volna. Hát Isten áldja, kedves Szász, örülök, hogy láttam.</p>
               <p>Pedig nem örült, hogy látta. Mert ez megint felkavart benne sok mindent, ami már
                  lassan csillapodni kezdett. Pali tehát sűrűn jár Lipcseyékhez. Amit előre lehetett
                  látni. Ha bánkódik, természetesen ott keres vígasztalást, ahol az a
                  legkellemesebb. Az a fiatal asszony szép és okos. És nyilván egyik oka annak, hogy
                  a dolgok így végződtek. Mert Pali, ha másutt rájött arra, hogy a földi szerelmet
                  nemcsak egyetlen helyen lehet megtalálni, ennél a Stummernénál rájött arra, hogy a
                  női szépség és a női okosság varázsát hasonlóképpen megtalálhatja másutt is.
                  Meszlényi báróné megszűnt csoda lenni. Egekig lobogó üdvözülés helyett viszony
                  lett belőle. Az üdvözülés meg nem csalható és el nem szakítható. A viszony igen.
                  De ebből más is következik. Detky Pál viszonyban élt, ő üdvösségben. Tehát Detky
                  meggyógyulhat. Ő soha.</p>
               <p>Nemsokára nagy meglepetés érte a házat. Bodó, aki Pocok halála után sem tudott
                  többé az Andrássy-úti otthontól elszakadni, egy decemberi napon elébe állt és a
                  hagyományos torokköszörülés után közölte vele, hogy Philt elveszi feleségül.
                  Magdolna ámulva nézett rá a szeplős, ádámcsutkás vőlegényre. Átkiáltott a másik
                  szobába.</p>
               <p>- Phil, come in, please. Igaz ez, amit hallok? Ez aztán meglepetés.</p>
               <p>A szemérmesen zavart ara csak bólogatott a fejével. Magdolna egy öleléssel
                  egymáshoz karolta őket. Klári, aki nyilván a közelben settenkedett, máris
                  odapattant.</p>
               <p>- Mama, ezt te nem vetted észre? Na hallod! Én már régóta tudom.</p>
               <p>- Szegény Pocok, - sírta el magát Phil, - ha ezt megérhette volna.</p>
               <p>Ez a csodálatos frigy új helyzet elé állította őket. Philt, az aranyat érő Philt,
                  nem lehetett pótolni. Reménytelen vállalkozás lett volna olyan nőt keresni, akinek
                  tanárnői oklevele van és Klárival a középiskolai anyagot át tudja venni, amellett
                  páratlan odaadással végzi a szobalánynak való munkát. Anya és leánya hosszasan
                  tanácskoztak erről. S abban állapodtak meg, hogy Klári nyilvános leánygimnáziumba
                  fog járni, az öreg Mámi mellé pedig szobalányt vesznek. Klári olyan értelmesen,
                  határozottan és önállóan beszélte végig ezt a tanácskozást, hogy anyja csodálkozva
                  nézett rá félszeme sarkából. Leánya imponált neki. „Pompás nő lesz belőle, -
                  gondolta, - szép, kemény, bátor, erős. Nagy ajándék Istentől az az öröm, hogy
                  láthatom felnövekedni.”</p>
               <p>- Hát így ketten maradunk, öregem, - mondta leánya kezét megveregetve, -
                  kettecskén fogunk éldegélni és csak egymással törődünk.</p>
               <p>- Ó dehogy, - nevetett hangosan Klári, - te anya vagy, te csak velem törődjél. De
                  én mással is törődöm, mert én fiatal vagyok és készülök az életre.</p>
               <p>- Ejnye, te goromba fruska, hát én öreg vagyok?</p>
               <p>- Nem, nem. Öreg nem. Még mindig nagyon szép vagy. Én csak úgy értettem, hogy egy
                  anya, az mégis más.</p>
               <p>- Ebben igazad van, - mondta Magdolna elnézve leánya feje fölött, - egy anya, az
                  mégis más.</p>
               <p>Mire a karácsony elérkezett, már úgyszólván megnyugodott. Jézuska napján reggel a
                  tavalyi karácsonyra gondolt vissza. Mikor még Pocok is volt a világon és szerelem
                  is volt a világon. Nagyon fájt a szíve, de lázadozás nélkül. Napja beosztását
                  gondolta végig aztán. Még apróságokat kellett bevásárolnia. És Pocok sírjára is
                  akart virágot vinni karácsonyi ajándékul. Ekkor belépett hozzá Klári.</p>
               <p>- Mama, telefonáljunk Pali bácsinak, már borzasztó régen nem láttam.</p>
               <p>- Drágám, - felelt ő összerezzenve, - ez nagyon formátlan dolog lenne. Pali bácsi
                  hónapok óta nem jelentkezett nálunk. A mi társaságunk őt nem érdekli. Lehetetlen,
                  hogy a nyakába varrjuk magunkat. Ha jelentkezik, meghívhatjuk. De mi nem
                  szaladhatunk utána. Gondold meg, hogy már nem számítasz egészen gyereknek.</p>
               <p>- Hát jó, - felelt Klári dacosan és hevesen, - fogadjunk, hogy jelentkezni
                  fog!</p>
               <p>Azzal kipenderült a szobából. Magdolna bámulva nézett utána. Aztán visszatért napi
                  terveihez. Egyszerre eszébe jutott valami. Felhívta telefonon gróf Korff
                  Egont.</p>
               <p>- Halló, itt Magdolna. Boldog ünnepeket akarok kivánni.</p>
               <p>- Roppant kedves. Várjon, még lélegzetet veszek. Beszélni sem tudok az
                  örömtől.</p>
               <p>- Jó, vegyen lélegzetet. Addig kérdezek valamit. Hajlandó-e nekem becsületszavát
                  adni, hogy soha, soha nem beszél velem szerelemről? És nem is gondol rá?</p>
               <p>- Hát... nem könnyen. De ha muszáj, hát legyen. Ezennel szavamat adom. Nagyon
                  nélkülözöm a barátságát.</p>
               <p>- Már helyre is van állítva. Ma este mit csinál?</p>
               <p>- Ha jól sejtem, magánál vacsorázom.</p>
               <p>- Úgy van. Képzelje csak, Bodó úr elveszi feleségül Philt. Hallott ilyet? Még ők
                  lesznek itt. De jöjjön korábban. Hétkor gyujtjuk a karácsonyfát. Sőt várjon csak.
                  Találkozzunk a városban hat órakor és kisérjen haza. Napok óta nem járkáltam.</p>
               <p>- Boldogan. Zserbó-sarok hatkor, jó lesz? Helyes. Kezeit csókolom.</p>
               <p>Magdolna kivitte a virágot a temetőbe. Aztán elbúcsúzott a hó és föld alatt mélyen
                  nyugvó fiától és bement a városba. Vásárolt. Ajándékot Máminak és egyetmást a
                  karácsonyfára. Pont hatkor találkozott Korff gróffal. Együtt indultak neki gyalog
                  a sétának. Nyájasan beszélgettek. Korff elmondta, amit a román földreformról
                  tudott. Arra a nagy vagyonra alighanem keresztet lehetett vetni. Mikor az
                  Andrássy-út sarkára értek, Korff idegesen összerezzent.</p>
               <p>- Az ördög vigye el ezt az embert, most megint beleszaladok.</p>
               <p>- Melyiket?</p>
               <p>- Ott áll a hirdetőoszlop mellett. Folyton állásért jár a nyakamra. Hogy ő nagyon
                  jó angol. Hát ez lehet, de állandóan holtrészeg. Ma dobtam ki negyedszer. Azt
                  mondta, éhes. Persze, szomjas már nem volt. Valami Szilágyi. Szemtelen koldus.</p>
               <p>Most értek hozzá. Toprongyos öreg ember volt. Nagy hangon köszönt.</p>
               <p>- Alázatos szolgája, kegyelmes uram, jó estét kívánok.</p>
               <p>Korff idegesen bólintott és tovább akart menni. De Magdolna megállt. Olyan
                  megdöbbenéssel szólalt meg, hogy ez sikoltásnak is beillett.</p>
               <p>- Ákos!... Maga az! Nem ismer rám? Magdolna vagyok. Hubay Magdolna.</p>
               <p>A toprongyos ember, akin vékony őszi felöltő didergett, sárga cipő volt a lábán és
                  arcát soknapos szakáll fedte, most is nyilvánvalóan mámoros volt.</p>
               <p>- Ja igen. Kezeit csókolom. Ha kegyes volna néhány szót szólni érdekemben a
                  kegyelmes úrnak...</p>
               <p>- Azt nem teszem, - felelte Magdolna, ahogy megrendüléséből felocsudott, - de
                  valaki jótékonypénzt bízott rám, hogy osszam el tetszésem szerint. Tessék. Hogy
                  kitől van, azt nem mondhatom meg.</p>
               <p>És kimarkolta minden pénzét. Nekiadta.</p>
               <p>- Ó, nagyon köszönöm. No hát igazán. De milyen kedves.</p>
               <p>- Mondja, csak egyet mondjon. Mi van a leányával? A törvénytelen leányával?</p>
               <p>Szilágyi Ákos vállat vont.</p>
               <p>- Mit tudom én, - felelte vigyorogva, - fogalmam sincs.</p>
               <p>Az újabb hálálkodást és alázatos köszönést Magdolna már nem várta meg. Tovább
                  sietett.</p>
               <p>- Ez nem helyes, Magdolna, - szólt Korff, - ilyen alakoknak nem szabad pénzt adni,
                  csak élelmet és ócska ruhát.</p>
               <p>- A fiam sírjától jövök. Karácsony van. És ez az ember valaha... valaha járt
                  hozzánk.</p>
               <p>Többet nem szólt. Hallgatagon tiporta a csillogó havat. Korff beszélt, de alig
                  tudott rá figyelni. Hazaérkeztek. Már otthon találtak mindenkit. Korff gratulált
                  a jegyespárnak. Gyujtogatták a karácsonyfát. Az ajándékokat csoportonként
                  kirakták. Ekkor csengetett valaki. Majd egy pillanat mulva Klári magánkívül rohant
                  be.</p>
               <p>- Na látod, nem megmondtam? Itt van Pali bácsi. Jöjjön, Pali bácsi, jöjjön.</p>
               <p>Detky Pál megjelent az ajtónyílásban. Arcán erős izgalom. Magdolna kínosan
                  figyelte és bemutatta Korffnak. A többinek Detky alig köszönt.</p>
               <p>- Bocsánat, - mondta, - beszélhetnék egy pillanatra a bárónéval? Életbevágó.</p>
               <p>Magdolna habozott, de aztán kénytelen-kelletlen azt mondta: „Kérem.” Átmentek az ő
                  szobájába. Becsukta az ajtót.</p>
               <p>- Tessék.</p>
               <p>- Kérem, Magdolna, egy perc az egész. Hónapokig majd megbolondultam magáért. Akkor
                  jöttem rá, mit vesztettem, mikor már késő volt. Kérem, ne szóljon. A feleségem ma
                  délután meghalt. Onnan jövök. Legyen a feleségem.</p>
               <p>Magdolna meglepetve nézett volt kedvesére. És csendesen ingatta a fejét.</p>
               <p>- Nem, kérem. Soha. Nem maga akar engem elvenni, hanem a lelkiismerete.</p>
               <p>- Nem jön hozzám?</p>
               <p>- Nem. Soha.</p>
               <p>Detky közelebb lépett.</p>
               <p>- Kije magának ez a Korff? - kérdezte nyersen.</p>
               <p>- Nézze, Detky, mi jól nevelt emberek gyanánt váltunk el. Ezt kár elrontani. Most
                  menjen Isten hírével és csak házasodjék meg.</p>
               <p>- Hogy mondhat ilyet? Kit vegyek el?</p>
               <p>- Azt maga jól tudja.</p>
               <p>- Az nem igaz. Szerelemről soha egy szót nem beszéltem vele.</p>
               <p>- Lehet. De maguk azért rendben vannak. Csak menjen oda. Boldog ünnepeket.</p>
               <p>A férfi még állt és várt. Farkasszemet néztek. Aztán sarkon fordult, nem köszönt
                  és elment. „Még mindig szeretem”, - mondta Magdolna nyugodtan. Visszament a
                  többiekhez.</p>
               <p>- Hol van Pali bácsi?! - kiáltott fájdalmasan Klári.</p>
               <p>- Elment, fiacskám. Nem ér rá velünk maradni.</p>
               <p>- Ki ez a bámulatos figura? - kérdezte Korff.</p>
               <p>- Híres író, - felelte Magdolna az ajándékokat rakosgatva, - Mikeséktől ismerem.
                  Roppant izgatott szegény feje, mert szerelmes valakibe és most megy megkérni.</p>
               <p>- Az nem igaz! - sikoltotta hirtelen Klári.</p>
               <p>És hevesen sírva fakadt. Magdolna bámulva pillantott Philre. Az gyámoltalanul
                  terjesztette szét a két kezét, mutatván, hogy fogalma sincs semmiről. Az anya
                  magához vonta lányát. Közben mellékesen meglepte, hogy a gyerek csaknem olyan
                  magas, mint ő.</p>
               <p>- Édes kis bolondom... na ne sírj...</p>
               <p>- Mama, mama! Én úgy szenvedek!</p>
               <p>Sokáig tartott, míg lecsillapították. Aztán végre nekifogtak az ajándékok
                  kiosztásának. Az oroszlánrészt ezúttal Phil és Bodó vitték el, a különös
                  jegyespár, akik közül az egyik alig tudott angolul, a másik alig tudott magyarul.
                  Csupa hasznos dolgot kaptak: cocktail-rázót, gépkávénak való üveggömböt,
                  villanyvasalót és más ilyen dolgokat. Klári három különböző ruhaszövetet kapott,
                  véletlenül mindenki azt vett neki. Már nem sírt, izgatottan aggatta magára egyiket
                  a másik után a tükör előtt.</p>
               <p>Aztán leültek vacsorázni. Egy szék üresen maradt. Oda Mámi babonából külön
                  terített Pocok számára. Tizenegyig beszélgettek. Akkor Korff és Bodó elmentek.
                  Magdolna még rakosgatott. Mikor kész lett, bement Klárit megcsókolni. De Klári
                  már mélyen aludt szerelmi csalódásával együtt.</p>
               <p>- Drága kis csacsi, - mondta Magdolna saját gyermekkorának, majd Philhez fordult,
                  - did you ever?</p>
               <p>- Well, I never, - hangzott az angol dámák számára előírott válasz.</p>
               <p>Magdolna lefeküdt. Nem vett be altatót. Imádkozott.</p>
               <p>- Drága Jézusom, köszönöm, hogy erőt adtál, pedig haragszol rám. De holnap
                  bocsánatot kérek tőled, elmegyek gyónni. Addig is könyörögve kérlek valamire.
                  Megadtad tudni női voltomat. Kérlek a te szent Édesanyád fájdalmára, hogy amit
                  megtudtam, azt szép lassan elfelejtsem. Tedd, hogy soha, soha többé ne legyek
                  szerelmes. Aki hű és jó, az ne szeressen. Ámen.</p>
               <p>Aztán még utóljára, mielőtt elaludt, Pocokra gondolt.</p>
               <p> Vége a második kötetnek.</p>
               
               
            </div>
         </div>
         <div type="group">
            <head>
               Harmadik kötet</head><head>OKTÓBER
            </head>
            <div type="chapter">
               <head>
                  I.
               </head>
               <p>Klári készülődött elmenni hazulról. Reggel kilenc felé járt az idő, ilyenkor
                  szokott menni az irodájába. Áthallatszott, ahogy tett-vett és rakosgatott. Aki
                  csak ezeket a zajokat hallotta volna, megmondhatta volna, hogy odaát egy erős,
                  határozott gyors és majdnem kíméletlen egyéniség készülődik. Csak úgy csattant,
                  amit letett valahova, szekrényajtaját egyetlen mozdulattal vágta be s a másik
                  mozdulattal hirtelen fordította rá a kulcsot. Lépései gyorsak voltak és
                  kemények.</p>
               <p>Magdolna úgy hallgatta ezeket a hangokat, mint őrzője lépteit a rab. Lánya
                  alaposan a nyakára nőtt. Már hosszú évek óta úgy élt Klárival és Klári mellett,
                  mintha hajdani házasélete tért volna vissza. Néhai Meszlényi Zoltán helyett most a
                  leány volt a ház ura, még pedig zsarnoki, de a felelősséget teljesen viselő ura.
                  Ugyanaz a pedáns rendszeresség ütközött ki belőle, ugyanaz a tevékeny, éber és
                  józan természet, amely apját valaha mintaférjjé tette. Mintha a boldogult
                  Meszlényi Zoltán valamely csoda folytán feltámadt és leánnyá változott volna.
                  Csakhogy az egymásra oly nagyon emlékeztető két hasonmás között ott állott a
                  világháború, amely életfelfogás dolgában nem harminc, hanem háromszáz évet
                  jelentett. Magdolna hallgatta a leánya okozta zajokat és azon tünődött, hogyan
                  lehetséges ez a torz csoda: közte és leánya közt mintha a nemzedékek egész sora
                  maradt volna ki, mintha ő nem gyermeket, hanem más emberfajból való lényt szült
                  volna. Két különböző nyelvet beszélnek és még jelekkel sem tudták magokat
                  megértetni egymással. Soká küzdött, hogy a lelki egységet megtartsa leányával, de
                  aztán kénytelen-kelletlen feladta a harcot. Eleinte szeretetteljes
                  kérdezősködéssel igyekezett behatolni a serdülő leány lelkébe. De szívós
                  tartózkodásba ütközött. Aztán próbálta óvatosan, tapintatosan, igen gyengéd
                  puhatolódzással kiszedni, hogy mi lakik a leányában. De egyre kurtább és
                  kedvetlenebb válaszokat kapott. Vágyott meglátni, hogy mi érdekli, mi búsítja, mi
                  melegíti ezt a gyereket. S a gyerek közben húsz éves lett, majd még több. A
                  viszony teljesen megfordult köztük. Klári átvette a ház felelősségét, szívós és
                  lassú munkával a kezébe kaparította az az egész hatalmi kört. Ő fogadta Mámi mellé
                  a gyakran változó szobaleányt, ő gondoskodott ősszel az egész télre való
                  fűtőanyagról, ő levelezett adó dolgában a fügedi hatóságokkal, ő intézte az
                  erdélyi optáns-igények dolgát. Anyjával mindig csak az eredményt közölte.
                  Sajátmagáról sohasem közölt mást, mint külsőséges dolgokat. Már évek óta külön
                  nyaraltak. Magdolna utolsó anyai sánca a közös nyaralás volt. Ezt kierőszakolta
                  sok éven át: „Egy fiatal leány ne nyaraljon anyja nélkül.” De ezelőtt négy
                  esztendővel Klári megelőzte és egy kora nyári napon egyszerűen bejelentette neki,
                  hogy Riminibe utazik holnapután és pedig egyedül.</p>
               <p>- Azt ne is mondd nekem, mama, hogy fiatal lány ne nyaraljon az anyja nélkül. Ez a
                  mondat most már komikus. Huszonöt éves vagyok és nem fiatal lány. Magam keresem a
                  kenyeremet. Ez tehát el van intézve. A te számodra nagyon ajánlatosnak tartanám a
                  tamási házat. Te szeretsz falun lenni, én ki nem állhatom.</p>
               <p>Magdolna tehetetlen volt. Veszekedni semmiesetre sem akart a leányával, hangos szó
                  sohasem esett köztük. Beletörődött. Klári egyedül utazott Riminibe. Ő pedig a
                  régi parkban sétált, falun és azon töprengett, hogy vajjon mi lakhatik leányában?
                  Miért nem megy férjhez? Nem szeretett még eddig senkit? Vajjon most szeret
                  valakit? De még csak halvány tájékozódást sem tudott kapni ezekben a kérdésekben.
                  Klári évek folyamán úgy építette ki a dolgokat, hogy teljesen különálló ismerősi
                  kört szervezett magának. Azokat a barátokat és barátnőket, akik Klárit olykor
                  telefonon keresték, ő többnyire nem is ismerte személyesen. És most már, mikor
                  Klári huszonkilenc éves lett, ő pedig negyvenkilenc, teljes volt közöttük a
                  szakadék.</p>
               <p>A gyors lépések és rakosgatások zaja megszűnt odabent. A lépések hirtelen irammal
                  közeledtek. Klári megjelent az ajtóban.</p>
               <p>- Viszontlátásra, mama, nem eszem itthon. Mámi már tudja.</p>
               <p>Magdolna rápillantott leányára. Klári szálas, magas, vékony termetén strandköpeny
                  fehérlett, s ahogy mozdult, a köpeny nyílásán kivillant meztelen barna térde.</p>
               <p>- Így akarsz elmenni? - kérdezte Magdolna elámulva.</p>
               <p>- Hogyhogy így akarok?</p>
               <p>Klári kinyitotta a köpenyt és végignézett magán, mintha csodálkozva keresné a
                  megjegyzés okát. Kék gyapjútrikó volt rajta, egyik keble fölött három piros betű:
                  B. M. C. A trikón alul vászonból való kurta nadrágot viselt, amely térdét szabadon
                  hagyta. Meztelen lábán fatalpú piros szandál.</p>
               <p>- Angyalom, - mondta Magdolna - én az öltözködésedbe már rég nem szólok bele. Mit
                  mondanak majd az emberek, akik közé leülsz az autóbuszon? Szükséges az, hogy a
                  meztelen lábadat bámulják? De erről nem is beszélek. Ma október elseje van. A nők
                  idestova felveszik a bundát. Ne vedd rossz néven, de ez talán egy kicsit...</p>
               <p>- Hagyjuk ezt, mama. Nem néztél ki az ablakon. Nem október elseje van, hanem
                  augusztus hatvankettedike. Úgy süt a nap, mint Afrikában. Délben kimegyek Lilivel
                  a strandra, ott eszünk aludttejet. Aztán vissza az irodába. Ja igaz, ha Perretti
                  telefonál az olasz követségről, mondd neki, hogy várjuk a strandon.</p>
               <p>Magdolna nem felelt. Belenyugodott a változhatatlanba. De Klári nem nyugodott bele
                  hogy megjegyzést kapott.</p>
               <p>- Nézd, mama, nagynehezen már megszoktad, hogy ne beszélj bele az életmódomba.
                  Most ne kezdd megint előlről. Nekem sem kellemes és neked sem. Maradjunk csak meg
                  a régiben. Most miért vágsz ilyen elkeseredett arcot?</p>
               <p>- Tévedsz, fiam, nem vagyok én elkeseredve. Csak arra gondoltam, hogy mit szólna
                  szegény apád, ha látná, hogy így mégy a városba.</p>
               <p>- Szegény apám kétségkívül nagyon csodálkozna. A Zeppelinen is csodálkozna, a
                  vitaminokon is, a spanyol kommunistákon is. És rajtad is, drágám, hogy levágattad
                  a hajad. Hagyjuk ezt. Különösen ma hagyjuk, mert kicsit ideges vagyok. Tegnap
                  valaki hamis százassal fizetett. Most majd megrepedek a dühtől. Nem annyira a pénz
                  miatt, mint inkább azért, hogy engem be lehetett csapni. Ezt nem bírom el. Hát
                  szóval ne piszkálj engem, drágám. Tessék, most könnyes a szemed. Jaj de sok bajom
                  van veled, a jó Isten áldjon meg. Most mondd meg, hogy miért sírsz.</p>
               <p>- Ne törődj velem, drágám. Apád csakugyan csodálkozna. Különösen azon, hogy ha
                  aggódom érted, azt te egyszerűen piszkálásnak nevezed.</p>
               <p>- De miért aggódol, a jó Isten szerelmére? Talán tüdőgyulladást kapok ebben a
                  melegben?</p>
               <p>Magdolna a fejét ingatta.</p>
               <p>- Nem szóltam semmit, fiacskám. Felejtsd el. Menj csak az irodába. Isten
                  veled.</p>
               <p>- Az nem úgy van. Ezt most tisztázni fogjuk. Legfeljebb egy félórával később
                  leszek bent. Lili már úgyis ott van, nem tesz semmit. De ezt a kérdést rendezni
                  kell. Megjegyzem, éppen jókor. Este akartam neked valamit mondani, de rátérhetünk
                  most is.</p>
               <p>Ledobta köpenyét, lerakta zip-záras táskáját, lecsapta feje-búbjáról a kis horgolt
                  sapkát. Leült, lábszárait egymásra vetette. Rágyujtott egy cigarettára. S mint
                  magaválasztotta elnök, elkezdte a tárgyalást vezetni.</p>
               <p>- Kérlek szépen, egyszer már mondtam neked, hogy felnőtt és független ember
                  vagyok. Szabadság nélkül én nem tudok élni. Nem mintha félteném a szabadságomat.
                  Azt nem érheti baj. Azt én minden körülmények között meg tudom szerezni magamnak.
                  De idegessé tesz, ha védenem kell. Én az energiámat másra akarom fordítani. El
                  kell ismerned, hogy mindig nagyon udvariasan fogadtam minden megjegyzésedet. Kellő
                  tisztelettel mondtam meg rá mindig a magamét. Nehéz harc volt, amíg udvariasan és
                  tisztelettel hozzászoktattalak, hogy önálló embernek tekints. Most már régóta
                  megnyugodva láttam, hogy szépen hozzászoktál. Most megint kezded? Nem, drágám, ez
                  így nem fog menni. Ennélfogva rátérek arra, amit eredetileg csak este akartam
                  szóvá tenni. Nagyon kényesnek éreztem a mondanivalót és őszintén szólva haboztam
                  is, hogyan kezdjek majd bele. De te most nagyon megkönnyítetted a dolgomat.</p>
               <p>Magdolna ijedten felegyenesedett. Ugy érezte, hogy most valami erős fájdalomra
                  kell felkészülnie.</p>
               <p>- Klári, komolyan mondom, félek tőled.</p>
               <p>- Klári, persze. Mindenki ezen a kerek világon Clairenak hív. Csak te hívsz
                  Klárinak, mint egy szobalányt.</p>
               <p>- Angyalom, apád hívott így, mikor még járni és beszélni sem tudtál...</p>
               <p>- Hagyjuk már ki apámat a játékból. Mindig apámmal jössz. Most már tudok járni is,
                  beszélni is. De nem erről van szó. Várjunk csak, melyik végén kezdjem. Igen. Hát
                  kérlek, régóta mutatkozik már a szüksége annak, hogy Lili is, én is ott lakjunk,
                  ahol az iroda van. Első gondolatunk az volt, hogy itt helyezzük el az irodát is,
                  és itt is lakjunk. De erre kevés a hely. Azonkívül az Andrássy-útnak ez a külső
                  része nem alkalmas a mi irodánknak. Nekünk a Belváros kell. Nos tehát Lili talált
                  olyan lakást, ahol minden elfér. Kitűnő hely. Deák Ferenc-utca. Tegnap ott voltam,
                  megnéztem. Tökéletes.</p>
               <p>- Ezt a lakást itt hagyni, - riadt fel Magdolna - ahol Pocok meghalt?</p>
               <p>- Jaj Istenem, csak erről tudnálak leszoktatni, ezekről a szentimentális
                  dolgokról. Biztos lehetsz, hogy a Pocok emléke nekem szent, még ma sincs nap, hogy
                  ne gondolnék rá.</p>
               <p>- Huszonnyolc éves volna... szegény, szegény kisfiam...</p>
               <p>- Igen, igen, annyi volna. Az emlékét hűségesen őriztem magamban, elhiheted. De
                  szentimentális nem vagyok. Elvégre itt maradhatnál, ha akarsz. Ebbe én nem
                  szólhatok bele. De semmi értelme, hogy öt szobáért fizesd a drága házbért...</p>
               <p>Magdolna elhülve nézett a leányára.</p>
               <p>- Itt maradhatnék?... hát te úgy gondolod, hogy... hogy nem együtt...</p>
               <p>- Igen, drágám, úgy gondolom. Külön kell költöznünk. Ahova én Lilivel megyek, ott
                  neked, sajnos, nem tudunk helyet szorítani. És most visszatérek oda, ahonnan
                  kiindultunk: mi állandóan csak zavarnók egymást. Én téged zavarnálak az
                  életmódommal, amely nem megy össze a te régimódi felfogásoddal. Te pedig zavarnál
                  a megjegyzéseiddel. Vagy ha nem szólnál semmit, idegesítene az a tudat, hogy
                  lenyelsz valamit. Most megint mi bajod?</p>
               <p>- Semmi, fiam, semmi. Mint minden anya, akinek lánya van, én is felkészültem arra,
                  hogy egyszer el kell szakadnunk. De nem így képzeltem.</p>
               <p>- Hanem hogyan? Ja persze, hogy férjhez megyek. Nem, drágám, eszem ágában sincs
                  férjhezmenni. Legalább is addig nem, amíg arravaló anyagot nem találok. Olyat,
                  akit a kezemben tarthatok, aki a szabadságomat nem zavarja. Majd akkor esetleg
                  férjhez megyek.</p>
               <p>- Fiacskám, huszonkilenc éves vagy. Négy gyereked lehetne már. Hát te nem akarsz
                  boldog lenni? Csak úgy pocsékolod a szép, fiatal éveidet?</p>
               <p>- Drágám, - szólt idegesen Klári, - bízd azt rám, hogy én hogyan tudok boldog
                  lenni. Ebbe aztán igazán nem szólhat bele senki. Te csak ne sajnáld az én „szép,
                  fiatal éveimet”. Én nagyon jól tudom, hogy mit csinálok velök.</p>
               <p>Magdolna megdöbbenve meredt leányára, aki másik cigarettára gyujtott.</p>
               <p>- Klári, - mondta rémült hangon, - te most olyan valamit mondtál, amit nagyon
                  könnyű, félreérteni. És ezt anyádnak mondtad.</p>
               <p>A leány arca egyszerre ellenségessé változott. Heves türelmetlenség mutatkozott
                  rajta.</p>
               <p>- Nem, ezt nem lehet félreérteni. Értsd úgy, ahogy akarod.</p>
               <p>- Klári! - sikoltott fel Magdolna.</p>
               <p>- Sajnálom, hogy kiböktem. Veled igazán úgy kell beszélni, mama, mint a gyerekkel.
                  Úgy is szoktam. De most elragadott az idegességem. Felejtsd el, amit mondtam és
                  ami különben is csak rám tartozik...</p>
               <p>- Csak rád? És az anyádra nem?</p>
               <p>- Nem, drágám. Ne haragudj, de én már nagykorú vagyok. Botrányt nem csináltam, nem
                  tud rólam senki semmi szégyent. Élem a magam életét, dolgozom, nem függök
                  senkitől, a többihez senkinek semmi köze. Látod, én sem szóltam bele a te
                  életedbe, pedig sokszor szerettem volna. Embertelen, ahogy élsz. Egyszerűen
                  embertelen. Ha valaki ilyen szép, mint te vagy... Én ezt nem tudom megérteni.</p>
               <p>Magdolna elfedte az arcát.</p>
               <p>- Ez borzasztó. Hogy kettőnk között ez a beszélgetés valaha... és ilyen
                  hangon...</p>
               <p>- Milyen hangon?</p>
               <p>- De az Isten szerelmére, arról beszélsz a saját édesanyáddal, hogy szeretőt
                  tartson.</p>
               <p>- Természetesen. Hogy mit kell sikoltozni, ha a legtermészetesebb emberi dolgokról
                  beszélek veled, azt igazán nem értem. De ismétlem, én ebbe nem szólok bele. Nem is
                  erről van szó. Az életmódomról beszéltünk és arról, hogy nem megyek férjhez. Ebbe
                  viszont te ne szólj bele. Hagyjuk egymást békében. Leben und leben lassen. Ez most
                  már könnyebben is fog menni. Ma megírom a felmondó levelet a háziúrnak. Sajnos,
                  csak májusra tudunk felmondani. De esetleg találunk lakót, vagy a háziúr talál. Ez
                  mind részletkérdés. Majd én mindent elintézek, neked semmivel sem lesz gondod.
                  Mondd, most miért sírsz?</p>
               <p>Magdolna arcán bőven omlottak a könnyek.</p>
               <p>- Borzasztó vagy, Klári. Előbb közlöd velem, hogy külön akarsz költözni. Az
                  egyetlen gyerekem nem akar velem élni. Aztán közlöd velem, hogy... én nem is tudom
                  kimondani. S aztán azt kérdezed, hogy miért sírok. Rádnézek és azt kérdezem
                  magamban, hogy ki vagy. Komolyan mondom, félek tőled.</p>
               <p>- Hogy ki vagyok? Ember. Józan, értelmes, független, dolgozó ember, akinek helyén
                  van a feje. A leányságomat siratod? Sajnálom, önmagam felett én rendelkezem. Nekem
                  így tetszett, pont. Teljesen nyugodt voltam és mindent jól megfontoltam, mikor
                  először mentem el egy férfi lakására, huszonnégyéves koromban...</p>
               <p>- Jézusmária, öt éve. És én azóta is itt élek melletted és...</p>
               <p>- És nem is sejtetted. Természetes. Kár, hogy most elszóltam magam. De vedd
                  tudomásul, hogy nem bántam meg. Mielőtt megbánhattam volna, túladtam az illetőn.
                  Aztán megint igen gondosan választottam.</p>
               <p>- De hát kivel élsz, irgalmas Isten, kivel élsz?</p>
               <p>- Na nem, drágám, azt nem. Fecsegni nem szoktam. Nem szeretnék egy házasembernek
                  kellemetlenséget okozni.</p>
               <p>- Házasember? Iszonyú.</p>
               <p>- Hogy-hogy iszonyú? Egyáltalában nem iszonyú. Sőt nagyon megnyugtató. A
                  házasembernek nem jár a szája. Egyéb előnyökről is beszélhetnék. De ez nem
                  gyerekeknek való. Hát ezt az egész témát most hagyjuk. Térjünk vissza a lakás
                  dolgára. Amit mondani akartam, annak a komoly része csak most jön. Kérésem van
                  hozzád. Anyagi természetű.</p>
               <p>- Ó drágám, - felelt könnyek közt Magdolna, - akármit kérsz, már előre igent
                  mondok.</p>
               <p>- Számítottam rá, nagyon kedves vagy. A helyzet ez. Két részletet kaptunk Genfből,
                  az a pénz bankban van. Be is tettem még hozzá, ki is vettem belőle, szóval, a
                  számlánkon most van huszonnyolcezer pengő. Ez a kettőnk nevén közös számlán
                  szerepel. Én azt szeretném, ha kiadnád a részemet. Pénzre van szükségem. Az iroda
                  kitünően megy, most van a pillanat, mikor érdemes belefektetni. Jobb helyiség, még
                  néhány írógép, saját szótárak, irodai anyagot nagyban előre lekötni, satöbbi. És
                  titkos tervem az, hogy a Lili részét megváltom, őt pedig alkalmazottnak megtartom
                  tovább. Szeretném az egész céget az enyémnek tudni. A tamási birtok viszont csak
                  maradjon egészen a te neveden, arról ráérünk beszélni, ha egyszer netalán mégis
                  férjhez megyek. Ezt eldöntöm két éven belül, mert gyerekeket szeretnék és erre
                  harmincegyéves koromig adtam magamnak határidőt. Na végre, csakhogy felderült az
                  arcod egy kicsit. Egyszóval a te számládon marad tizennégyezer pengő. Ebből
                  szükséged lesz úgy körülbelül két-háromezer pengőre.</p>
               <p>- Nekem? Minek az?</p>
               <p>- A lakásodra. Azt majd kissé rendbe kell hozatni. Tudniillik már neked is
                  találtunk lakást. Úri-utca harmincöt. Aranyos kis udvar. Hátul az első emeleten
                  lesz két nagyon szép szobád. A bútor bőven elég, de fürdőszobát kell építtetni, és
                  Máminak is helyet szorítani. Mámit természetesen neked adom. Aztán új telefon
                  kell, meg száz mindenféle apróság, amiket a háziúr nem hajlandó megcsináltatni. A
                  háziúr Miklosics gróf, Lili elvált férjének nagybátyja, aki vidéken él. Hajlandó
                  akármilyen hosszú szerződést adni. Én természetesen nem döntök ebben a kérdésben.
                  Lehet, hogy neked a lakás nem fog tetszeni. De mindenesetre nagyon rábeszéllek.
                  Akár ma is megnézheted. A közlekedés nagyon jó, mehetsz a tizenhatos autóbusszal,
                  vagy ha sétálni akarsz, a siklót is használhatod. Ha például meghívlak vacsorára,
                  pár lépést mégy a Mátyás-templom sarkáig, felülsz és tíz perc múlva nálam vagy.
                  Tulajdonképpen irígyellek, mindig arról ábrándoztam, hogy a Várban lakjam
                  egyszer. Ja igaz, a bútorok elosztására is van ajánlatom, már legépeltem az
                  irodában, estére hazahozom. A Pocok szobáját teljesen neked hagynám, csak arra
                  kérnélek, hogy egy darabot engedj át nekem emlékül belőle.</p>
               <p>- Az természetes.</p>
               <p>- A többit is méltányosnak fogok találni. Amit egyikünk sem használ, azt eladjuk
                  és a befolyó pénzt elosztjuk a két számlára. A költözködést, azt hiszem...</p>
               <p>- Csak bízd rám. Azt vállalom.</p>
               <p>- Na hát igazán passzió veled tárgyalni. Nagyon köszönöm. Mikor akarod megnézni
                  azt a lakást?</p>
               <p>- Mindegy. Akár ma megnézem. A sok dolgom felől igazán ráérek. Úri-utca... mennyit
                  mondtál?</p>
               <p>- Harmincöt. Ha a Szentháromság-tér felől elindulsz, jobbkézre esik. Ha napközben
                  elmégy és megmutattatod magadnak a házmesterrel, délután elmondhatod a
                  véleményedet. Este itthon vagy?</p>
               <p>- Hogyne. Hiszen azt mondtad tegnap, hogy itthon vacsorázol.</p>
               <p>- Igen, de azóta a helyzet változott. Mert amit este el akartam mondani neked, azt
                  most elmondtam. Az estém tehát felszabadult. Mégis csak elmegyek bridzsezni.
                  Nymwegen Pista már egy hete szólt, de aztán lemondtam neki. Most majd telefonálok,
                  hogy mégis ráérek. Hát most szaladok is, drágám. Örülök, hogy a fontosabb
                  dolgokban így egyetértünk. Viszontlátásra.</p>
               <p>Felületesen megcsókolta anyja homlokát, kapta holmiját és már szaladt. Magdolnának
                  szinte ideje sem volt viszonozni a köszöntést. Ott maradt kábultan, értelmetlenül
                  bámulva az ajtóra, amelyen leánya eltávozott. Míg a párbeszéd folyt, azt tudta
                  követni. De most, hogy magára maradt, agya erőtlen volt ahhoz, hogy mindent
                  egyszerre fontolóra vegyen, amit hallott. Csak lassanként összegezte a történteket
                  és történendőket. Hogy is volt csak? Tehát Klári külön akar költözni. Pénzügyileg
                  is külön akar válni. Ezt nyilván már régóta előkészíti, hiszen az egész ügy
                  teljesen kész, két külön lakást is talált már, a bútorokat is szétosztotta. Hetek
                  óta kellett, hogy folyjék ez az előkészítés. Miklosics Lilivel órákon át
                  tárgyalhatták ezt. Klári hazajött mindennap és egyetlen szót sem szólt. Így szokta
                  máskor is. Mindent előre megszervezett, kidolgozott, elintézett, mindvégig
                  hallgatott, s aztán vele csak a végeredményt közölte. Mint ahogy Miklosics Lilinek
                  most még aligha van sejtelme arról, hogy Klári az egész irodát a saját kezébe
                  akarja kaparítani.</p>
               <p>Szóval, egyedül marad. A lánya itthagyja. Igaz: felnőtt embernek számít, önállóan
                  dolgozik. Olybá is lehet venni távozását, mintha férjhez menne. Mindenesetre külön
                  otthont alapít. Ehhez joga van. S talán ez az óhajtása természetes is. A maga
                  világában akar élni. Anyjára már régesrég semmi szüksége nincsen. Mind igaz. De ha
                  azt mondta volna: „Drágám, most annyi esztendő után különválunk. Köszönöm, hogy jó
                  voltál hozzám. Majd sokszor meglátogatjuk egymást, hiszen azért én a lányod
                  maradok.” És megölelték és megcsókolták volna egymást... Nem, az ilyet Klári nem
                  szereti. Csak semmi szentimentális ellágyulás.</p>
               <p>Ó, de hiszen mindez a kisebbik fele a dolognak. Úgy sem éltek közös életet, hiába
                  éltek ugyanabban a lakásban. Az egymástól való elszakadásnak csak a külső formája
                  változik. Ebbe már nem olyan nehéz beletörődni. Hanem amit csak úgy, egy-két
                  ideges mondatban odavetve elejtett. Az megdöbbentő és fájdalmas.</p>
               <p>Mai lányok. Mennyit hallani manapság ezt a két szót. Többnyire szülőktől
                  gondterhelt sóhaj kiséretében. Vagy szoknyavadász hírében álló férfiaktól, vígan
                  csillogó szemmel. Ő ezt mindeddig szenvedélyesen cáfolta. Nem igaz, nem igaz, nem
                  igaz. A jobb társadalmi osztályokban még ma is gondosan nevelik a fiatal lányokat.
                  Hosszú névsort tud mondani olyan úrilányokból, akikért tűzbe merné tenni a kezét.
                  S milyen önérzetes nyugalommal beszólt ilyenkor, annak tudatában, hogy ő hogyan
                  nevelte a saját leányát. De, ha az igazat most már őszintén meg akarta vallani
                  magának, az utóbbi időben már kétségei bukkantak fel a saját lánya felől. Abba a
                  névsorba, amelyet még most is nyugodtan fenntartott, a saját lányát már nem merte
                  volna olyan vak bizalommal belevenni. De ezeket a kétségeket erőszakkal elnyomta
                  magában. Még rendre is utasította önmagát, hogy Klárit gondolatban ennyire
                  megsérti. Szólani nem szólt neki, a kérdést nem vetette fel. Részint azért, mert
                  Klári kétségtelenül elvágott volna minden érdeklődést egy kurta és határozott
                  válasszal. Részint azért, mert úgy érezte magát, mint a megcsalt feleségek, akik
                  nem mernek faggatni, mert rettegnek attól, amit megtudhatnának.</p>
               <p>Nem igaz, a mai lányok nem mind azok az elvetemedett, lélektelen, sikamlós kis
                  állatok, akiknek a társasági szóbeszéd állítja őket. Vannak, igenis vannak,
                  tiszta, komoly lelkű, derék lányok is közöttük, akik reszketve várják az esküvő
                  után következő napokat. De az ő lánya nincs ezek között. Ha férjhezmegy, nem
                  teheti fejére a mirtuszkoszorút. Igaz, hogy nem is nagyon akarja. Háziruhában
                  esküsznek és templomba sem a templomért mennek, hanem azért, hogy kellemetlenségük
                  ne legyen a jó társaságban. Mit szólna Meszlényi Zoltán, ha élne? Milyen
                  őrjöngéssel vonná felelősségre a feleségét: „Magdolna, hogyan vigyáztál a szemem
                  fényére, akit rádbíztam?” S mit tudna ő felelni a tomboló és megalázott ember
                  keserves haragjára? Semmit. Legföljebb annyit: „Őt kérdezd, a te természeted van
                  benne. Ő is erősebb nálam, mint ahogy te is erősebb voltál. Amíg nagykorú nem
                  lett, valahogy bírtam vele. Kéréssel, órákig tartó rábeszélésekkel, néha
                  úgyszólván rimánkodással: ne járkáljon egyedül, ragaszkodjék a régi szabályokhoz,
                  ne tegeződjék férfiakkal, ne vegyen részt olyan sportkirándulásokon, amelyekkel az
                  jár együtt, hogy ismeretlen menedékházakban alszik. De aztán kisiklott a kezemből.
                  Mit tehettem volna? Megélt a maga lábán. Ha jeleneteket csinálok neki, szó nélkül
                  faképnél hagyott volna. Csak a jó Isten tudja, hogyan vigyáztam az ő jövője miatt
                  a saját jóhíremre, mennyi örömtől megfosztottam magam miatta, mikor szerelmes
                  voltam. Most itt állok én örömtelenül és itt áll ő a fátyol nélkül, amelyet
                  eldobott magától. Neki, aki még hajadon, szeretője van. Nekem, aki asszony vagyok,
                  nincs. Ezt a világot én nem tudom érteni. Nem értheted te sem, Meszlényi Zoltán,
                  feküdj vissza a sírodba és örülj, hogy nem élsz.”</p>
               <p>Megszólalt a telefon. Felvette a kagylót. Idegenszerű kiejtéssel azt mondta valaki
                  magyarul, hogy az olasz követségről Perretti úr akar beszélni.</p>
               <p>- Pronto, chi parla, prego?</p>
               <p>Magdolna olaszul felelt.</p>
               <p>- La madre della Claire. Bon giorno, signore.</p>
               <p>És átadta leánya üzenetét. Az olasz úr kurtán megköszönte az üzenetet és letette a
                  kagylót. Talán ez a Perretti a leánya udvarlója? Nem, hiszen ez nőtlen ember.
                  Valószínüleg Nymwegen Pista, az házas. És mikor az telefonál, akkor Klári beviszi
                  a telefont a harmadik szobába. Most már nagy a lakás, nem kell a fürdőszobába
                  vonulni a telefonnal, mint ő tette valaha. Igen, a legvalószínűbb, hogy Nymwegen
                  Pistával van viszonya, az Irma fiával. Köztudomású, hogy Nymwegen Pista csak
                  névleg házas, a gyerekek miatt nem válik, az asszonynak évek óta viszonya van egy
                  pilótával. Micsoda világ. És ők is azt a szót használják, hogy szerelem.</p>
               <p>- Klári, Klári, - mondta magában mély sóhajtással, - legalább tudnám, hogy
                  szerelmesek vagytok...</p>
               <p>De ezt alig remélhette. A Nymwegen Irma fia, aki a külügyminisztériumban szolgált,
                  nevezetesen szép férfinak számított, de puha és akarattalan embernek, akinek
                  semmi máson nem jár az esze, mint a kártyán. A nők úgy futnak utána, mint
                  kopófalka a vad után. Azé, aki hamarabb utóléri. Neki édes mindegy. Hagyja magát
                  szeretni és becézni. És Klári sem az, aki igazi szerelemre engedné forrósodni a
                  fejét. A szép férfi nyilván megtetszett neki, hozzáfogott, szívós eréllyel
                  elvette a többiektől, lekötötte magának és most kedvére zsarnokoskodik fölötte.
                  Mert alattvalók nélkül nem élhet. Ezért társult azzal az önállótlan, állati
                  szorgalmú és ijedt természetű kis Miklosics grófnéval is. Afelett is uralkodhatik,
                  ahogy akar. Anyjára már nincs is szükség.</p>
               <p>Ment öltözködni. Letette pongyoláját. Leült toalettasztala elé. Belenézett a
                  tükörbe és sokáig tétlenül vizsgálta magát. Igen, még mindig szép volt. Arca
                  teljesen ránctalan, híres arcbőre a tökéletesség maga: akár a porcellánból való
                  virágok árnyalata. Hajában jobboldalt egy fehér csík, de inkább pikáns érdekesség,
                  mintsem az öregedést hirdető jel. Rizsporra, szemfestésre, simításra semmi
                  szüksége, csak annyit használta a pamacsot most is, mint húsz évvel ezelőtt. Ha
                  egészen modern akart lenni, végighúzta a rúzst az ajkán. A termete valamivel
                  teltebb volt, mint régen, de kifogástalan. Az utcán most is utána fordultak az
                  emberek. Névtelen rajongók felhívták telefonon, de az első két mondatnál tovább
                  nem jutottak. Leveleket is kapott és névtelen virágküldeményeket is, sőt most
                  többet, mint fiatal korában. A leveleket eldobta, a virágokat sajnálta eldobni, de
                  únta őket. Hogy valaha egy esztendeig szerelmes volt valakibe, arra jóindulatú
                  megbocsátással gondolt vissza. Mosolygott akkori vergődésén és a szakítást követő
                  idők fájdalmain. Az a tűz, amelyet annak az egyetlen férfinak sikerült meggyujtani
                  idegrendszerében s amely összesen egy esztendeig lángolt, már rég kialudt benne.
                  Éppen olyan érzékek nélkül való életet élt, mint a Detky Pál felbukkanása előtt.
                  Jól aludt, sokat úszott, tökéletesen egészségesnek érezte magát. Egyetlen ponton
                  voltak kellemetlen érzései: ha a fogai jutottak eszébe. Mert ő tudta, amit tükre
                  nem mutatott, s amit mosolygásakor sem vehetett észre senki: elül két fogát
                  halálra ítélte a fogorvos. A két egymás mellett fehérlő fog már nem állt
                  szilárdan. Ingott mindakettő. A fogorvos megmondta, hogy nem messze van az az idő,
                  mikor azt a két fogat ki kell venni és helyökre hamis fogakat kell csavarni egy
                  belső és nem látható hidacska segítségével. A hidacskát oda kell majd erősíteni a
                  még egészséges szomszéd fogakhoz. Így ez tartani fog néhány évig. Azonban
                  előrelátható, hogy ezek a szomszédok is meglazulnak. S majd elkezdődik a baj a
                  másik oldalon is. És akkor bizony jön a fogsor. A pápaszemmel együtt. Idestova itt
                  az öregség. Amelyre tulajdonképpen vágyott is már lassanként. De ép fogakkal
                  szerette volna megérni. Már előre írtózott attól a gondolattól, hogy idegen
                  tárgyat kell hordoznia a szájában.</p>
               <p>De erre korán volt még gondolnia. Az a két fog még egészen picit mozgott csak. A
                  mozgást csak akkor érezte, ha óvatosan odatapintott mutatóujja érzékeny hegyével.
                  Különben mosolya hibátlan, ápolt fogakat mutatott. S aki idegen jól megnézte az
                  utcán, semmiesetre sem mondta többnek negyven évesnél. Most, amikor az ötvenes
                  szám küszöbén állott. Nemrég múlt el negyvenkilencedik születése napja. Még pedig
                  minden kellemetlenség nélkül: nem gratulált senki. Klári egyszerűen elfelejtette.
                  Aki bizonyára nem felejtette volna el, a szegény és kedves Korff Egon gróf, az már
                  évek óta nem élt. Phil és Bodó, akik néhány évig számon tartották, lassacskán nem
                  emlékeztek meg erről a napról többé. Csak halottak napján szoktak eljönni, hogy
                  Pocok emlékének áldozzanak, és Jézuska estéjén jelentek meg, mint hagyományos
                  meghívottak. A születésnapról tehát senki nem vett tudomást. S ő csak magában
                  tünődött el azon, hogy most még egyetlen olyan esztendeje van hátra, mikor
                  életkorát a négyes számmal kezdheti. Ámbár, ha tetszik neki, még hosszú évekig
                  teheti. Más nőnek görcsösen kell kínlódnia, hogy éveiből letagadhasson valamit,
                  neki az igazi életkorát senki sem hiszi el. Mindig mulatságot okozott neki a
                  fiatal vámtisztek arca, mikor külföldi határátlépéskor belepillantottak
                  útlevelébe, visszahőköltek, bámulva rápillantottak, aztán megint az útlevelébe
                  néztek.</p>
               <p>Felöltözött, végignézte magát az állótükörben. Onnan a híres szép Meszlényiné
                  nézett rá vissza. Akinek ezelőtt hat évvel, negyvenhároméves korában, pörösködnie
                  kellett egy illatszerésszel, hogy vonja be azokat a díszes fürdősó-dobozokat,
                  amelyekre az ő, nem tudni, honnan szerzett, arcképét sokszorosíttatta. A pert
                  megnyerte, a kártérítésről lemondott, azóta az illatszerész hálából minden
                  karácsonykor óriási rakományt küld pipereholmiból. És az a szép Meszlényiné nézett
                  vissza a tükörből, akit négy évvel ezelőtt, tehát negyvenötéves korában, meglátott
                  a Budapesten időző maharadzsa, kinyomozta a szépség kilétét és elküldte titkárját
                  az Andrássy-útra, hogy szeretne megismerkedni. Mire Magdolna azt válaszolta, hogy
                  amennyiben véletlenül közös ismerősök társaságában találkoznak, az érdekes
                  ismeretségnek nagyon fog örvendeni, más módot azonban nem tud. Ezt a titkár
                  elfecsegte egy újságírónak, az megírta, s akkor a lapok egy hétig ostromolták
                  fényképért az Andrássy-úti lakást. Magdolna nem mehetett az utcára, lent
                  fotoriporterek várták. Mígnem a maharadzsa elutazott, s ezzel az ügy érdekessége a
                  lapok számára megszűnt. Az a szép Meszlényiné egyenesedett ki a tükörben, akit
                  tavaly, tehát negyvennyolcéves korában, felkért Elizabeth Arden Budapesten járó
                  üzletvezetője, hogy vállalja egy Budapesten alapítandó nagyszabású szépészeti
                  intézet igazgatónői állását; nem lesz semmi dolga, csak naponta egy-két órát ott
                  kell tartózkodnia az üzletben és ezért annyi fizetést kap, mint egy magyar
                  miniszter. Magdolna megnézte magát. Azon tünődött, hogy lehet valahol messze a
                  világon, valami távoli őserdő mélyén, amerre soha ember nem jár, egy tisztás
                  közepén egyetlen szál szép virág. Nem látja senki és nem is fogja látni.
                  Lassan-lassan hervadni kezd.</p>
               <p>Mikor elkészült öltözködésével, becsengette Mámit. Az öreg betotyogott.</p>
               <p>- Tessék, instálom.</p>
               <p>- Nagy újság van, Mámi. Költözködünk.</p>
               <p>- Igenis, - felelt Mámi egykedvűen, - hová?</p>
               <p>- Hogy hova, az majd akad. Nem ez a fontos benne. Hanem az, hogy Klári nem fog
                  velünk lakni.</p>
               <p>- Nem?</p>
               <p>- Nem. Külön költözik Miklosics grófnéval. Mi ketten maradunk, öreg Mámi.</p>
               <p>- Igen. Ejszen eddig is valahogy olyanformán voltunk, báróné lelkem. Majd csak
                  megleszünk ezután is.</p>
               <p>- Jól van, Mámi. Hát én most elmegyek. Ha telefonálnak, a lány mondja meg, hogy
                  itthon ebédelek.</p>
               <p>Magdolna lement az utcára. Korán volt még, gyalogolni akadt kedve. Elindult a Duna
                  irányában. Gyönyörűen sütött a nap, valami kedves mélabúval. Eszébe jutott Tompa
                  verse, amelyet süldőlány korában az Ákos-szerelem idején jegyzett meg s azóta sem
                  felejtett el:</p>
               <p>Őszi lombok hervadása,</p>
               <p> Őszi napfény ragyogása.</p>
               <p> Hervadásból, fényből támad</p>
               <p> Lelkemen e kedves bánat.</p>
               <p>Kedves bánat volt csakugyan, ami elöntötte szívét. Nem háborgott benne Klári ellen
                  sem harag, sem szemrehányás. A maga életét akarja élni. Ez természetes emberi
                  önzés. De tiltakozni ez ellen és mindenáron ragaszkodni az együttéléshez, olyan
                  önzés volna, amely csak látszatra anyai, mert nem a gyermek szempontjait nézi.
                  Vannak anyák, akik látszólagos anyai érzésből, de alapjában a legönzőbb
                  indulatból, kölönc gyanánt kötik magokat leányuk életére, tönkreteszik
                  házaséletét, boldogtalanságba hajszolják, csak azért, hogy az ő kölyökkereső
                  majomszeretetök kielégüljön. Tulajdonképpen nagyon kevés igazi szülő van a
                  világon. Száz között egy akad, aki el meri mondani: „Nem a gyerek rendeltetése,
                  hogy én jól érezzem magam, hanem az én rendeltetésem, hogy a gyerek jól érezze
                  magát.”</p>
               <p>Jól kilépve mendegélt az Andrássy-úton és visszaemlékezett arra a nem is olyan
                  régi időre, mikor ezt a szép utat kockás faburkolat fedte, gumikerekű fogatok
                  suhantak rajta, s ebből csak a lovak patáinak ütemes, tompa csattogását lehetett
                  hallani. Most lovat egyet sem látni, gépkocsik zúgnak egymásután, az innenső
                  oldalon a város felé, a másik oldalon a liget felé igyekezve sorban. Más kép, más
                  világ. Akik a régi világból itt maradtak, s akikkel valaha az élet felé csattogtak
                  a lovak, azokat most már kifelé viszi a gépkocsi.</p>
               <p>A Lánchídig gyalog ment, ott felült a tizenhatos autobuszra. Felment a Várba,
                  megnézni azt a lakást. Már a kapu nagyon megtetszett neki. A kis udvar is, amelyen
                  még vidáman zöldelt a gyep. Hátul falépcsőn ment fel a szóbanforgó lakásba, a
                  házmester hozta a kulcsot. A lakók nem voltak otthon. Csak az ajtóból kukkantott
                  be, mindig ellenére volt kéretlenül véteni a más otthona ellen. Két kicsiny szoba
                  tűnt eléje, kispolgári holmival, mintha csak Fügeden lépett volna be valami
                  ismeretlen családhoz. De ez a pillantás elég volt ahhoz, hogy meglássa: a padló
                  görbedő szélű deszkái helyett parkettet kell csináltatni. A konyha piciny, de
                  valahogyan el lehet boldogulni rajta. Fürdőszobára és a Mámi szobájára éppen csak
                  hogy hely akad. Takarításra, házi munkára bejárót kell venni.</p>
               <p>- Mennyi a házbér?</p>
               <p>- Hatszáz pengő.</p>
               <p>- Hatszáz egy negyedre? Ilyen bolondot ne mondjon.</p>
               <p>- Nem egy negyedre, nagysága, kérem. Ez évi bér, hatszáz pengő, nagysága
                  kérem.</p>
               <p>- Jól van, kiveszem. Én Meszlényi báróné vagyok. A leányom már járt itt,
                  úgy-e?</p>
               <p>- Ó, kezeit csókolom, méltóságos asszonyom, igenis. Bocsánatot kérek, nem tudtam,
                  hogy kit tiszteljek. Igenis. Majd megjelentem a méltóságos gróf úrnak, igenis.</p>
               <p>Mikor kilépett az utcára, szerette a házak kisvárosi hangulatát. Az ódon kis
                  paloták és nyugalmas külsejű polgárházak sora a hunyorgó napfényben a csendes
                  nyugalom és a megenyhülés érzésével töltötte el. És már örült annak, amiért reggel
                  még sírva fakadt. Jó és kedves lesz itt egyedül lakni, vendéget alig fogadni,
                  sokat ülni otthon könyv mellett, vagy zongora előtt, alkonyatkor sétálni a
                  bástyán, téli estén hallgatni a tüzet és Mámi behallatszó jövés-menését. És talán
                  utolsó lakásának is szánta ezt az élet. Ha még sok van hátra, akkor húsz-huszonöt
                  év mulva is itt lehet örülni a csendnek és békességnek. Talán már bottal fogja
                  járni azt a falépcsőt, hátul az udvarban, tisztes feketében, ápolt fehér hajjal. S
                  talán Klári mégis férjhez megy és néha unokák lármája fogja felverni az eldugott
                  kis lakás nagymamai csendjét. Milyen kár, hogy így fordult a Klári élete. Lehetne
                  már tízéves leánya. És annak tíz év múlva már lehetne gyereke. A dédunoka, aki
                  minden vasárnap délután eljönne dédanyóhoz. Mialatt a várbeli utcákon hósipka
                  fedné a házakat, belépne hangos lármával, pirosra csípett orral, sapkájához kötött
                  pamut-fülvédővel a kis kölyök, azonnal az ebédlőszekrény aljához sietve, ahol a
                  torta várja... Nem, ez csak ábránd. Még az is nagy kérdés, hogy az unoka örömét
                  megadja-e a jó Isten.</p>
               <p>A jövés-menéstől étvágya támadt. Bement a Ruszwurm-cukrászdába. Kevesen voltak
                  ott, egy-két jól öltözött úriember itta kései reggelijét: kiabált róluk, hogy
                  miniszteriális emberek, agglegények, akik későn járnak be a hivatalba, belügybe
                  vagy pénzügybe. De a belső szobában fiatal pár ült. Egy-egy sütemény fölé hajolva
                  beszélgettek, a fiú nagy lendülettel suttogott a leánynak, az pedig pirosan és
                  boldogan hallgatta. Nagy gyakorlatuk még nem igen lehetett, mert a térdöket mohón
                  nyomták egymáshoz az asztal alatt, nem gondolván arra, hogy más igen jól láthatja,
                  amit ők az asztal márványlapjától nem láthatnak. Milyen szavakat mondhatnak
                  vajjon? Bizonyára ilyeneket: örökre, nagyon, soha, teljes szívemből, csak te.
                  Magdolna megbocsátó gyengédséggel, úgyszólván részvéttel pillantott néha rájuk. De
                  egyszerre eszébe ötlött a gondolat: ezek mai fiatalok, talán már viszonyuk is van.
                  És talán a kis szőke fruska anyja éppen most mondja valakinek nagy-büszkén: „Az én
                  lányom egészen más.” Erről Klári jutott eszébe. Elfordította a fejét a
                  fiataloktól. Tovább eszegette a maga süteményét.</p>
               <p>Aztán ismét kint állott a Szentháromság-téren. Eredetileg úgy tervezte, hogy
                  bemegy a városba és elnéz a Szegényvédelmihez. Legutóbb kint járt egy
                  barakktelepen, hogy megnézzen néhány nincstelen családot, erről akar beszámolni a
                  központban. De most már nem volt kedve. Egy darabig ugyan találgatta, vajjon
                  mekkora autóbusz-költséggel és hány villamoskisszakasszal tudná a
                  legjutányosabban megjárni az egész utat. Ez mindig gyönyörködtette veleszületett
                  takarékosságát. Ha hosszú elmemunka árán, amely szinte hadászati tervhez vagy
                  rejtvényfejtéshez hasonlított, sikerült olyan útvonalbeosztást kieszelnie, amelyen
                  hat fillért megtakarított, olyan öröm töltötte el, mintha csatát nyert volna. Most
                  is különböző átszállásokon, autóbusz és villamos többféle kombinálásán járt az
                  esze, de elunta. Úgy határozott, hogy a Szegényvédelmit holnapra halasztja, most
                  pedig ebédidő előtt elmegy a Gellértbe, a pezsgőfürdőbe. S mialatt odaállt
                  várakozni az autóbusz-állomáshoz, azon gondolkozott, hogy az elmúlt idők rajta
                  magán is sokat változtattak. Serdülő lánykorában inget volt köteles ölteni, ha a
                  fürdőkádba lépett, és Abbaziában szó sem lehetett arról, hogy a közös tengeri
                  fürdőbe betegye a lábát. Most pedig maga sem talál semmit abban, hogy feszes
                  trikóval fedett termetét férfiak nézegessék a fedett uszodában, vagy a
                  Hullámfürdőben, vagy a pezsgőfürdőben. Ha Klári száz lépést tett előre, ő maga is
                  tett tizet. A szemérem is tud kopni, mint a sokat használt szerszám. Moziban
                  egyszer régesrégi képeket mutogattak, többek között tengerparti jelenetet,
                  amelyben a nők tetőtől-talpig nekiöltöztek a víznek és bámulatos, sok ráncú
                  lebernyegeket öltöttek. A nézőtéren hangos derültség futott végig, és Magdolna
                  azon vette észre magát, hogy együtt kacag a kacagókkal. Holott a háború előtt ő
                  maga is ilyen fürdőruhát hordott. Most pedig szerfölött nevetségesnek találta.
                  Mintha a húszéves Magdolnát hangosan kinevette volna a negyvenen túli, aki
                  levágatta a haját, sok időt fordított kézápolásra és a száját piros festékkel
                  kente be.</p>
               <p>A pezsgőfürdőben kevesen voltak. Ezt szerette. Szabadon úszhatott néhány jó hosszú
                  tempót, nekiereszthette erős rúgásait és széles karcsapásait. De valaki más
                  ugyanígy örvendhetett a ritka lehetőségnek, mert éppenséggel háton úszott, semmire
                  sem figyelve. Koponyájával neki is szaladt a Magdolna térdének. Alapos rúgást
                  kapott.</p>
               <p>- Oppardon, - mondta a rúgott ember.</p>
               <p>Magdolna is szólt volna, de egyszerre elámulva állott talpra a vízben.</p>
               <p>- Feri!</p>
               <p>Az volt, Rozsály Feri. Akit hosszú évek óta nem látott.</p>
               <p>- Na nézd, Magdolna! Ilyen meglepetés!</p>
               <p>Nevetve szorítottak kezet a víz alatt. Aztán Feri kezetcsókolt a víz felett.</p>
               <p>- Ferikém, hogyan kerülsz ide? Hiszen én téged Amerikában hittelek.</p>
               <p>- Tegnap jöttem haza onnan. Hadd nézzelek már! Bizony isten még szebb vagy, mint
                  mikor utóljára láttalak. Hogy csinálod ezt? Mert én bizony úgy kopaszodom, hogy
                  beszélni is rossz róla. Hogy vagy? Klári hogy van?</p>
               <p>Magdolna a fejét rázta.</p>
               <p>- Nem, öregem, ez így nem megy. Eleget fürödtél már?</p>
               <p>- Jó félórát. Elég is.</p>
               <p>- Hát akkor hallgass ide. Most tizenkét óra. Gyorsan felöltözünk és felmegyünk a
                  hallba, de az első emeletre. Én háromnegyed kettőig ráérek.</p>
               <p>- Nagyszerű. Én is.</p>
               <p>- Akkor siessünk. Akkorát fogunk beszélgetni, mint ez a ház. Most gyorsan
                  öltözködni.</p>
               <p>Még nem volt fél egy, mikor már ott ültek a néptelen társalgóban, előttük egy-egy
                  pohár ürmös.</p>
               <p>- Most beszélj, Feri. Mi az, hogy hazajöttél? Szabadság?</p>
               <p>- Nem. Végleges. Olyan erős honvágyat éreztünk már, hogy megpiszkáltam az
                  összeköttetéseimet. Hazahozattam magam.</p>
               <p>- Várjál csak. Mikor legutoljára beszéltünk, még egyenruha volt rajtad.</p>
               <p>- Igen. Akkor jöttem haza Varsóból, ahol katonai attasé voltam. Akkor vetettem le
                  az angyalbőrt. Polgári állást kaptam: New Yorkban lettem a Külkereskedelmi
                  Hivatal megbízottja. Nagyon érdekes munka volt, igazán szerettem csinálni. Odakint
                  jött a két kisebbik gyerek...</p>
               <p>- Ó, már négy gyereked van, Ferikém.</p>
               <p>- Négy. És mind a négy fiú. Hát kérlek, kezdtem észrevenni, hogy ezek a kölykek
                  rosszul beszélnek magyarul. Ezt már nem lehetett elviselni. Különben is
                  megvallottuk egymásnak a feleségemmel, hogy rettenetesen vágyakozunk haza. Három
                  évig egyszer sem voltunk itthon. Hát most itthon vagyunk. Új beosztást kaptam.</p>
               <p>- És hogy vagytok? Mennél hamarabb látni akarom a feleségedet. Hogy van?</p>
               <p>- Azt hiszem, mire hazamégy, telefonüzenet fog várni. Rábíztam, hogy hívjon fel.
                  Megvan nagyszerűen, köszönöm.</p>
               <p>- Jól éltek, Ferikém?</p>
               <p>- Hála a jó Istennek, ma is úgy vagyunk, mint az első esztendőben. Tudod,
                  mindennap el kellene mennem a templomba hálát adni, hogy ezt az asszonyt az utamba
                  vezette. Nem érezzük mi jól magunkat, csak egymás mellett. Legjobban szeretünk
                  otthon maradni és beszélgetni. Vagy akár nem is beszélgetni, csak nagyokat
                  hallgatni és üldögélni együtt.</p>
               <p>- Hány éves házasok is vagytok?</p>
               <p>- Tizenöt.</p>
               <p>- Igen, tizenöt. Kevéssel a Pocok halála után esküdtetek. Tizenöt. Hát ilyen is
                  van? Mondd, és jó vagy hozzá? És tisztességes?</p>
               <p>Rozsály Feri nagyot nevetett.</p>
               <p>- Tudod, másnak ezt nem mondom meg, mert kinevetnek. De neked megmondom. Én még
                  soha nem néztem más nőre, mióta házas vagyok. Nem nagy érdem tulajdonképpen, mert
                  nekem csak ő tetszik.</p>
               <p>- Ó istenem, hogy ilyet is hall az ember. Ferikém, visszaadod a hitemet a
                  világban. Bizony Isten szeretnélek megölelni. Nem voltál ám mindig ilyen. Engem
                  bizony megcsaltál.</p>
               <p>- Talán ha elvettelek volna, téged meg is csaltalak volna. Pedig gyönyörű vagy.
                  Titokzatos dolgok ezek. De nem is töröm ilyesmiken a fejemet. Örülök neki, hogy
                  megtaláltam a páromat. Ő is éppen így örül. Gyakran mondogatjuk is egymásnak. A
                  négy fiú egészséges, mint a makk. Mi kell egyéb az életben? Boldog ember vagyok,
                  Magdolna. De ne rólam beszéljünk, mert akkor vége-hossza nincs a hencegésnek.
                  Beszéljünk rólad. Tudod-e, mióta nem beszéltünk részletesen és bizalmasan a
                  dolgaidról? Mióta házas vagyok. Ha találkoztunk is, nem voltunk egyedül. Most
                  mondj el mindent. Kezdd ott, a legelején. Nagyon szenvedtél a kisfiú miatt?</p>
               <p>- Nagyon. Most is szenvedek. Nem lehet ebbe beletörődni soha. Ez a fájdalom csak
                  velem együtt fog meghalni.</p>
               <p>- Szegény Magdolnám, meg tudlak érteni. De legalább megvan a másik gyereked.</p>
               <p>- Sajnos, alig.</p>
               <p>- No. Csak nincs valami baja?</p>
               <p>- Nincs, nincs. Duzzad az egészségtől, hála Istennek. De szeretnék sorrendet
                  tartani. Ez majd csak a végén jön. Most úgy ugrom rád, mint héjja a kis csirkére.
                  Te vagy az egyetlen, aki előtt ki tudom önteni a lelkemet. És ha nincs kivel
                  együtt örülni, vagy nincs kinek panaszkodni, az nagyon rosszul esik, Ferikém. Nem
                  unod hallgatni?</p>
               <p>- Ó dehogy. Ha nem akarnál beszélni, faggatnálak.</p>
               <p>- Hát van valami, amit te nem tudsz. És amit más sem tud. Kevéssel azután, hogy
                  Pocok meghalt, még egy nagy érzelmi megpróbáltatáson is keresztülmentem. Szerelmes
                  voltam. Először igazán életemben. Boldog voltam. Megtanultam, milyen érzés az,
                  mikor egy asszony boldog. És ez a boldogság egy napon összetört. Akit szerettem,
                  megcsalt. Látod, most önzésből is örülök annak, hogy olyan vagy, amilyen vagy.
                  Csak tiszta ember érthet meg engem. Rögtön szakítottam vele. Mert akinek nem
                  hihetek többé, avval nem lehetek boldog. Megértesz engem?</p>
               <p>- Tökéletesen.</p>
               <p>- Mert mások aligha értenék meg, ha elmondanám nekik. Hallom néha, hogy asszonyok
                  hogyan beszélnek az ilyesmiről. „Mit tehettem volna? Megbocsátottam neki.
                  Férfiaknál nem lehet azt úgy venni.” Ezt viszont én nem értem. Úgylátszik,
                  tévedésből helytelen világba születtem. Velem csak baj történhetik. Ahogy a
                  barlangomból kibújok, már megvan a baj. Hallgass ide, elmondom neked, mit láttam
                  egyszer az állatkertben. Klárival egy időben sokszor mentem oda. Volt a medvék
                  között egy gonosz kis fekete medve. Mellette két ketrec üres volt. Egyszer az
                  egyikbe új medvét hoztak, mamlasz, kedves, szelid barna medvét. Ez az új medve
                  mindenkit szeretett. Ha kenyeret kínáltak neki, úgy tudott örülni, mint egy ember.
                  Tele volt az életben való hittel, még a fogság ellenére is. Eljátszogatott a
                  ketrecben egy fagolyóval, gurigázta, lökdöste, megtámadta, hanyatt feküdt vele.
                  Komolyan mondom neked, kacagott. Volt valami különös, boldog dörmögése. Hogy
                  milyen szép az élet még a ketrecben is, az ilyen boldog dörmögéssel tört ki
                  belőle. A másik, a gonosz fekete, a rács legszéléhez húzódott, kidugta az orrát az
                  új szomszéd felé és várt. Egyszer csak a boldog barna medve észrevette, hogy neki
                  szomszédja van. Roppantul megörült. Ő is odament a rács legszéléhez és addig
                  mesterkedett, míg a rács között ki tudta dugni az orrát a másiknak az orrához.
                  Mintha csak boldogan meg akarta volna csókolni társát a fogságban. A fekete
                  villogó szemmel várt, míg ennek a hiszékeny bolondnak az orra egészen közel ért
                  hozzá, akkor villámgyorsan odakapott és teljes erejéből belemart. Nagy darabot
                  leharapott belőle. Ez szegény felordított és visszahúzta a fejét. Cafrangokban
                  lógott az orra és erősen vérzett. Mi Klárival néztük ezt és a lélegzetünk is
                  elakadt. A szegény megmart medve zokogni kezdett. Akár egy ember. De hidd el,
                  nemcsak a testi fájdalomtól sírt, hanem a szörnyű csalódástól is. Szeretettel,
                  jósággal, bizalommal, hittel közeledett és ezt a választ kapta. Hát Ferikém, az
                  élet a fekete medve és én vagyok a barna medve. Kidugtam az orromat, az élet
                  rögtön véresre harapott. Megesküdtem tehát magamban, hogy soha többet az orromat
                  nem dugom ki. Visszavonultan éltem, egy-két közeli ismerősön kívül senkivel nem
                  érintkeztem. Maradt a leányom. Neki szántam minden gondolatomat és az egész
                  életemet. Addig is jó anya voltam. De a csalódás után még azt az ürességet is, ami
                  sajgott bennem, csak ővele akartam kitölteni. Az angol miss éppen akkor férjhez is
                  ment. Nem vettem másikat. Nyilvános iskolába adtam a gyereket és mindennap vele
                  együtt tanultam. Nem jártam társaságba, semmi más nem létezett számomra a világon,
                  mint egyik gyerekem emléke, és a másiknak a fejlődése. Azt terveztem, hogy
                  letétetem vele az érettségit, aztán beíratom műtörténeti kurzusra az egyetemre,
                  felvétetem magamat a Park-klubba, társaságba viszem, báloztatom és roppant gonddal
                  és óvatossággal mellette leszek, mikor a szíve jelentkezni kezd. De ezek csak szép
                  tervek maradtak. Klári semmi áron sem akart az úgynevezett társaságba kerülni. A
                  Park-klubot hevesen ellenezte. A műtörténetet ellenezte. Ehelyett okvetlen
                  kereskedelmi tanfolyamot akart végezni. Nem akartam olyasmire erőltetni, amihez
                  nincs kedve; amellett tetszett is nekem, hogy olyan józan és életrevaló, és hogy
                  dolgozni akar. De akkor kezdett lelkileg különválni tőlem. Zárkózott volt, nem
                  közölt velem semmit. Olyan ismerősöket szerzett, akik nekem nem voltak ismerőseim.
                  Sokat sportolt. Úszni járt és sí-kirándulásokat csinált. Minden héten, minden nap,
                  minden órában éreztem, hogyan távolodik tőlem. A felfogása önálló lett.
                  Megmosolyogta az elveimet. De azért úgy tessék-lássék szót fogadott. Egy szép
                  napon huszonnégyéves lett. Akkor bejelentette nekem, hogy egy barátnőjével, a
                  Miklosics gróf elvált feleségével, fordítóirodát alapít. Bámulatos szorgalommal és
                  kitartással meg is alapította. Nem telt bele egy félesztendő, már jól
                  keresett.</p>
               <p>- Miféle iroda az? Nagyon érdekes.</p>
               <p>- Mondom, fordítóiroda. Ha valami okmányt le kell fordítani szerb nyelvre, neki
                  van szerb fordítója. Ha egy kereskedő a portékája reklámját tíz nyelvre akarja
                  lefordíttatni, elküldi a magyar szöveget az irodába, visszakapja tíz nyelven. Írók
                  fordíttatnak nála angolra filmvázlatokat, hogy ha valami amerikai mozinagyság jön
                  Pestre, kéznél legyen az eladandó ötlet angolul. Minisztériumoktól is kap munkát.
                  Különösen a külügyből. De a belügynek is van úgynevezett fordítóosztálya, az
                  szintén gyakran dolgoztat vele. Követségek is rendelnek nála.</p>
               <p>- Roppant ügyes.</p>
               <p>- Kitünő. Mintaszerűen csinálja. Az összeköttetéseit remekül ápolja. Ő maga is
                  igen jól tud nyelveket, a barátnője is. Az elején néha csak három-négy órát aludt,
                  hajnalig dolgozott és reggel már ott volt az irodában. És amilyen gyorsan haladt
                  előre az iroda, ugyanolyan iramban függetlenítette magát tőlem. Egyedül maradtam.
                  A fiam halála még mindig kegyetlenül égetett, és a szerelmi csalódáson sem olyan
                  könnyen estem keresztül. Elkezdtem magamnak valami tartalmat keresni. Először
                  olaszul tanultam. Meg is tanultam nagyon jól, most is sokat olvasok olaszul. De
                  mikor már tudtam, megint nem találtam a helyemet, megint nem tudtam mit csinálni
                  magammal. Akkor elkezdtem háziiparral foglalkozni. Csipkével, paraszthímzéssel,
                  ilyesmivel. Gondoltam: én is boltot nyitok mint Klári. Nem baj, ha nem keresek is,
                  csak rá ne fizessek. Gyönyörűségem telik benne és néhány szegény parasztasszonyt
                  pénzhez juttatok. Az előzetes szervezéssel eltelt egy félesztendő. A bolt két
                  hónapig élt. Jobbról-balról becsaptak, egy alkalmazottam megszökött a pénztárral.
                  Csúnyán ráfizettem. Akkor Klári addig erőszakoskodott, míg megtanultam bridzsezni.
                  Szórakoztatott, mulattatott. Egy évig éjjel-nappal bridzseztem. De annyi nem
                  kívánatos emberrel kellett összejönnöm, hogy egy napon megcsömörlöttem tőle.
                  Abbahagytam. Most már csak nagyritkán ülök le játszani, rendszerint akkor, ha
                  Klári utolsó pillanatban telefonál, hogy nincs negyedik, rohanjak megmenteni a
                  társaságát. Akkor elhatároztam, hogy én is fordítok. Angol, francia, német vagy
                  olasz regényeket magyarra. Egyet le is fordítottam. Most már tudom, hogy rosszul.
                  De meg olyan nyomorúságot ismertem meg, annyi állástalan írót láttam kiadók
                  előszobájában kuporogni és szorongani, hogy tisztességtelen dolognak láttam ilyen
                  szegény emberek elől elvenni azt a pár pengőt. Abbahagytam. Akkor jótékonysággal
                  kezdtem foglalkozni. Van egy bizonyos Szegényvédelmi Intézet. Olyan úrinők
                  segítenek ott, akiknek sok a ráérő idejük. Szívszaggató nyomort ismertem meg,
                  leírhatatlan szennyben sínylődő gyerekeket, ocsmány betegségeket. Itt meg is
                  maradtam. Segítek, amit lehet. De érzem, hogy ez sem ad igazi tartalmat az
                  életemnek. A lányom adhatna, ha rámszorulna, ha bizalmas volna hozzám és mellette
                  kellene állnom. De ő nem szorult rám...</p>
               <p>- Bocsáss meg, Magdolna, de ez a világ rendje. A kicsik felnőnek. Ha a kis fecskét
                  az anyja megtanította repülni, akkor a kis fecske elrepül. Te pedig együtt élsz a
                  gyermekeddel. Ez már ajándék az élettől.</p>
               <p>- Talán az volt máig. De Klári éppen ma reggel közölte velem, hogy külön költözik.
                  Ma délelőtt már lakást néztem. Egymagamnak. Látod, én még anya sem lehetek. Azt
                  már csak igazán elvárhattam volna az élettől, hogy az anyaságom örömeiben
                  hihessek. Kidugtam az orromat. Most vérzik.</p>
               <p>A férfi fejét csóválta. Meleg barátság világított a nézésében.</p>
               <p>- Hány éves vagy, Magdolna?</p>
               <p>- Negyvenkilenc, - felelte ő habozás nélkül.</p>
               <p>- Mennyi? - bámult a férfi.</p>
               <p>- Mondom, negyvenkilenc.</p>
               <p>- Hihetetlen. Várjál csak... de igen, kijön. Az ember rádnéz és elámul. Mondd, hát
                  nem mehetnél férjhez?</p>
               <p>- Szerelem nélkül? Azt nem. De ne törd a fejedet, hogy mit kellene velem csinálni.
                  Az én programom kész. A mai napon ezennel elkezdek megöregedni. Majd elmotoszkálok
                  a dolgaimmal, amíg egyszer végleg el kell mennem. Jótékonykodom. Sokat járok
                  templomba. Aztán mindig akad valami, ami érdekel. Most például át kell alakítanom
                  és be kell rendeznem a lakásomat. Az nagy passzió.</p>
               <p>- Hopp, éppen ma kértek tőlem támogatást egy nagyon tehetséges berendező művész
                  számára. Nem is tőlem, hanem a feleségemtől. Hallottál ilyet? Egy napja vagyunk
                  Pesten és már protekcióért nyaggatnak. Azt hallom, hogy ez most járvány idehaza.
                  Talán próbáld meg, hogy mit tud. Hátha csakugyan olyan jó.</p>
               <p>- Kérlek, szívesen. Hívjon fel telefonon és hivatkozzék rád. Most mennem kell,
                  háromnegyedkettő. Úgy elrepült az idő, hogy hihetetlen. Estig itt tudnék ülni
                  veled. Szóval, telefonon megbeszéljük, hogy mikor jövünk össze, jó? Hol lakol?</p>
               <p>- Egyelőre itt a Gellértben. Most keresünk majd lakást mi is.</p>
               <p>Együtt mentek a kijáratig. Ott Feri kezet csókolt. Melegen köszönt a
                  viszontlátásig. Aztán még tartotta a Magdolna kezét, mint aki mondani akar
                  valamit. Magdolna kérdő pillantással nézett rá.</p>
               <p>- Kár érted, - mondta a férfi.</p>
               <p>Ő elmosolyodott és indult. Ment a villamosmegállóhoz. Várta a következő kocsit.
                  Két fiatalember állt mellette. Egyik meglökte a másikat. Rápillantottak és
                  összesúgtak. Magdolna elfordult. „Ne fáradjatok, - gondolta magában, - nem
                  érdemes. Kár értem.”</p>
               
            </div>
            <div type="chapter">
               <head>
                 II.
               </head>
               <p>Valóban telefonáltak egymásnak. Abban maradtak, hogy most „nagy a rumli”. Mind a
                  két félnek lakásgondokban főtt a feje. Ha majd mind a ketten rendbejönnek,
                  okvetlen megint felhívják egymást. Magdolna letette a kagylót és tudta, hogy
                  évekig nem fogja őket látni. Feri felesége nem is volt nagyon lelkesen nyájas,
                  csak éppen udvarias és kedves. „Terhökre lennék”, - gondolta magában Magdolna. És
                  odatette nevöket még egynéhány jóismerős mellé, akik lassankint elmaradoztak
                  tőle.</p>
               <p>A lakással úgy fordult a dolog, hogy Klári már néhány nap mulva érdekes újsággal
                  érkezett haza. Nemcsak hogy lakót szerzett az Andrássy-úti házba, hanem egyenesen
                  vevőt. Az Andrássy-úti ház most egy örökséghez tartozott, amely körül elkeseredett
                  és bonyolult hagyatéki pörök folytak. A patvarkodó örökösök a pörök eldőltéig
                  ügyvéddel kezeltették az ingatlanokat, az ügyvéd örült, hogy a házat pénzzé
                  teheti.</p>
               <p>- Kinek tudtad eladni! - kérdezte Magdolna, tiszteletet érezve leánya üzleti
                  ügyessége előtt.</p>
               <p>- Rősernek, az öreg bankvezérnek, aki néha fordíttat nálam. Azt hiszem, a felesége
                  valami volt színésznő. Nagyon gazdagok. Megtudtam, hogy villát akarnak venni.
                  Összehoztam Rősert az ügyvéddel. Az alkú hamar ment. Száznyolcvanezer pengő a
                  vételár. Mihelyt aláírják a szerződést, a rendes egy százalékot megkapom. Keresek
                  ezernyolcszáz pengőt azzal, hogy négyszer telefonáltam.</p>
               <p>Magdolna elismerően bólogatott. De már másutt járt az esze. Az élet útjai furcsák.
                  Most tehát Zsoldos Bella fog lakni ezekben a szobákban, ahol eddig ő lakott.
                  Egyszer már cseréltek lakást. Régesrégen. Mikor Zsoldos Bella után ő költözött a
                  Detky Pál szívébe. Vajjon hogyan él Detky Pál? A nevét minduntalan olvashatta
                  utcai színlapokon, újságban. De nem igen járt olyan társaságba, ahol hallhatott
                  volna felőle. Csak annyit tudott, hogy furcsa házaséletet él. Békésen megvan a
                  feleségével, de néha hetekre, sőt hónapokra külön költöznek, de együtt járnak
                  vacsorázni. Akkor aztán megint összeköltöznek, de külön járnak vacsorázni. Vajjon
                  szereti még Detky Pált? Ezt a kérdést nem most tette fel először magának. Egy
                  ízben, három évvel ezelőtt a Visegrádi-utcában akadt dolga és elment a régi kapu
                  előtt. Akkor erősen megdobbant a szíve. És hosszasan elgondolkozott hajdani
                  szerelméről. Végül úgy döntött, hogy még mindig szeret egy bizonyos embert, de
                  átszellemült fantómot, akinek az élő emberhez semmi köze. Ezt állapította meg most
                  is magában.</p>
               <p>Az a lakásberendező, akit Feri említett neki, csakugyan jelentkezett telefonon.
                  Engedelmet kért, hogy személyesen felkereshesse. Magához rendelte másnap
                  délutánra. De mikor a kagylót letette, már elfelejtette a nevét. Valami
                  egyéniségtelen neve volt, amelyet nincs miről megjegyezni. Nem baj, majd megmondja
                  holnap mégegyszer, hogy hívják.</p>
               <p>Az elfelejtett nevű ember nem jól kezdte pályafutását Meszlényi bárónénál. Jó
                  félórát váratott magára. Mikor belépett végre, olyan zavar látszott rajta, hogy
                  majdnem sírt.</p>
               <p>- Bocsánatot kérek ezerszer, méltóságos báróné, én nem is tudom, hogyan mentsem ki
                  magam.</p>
               <p>- Nehéz lesz, - mondta Magdolna, - én megbízható embert keresek. Lássa be, hogy
                  aki ezzel kezdi...</p>
               <p>- Kérem, méltóságos báróné, - vágott közbe a berendező, - ne tessék erről az egy
                  esetről megítélni. Könyörögve kérem, adjon alkalmat, hogy megmutathassam, milyen
                  megbízható és pontos vagyok. De most olyan dolog jött közbe, és pláne olyan
                  helyen, ahol nem volt telefon, hogy én... hogy én... Kérem, tessék a véleményét
                  felfüggeszteni.</p>
               <p>A látogató úgy nézett a ház asszonyára, mint az asztalnál leselkedő éhes
                  állat.</p>
               <p>- Hát majd meglátjuk. Telefonon nem jól értettem a nevét.</p>
               <p>- Kelen. Nevem Kelen.</p>
               <p>Már leült. De most ráébredt arra, hogy talán hibát csinált. Feszengve felállott és
                  igen ügyetlenül meghajtotta magát.</p>
               <p>- Kelen Jenő vagyok.</p>
               <p>Aztán habozva megint leült. Magdolna oldalról rápillantott. Végigmérte feltűnés
                  nélkül. Mosoly tolakodott ajkaira, de sikerült elnyomnia. Ez az ember nem
                  látszott lakásberendezőnek. Akinek az a mestersége, hogy egységes és finom
                  ízléssel tervez otthonokat, azt síma, hajlékony, választékos külsejű úrnak
                  képzelné az ember. Ez bizony másképpen festett. Készen vett, rossz ruhája hátul
                  elállt a nyakától, másutt ráncokat vetett, nadrágja rég nem látott vasalást. Haját
                  az elmulasztott nyiratkozás túlhosszúra hagyta. Rövidlátó szemén ferdén ült a
                  drótkeretű pápaszem. Formátlan sárga cipője fölött fakó fekete harisnya kandikált
                  ki. S a kezét nem tudta hova tenni. Hogy ez az ormótlan, ágról szakadt ember
                  foglalkozzék kényes ízlésbeli kérdések eldöntésével, azt alig lehetett elgondolni.
                  Valami beérkezett nagy tehetség ilyen külsővel aligha is lehetett. Magdolna már el
                  is határozta, mit csinál vele: készíttet holmi tervet, vagy vázlatot próbaképpen,
                  azért majd fizet neki valamit, aztán szélnek ereszti szegényt.</p>
               <p>- Kérem, méltóságos báróné, a nevemet onnan lehet megjegyezni, hogy volt egy
                  tanárom, kérem, aki szeretett rímekben beszélni. És engem mindig úgy hívott ki
                  felelni, kérem, hogy: „Azt mondom én Kelen Jenőnek, hogy előttem jelenjen ő meg.”
                  Hahaha, mit tetszik ehhez szólni, méltóságos báróné? Hahaha.</p>
               <p>Erőltetetten nevetett saját tréfáján, de mikor Magdolna csak halvány mosollyal
                  jutalmazta az ötletet, átmenet nélkül elhallgatott és még kínosabb zavarban
                  pislogott a szemével a pápaszem mögött. Nyilván az elkésés feszes hangulatát
                  könnyed tréfával akarta feloldani, de ezt ijesztően ügyetlenül csinálta.</p>
               <p>- Igen. Hát kedves Kelen úr, fáradjon el Úri-utca harmincöt alá és nézze meg az
                  első emeleti udvari lakást hátul. A házmesternél hivatkozzék rám. Tekintsen jól
                  körül. Fürdőszobát szeretnék, cselédszobát és parkettet. Bútorra nem szeretnék
                  költeni, ez a holmi elég. Gondolkozzék ezen, aztán ha eszébe jutott valami,
                  szóljon.</p>
               <p>Kelen Jenő szerényen bólogatott és nem állt fel. Úgyszólván kérdően ült tovább.
                  Aztán látván, hogy nincs tovább, mégis csak felkelt. Köszönni készült. De valami
                  hirtelen kitört belőle. Vonagló szájjal szólalt meg, egész más hangon, mint
                  eddig:</p>
               <p>- Kérem, tessék nekem munkát adni. Már hetek óta nincsen semmi munkám. A
                  méltóságos bárónénak is van anyja...</p>
               <p>- Anyám? Az, sajnos, nincs.</p>
               <p>- Akarom mondani, szintén anyának tetszik lenni. És én is, kérem... akarom
                  mondani, nekem anyám van otthon. Ez rettenetes, hogy már mióta nem tudok dolgozni,
                  kérem.</p>
               <p>- Anyját tartja?</p>
               <p>- Igen, ketten vagyunk.</p>
               <p>- Igazán sajnálom. Talán maradjunk annyiban, hogy látatlanban nem bízhatom meg
                  semmivel, de ha valami vázlatot vagy tervet csinál, azt mindenesetre... szóval,
                  azt megfizetem. Ha talán néhány pengő előleggel...</p>
               <p>- Nem, köszönöm, nem. Olyan színben tűnném fel, mint aki... Nem, köszönöm. Most
                  rögtön felmegyek a Várba és holnapig majd kigondolok valamit. Meg tetszik engedni,
                  hogy holnap eljöjjek?</p>
               <p>- Holnap? Nem lesz hamar?</p>
               <p>- Ó nem, én nagyon gyorsan dolgozom. Az egész lelkemet bele fogom tenni, kérem,
                  méltóságos báróné.</p>
               <p>Magdolna kezet nyújtott. Kelen hevesen kezet csókolt, aztán botladozva, ügyetlenül
                  kiment. Magdolna sajnálta. De az utóbbi évek alatt sajnálata is elfáradt már
                  kissé. Annyi nyomorúságot, annyi szegénységet látott, hogy a tompa tehetetlenség
                  érzete hatalmasodott el rajta. Okleveles emberek jöttek hozzá, nem tudna-e
                  villamoskalauzi állást szerezni nekik, de vállalnának bármilyen fizikai munkát.
                  Járt nála végzett orvos, aki kölcsönért rimánkodott, hogy az ószeren viseltes
                  ruhát vehessen magának, mert valami állást kapott és visszataszító rongyaiban nem
                  tudja elfoglalni. Felkeresték tönkrement úriasszonyok, akik házvezetőnői állást
                  kerestek, és még a szakácsnői sortól sem riadtak vissza, csakhogy betevő falatjuk
                  legyen. Az ilyen Kelen féle ember munkakeresése már nem döbbentette meg. Vállat
                  vont. Majd ad neki a „tervekért” húsz-harminc pengőt s az egészet a Feri iránt
                  való barátságának számlájára írja.</p>
               <p>Másnap ugyanabban az időben, de most már pontosan, jelentkezett Kelen. Magdolna
                  kényszeredetten érezte magát. Mindig kínos volt nemet mondania, tagadó választ
                  adnia, visszautasítania. Az ilyesmit Klárira szokta bízni, aki nem sokat
                  teketóriázott. De most Klárit nem akarta zavarni azzal, hogy ezt az embert hozzá
                  küldi. Sőt részben örvendezett, hogy nem kell készen elfogadnia, amit Klári
                  rádiktál. Csak annak nem örvendett, hogy ezt az embert kurtán-furcsán el kell
                  utasítania valami fájdalomdíjjal.</p>
               <p>- Nos, hozott valamit?</p>
               <p>És várta, hogy Kelen a zsebébe nyúljon. Mert a kezében nem hozott papírokat. De az
                  nem nyúlt a zsebébe.</p>
               <p>- Hoztam, - mondta helyet foglalva, - a fürdőszobát és a cselédszobát meg tudnám
                  oldani. Így kevés a hely, de a padlásfeljáróból el tudok venni néhány
                  légköbmétert. A konyhát kijebb tolom s a mostani konyha helyére jön a fürdőszoba.
                  A házmester azt mondja, hogy a háztulajdonos kétségtelenül belemegy az
                  átalakításba, csak a költségeket nem viseli.</p>
               <p>- Igen. Hát akkor építészről is kell gondoskodni.</p>
               <p>- Hogy-hogy gondoskodni, méltóságos báróné? Hiszen én okleveles építészmérnök
                  vagyok. Csak úgy gondoltam, hogy a berendezési szakkal jobban boldogulok, mikor
                  elvesztettem az állásomat. Szóval, ez mind nem gond, a parkett sem kérdés. A
                  szobákkal van a baj.</p>
               <p>- Miféle baj?</p>
               <p>- Ez így nem otthon, kérem. A szobák túlkicsinyek és akármit rakunk beléjök,
                  zsúfoltak lesznek. Ott is építeni kell. A két szoba között kidobjuk a közfalat.
                  Aztán csinálunk egy ívet. Majdnem a két szoba szélességében. Igen széles ívet. Oda
                  pedig szerelünk egy kárpitot. Valami mély és meleg színt gondolok, nehéz
                  renaissance jár az eszemben, szépen essék az a kárpít. Az lesz a lakás tónusa.
                  Sötétvöröset gondolnék, de nem azt amit most régi rossz ládákra raknak Pesten
                  lehetetlen aranyszegéssel, hanem sokkal sötétebbet. A falakról leszedjük a
                  tapétát. Fehér falak lesznek. Ezek a bútorok, ahogy már tegnap láttam, nagyon szép
                  régi darabok...</p>
               <p>- Maga itt tegnap körülnézett?</p>
               <p>- Nem kell nekem körülnézni, méltóságos báróné, ha bútorról van szó. Azt én
                  megérzem a hátamban. Még a könyökömmel is bútort látok. Szóval, lesz két szoba, de
                  mégis egy szoba. Gyönyörű, tágas, világos szoba. De mégis kettő. A belsőt
                  berendezzük hálófülkének. Nagyon boldog volnék, ha a méltóságos báróné...</p>
               <p>- Csak mondjon egyszerűen bárónénak.</p>
               <p>- Igenis. Ha a báróné belemenne abba, hogy az ágyat kihagyjuk. Olyan remek
                  pamlagot tudunk mérték után csináltatni... és garszonlakásban ez sokkal
                  inkább...</p>
               <p>- Hogyne, hogyne. Nagyon kedvemre való gondolat. Mondja csak tovább. De várjon
                  csak. Nézzünk itt talán körül, hogy ezeket a bútorokat hogyan tudjuk ott
                  értékesíteni. Kár, hogy nem tudjuk a pontos méreteket.</p>
               <p>- De tudjuk, báróné, hogyne tudnók. Én ott lemértem mind a két szobát pontosan. És
                  a szemmértékem nagyon jó. Például itt ez a szekrény... ennek a szélessége...
                  mondjuk: egy harmincöt.</p>
               <p>- No, erre kiváncsi vagyok, - szólt Magdolna és rögtön hozta a viaszosvászon
                  centimétert.</p>
               <p>Megmérték a szekrényt. Annak pontosan százharmincöt centiméter volt a szélessége.
                  Magdolna most már jobban megnézte Kelen Jenő állástalan építészmérnököt, mialatt
                  az tovább szemlélte a bútorokat. Ez az ember egészen más volt, mint a tegnapi. A
                  reménység, hogy munkát kap, lelket és vért öntött beléje. Rendes növésű ember
                  volt, értelmes arcú. Ha képzeletben tisztességes ruhát adott rá az ember,
                  megnyiratta és orra fölé csontkeretű, jó pápaszemet tett, nem is volt
                  nevetséges.</p>
               <p>- Kérem, - mondta Magdolna, - ráér most maga?</p>
               <p>- Az a bajom, báróné, hogy túlságosan ráérek.</p>
               <p>- Hát akkor nézze, vegyen itt mindent számba. Megmutatom, mi az enyém és mit visz
                  el a leányom, aki külön költözik. Nem akarja ezeket listára feljegyezni?</p>
               <p>- Nem, kérem, a fejemben jobban megmarad, a listát elveszítem.</p>
               <p>- Ahogy gondolja. Szóval ha a bútorokat mind számba vette, felmehetnénk az
                  Uri-utcába.</p>
               <p>- Fölösleges fáradság, báróné. Itt helyben be tudjuk rendezni a lakást. Minden
                  méretet ismerek.</p>
               <p>- Igen, de én nem tudom olyan erősen elképzelni, mint maga. Szeretném ott a
                  helyszínen látni, hogy mi lesz. Igaz viszont, hogy kellemetlen nekem az ottani
                  lakókat zavarni. Mégis csak jobb lesz, ha holnap megyünk, délelőttönként nincsenek
                  otthon. Most pedig nekiülünk itt.</p>
               <p>Kelen állott egy helyben és egyszerre nagy zavar képét mutatta. Segélytelenül
                  köszörülte a torkát és elpirult.</p>
               <p>- Nos? Szeretne valamit mondani? Ki vele.</p>
               <p>- Tudniillik... alig merem megkérdezni, báróné... hogy ezek után csakugyan meg
                  tetszik engem bízni?</p>
               <p>- Megbízom, hogyne, nagyon tetszik, amit mond. Azaz, hogy... előbb meg kellene
                  állapodnunk az anyagiakban. Mert ha túldrága volna, amit nagyon sajnálnék...</p>
               <p>A berendező kétségbeesetten vágott közbe:</p>
               <p>- Nem, nem, majd meg tetszik látni. Bámulatosan olcsó leszek. Csak éppen hogy
                  keressek valamit. Hogy haza tudjak adni. Megalkuszunk, báróné, ez egész
                  biztos.</p>
               <p>- Csak ne siesse el a dolgot. Nem velem fog alkudni, hanem a leányommal. Az pedig
                  úgy alkuszik, mint az örmények. Életveszélyes, előre figyelmeztetem. És
                  hogyha...</p>
               <p>- Nem, nem, - vágott közbe hevesen amaz, - biztosan meg fogunk alkudni. Csak rá ne
                  fizessek. Úgy is lehet csinálni, hogy minden számlát a báróné személyesen fizet,
                  én nem is látok pénzt. És a végén valami tiszteletdíjat tetszik nekem adni, valami
                  csekélységet. Bocsánatot kérek, mikor beszélhetnék a... a izével... a fiatal
                  bárónővel?</p>
               <p>Magdolna most már elnevette magát.</p>
               <p>- A izével?</p>
               <p>- Bocsánat, - makogta sápadtan Kelen, - ha sértő szót használtam volna... én
                  minden bocsánatkérésre kész vagyok...</p>
               <p>- Nem, nem volt sértő. Sőt fiatalnak nevezte. Ami igaz is. Nálam csakugyan sokkal
                  fiatalabb. Tudna maga holnapra költségvetést csinálni?</p>
               <p>- Hogyne, hogyne. Akár nem is alszom.</p>
               <p>- Akkor szóljon ide holnap reggel nyolc és kilenc között. Megbeszélheti a
                  leányommal, hogy mikor keresse fel őt az irodájában.</p>
               <p>Kelen minden porcikája csak úgy ontotta a lihegő szolgálatkészséget. Úgy
                  toporzékolt állóhelyében, mint a gazdája indulását váró vadászkutya.</p>
               <p>- Igenis. Nyolc és kilenc között. Igenis. Lehet már nyolckor?</p>
               <p>- Lehet. És ha olyan biztos, hogy meg tud alkudni a leányommal, akkor talán neki
                  is ülhetünk. Hozott magával papírt és ceruzát?</p>
               <p>Székeket tettek az asztalhoz egymás mellé. Nekiültek, elkezdték a lakást
                  berendezni. Kelen egyszerre ékesszóló emberré változott. Modorhibái berendezés
                  közben is megmaradtak, folyton belevágott a Magdolna mondataiba, folyton átnyúlt
                  az orra előtt és nem mondta, hogy bocsánat. „Nincs gyerekszobája”, - gondolta
                  Magdolna. De egyre meglepettebben figyelt mindarra amit a rosszúl öltözött ember
                  beszélt. Nekivaló volt minden szó: a mérnökből csak úgy dőlt a műtörténet. Egyik
                  fiókon meglátta a zárat. Megcsóválta a fejét és azonnal megmagyarázta, hogy az a
                  zár milyen súlyos hiba az egész darab stilusa ellen. Ahogy fejtegette, rajzot
                  utánzó vonalakat hadonászott maga elé nagy magyarázó igyekezetében. A fejével, a
                  vállával próbálta kifejezni magát. A különben mamlasz és félszeg ember így egyik
                  pillanatban tetőtől-talpig gótikussá idomult, hogy aztán mindjárt tetőtől-talpig a
                  barokkot fejezze ki. Aztán terítőkről kezdett beszélni. Úgy dobálta a különböző
                  kézimunkák természetét, egyéniségét, mihez illő és mihez nem illő voltát, mint egy
                  nagyon hozzáértő asszony. Már rég elrendezték a bútorokat a lakásban az utolsó
                  zsámolyig, de a társalgás lankadatlanul folyt tovább. És mikor Kelen egy prédikáló
                  szerzetes hevével magyarázta a Chippendale-asztalok vonalainak előkelő és nyugodt
                  elegánciáját, Magdolna rápillantott az előadó nyakkendőjére. Borzasztó nyakkendő
                  volt ez és nem azon lehetett inkább csodálkozni, hogy ez a siralmas külsejű ember
                  ilyet hord, hanem, hogy ilyet egyáltalában gyártanak. Kelen ezt a pillantást
                  észrevette. Egyszerre félbeszakította önmagát és olyan mosollyal, amely inkább
                  dühös fogvicsorgatáshoz hasonlított, megkérdezte:</p>
               <p>- A nyakkendőmet nézi, báróné?</p>
               <p>- Ne haragudjék, de csakugyan megakadt rajta a szemem. Ez... ez nem jó
                  nyakkendő.</p>
               <p>- Sőt valószínűleg botrányos. Nem én vettem. A szobalány vette. Neki nyilván ez
                  tetszett legjobban. Mikor az előbbi már egészen kifoszlott, leküldtem, hogy vegyen
                  egyet, a legolcsóbbikból. Ezt hozta fel.</p>
               <p>- Ezt nem nagyon értem. Akinek ilyen stilusérzéke van, hogyan képes elviselni a
                  tudatot, hogy ez van a nyakában?</p>
               <p>Kelen vállat vont. Valami konok fájdalom és nyerseség volt a hangjában, mikor
                  válaszolt:</p>
               <p>- Én sohasem törődhettem a külsőmmel, kérem. Ahhoz pénz kell. Különösen akkor kell
                  pénz, ha az embernek izlése is lenne hozzá. Nekem pedig még sohasem volt pénzem.
                  Ennélfogva el sem kezdtem.</p>
               <p>- Azt hiszem, maga rossz üzletember. A maga mesterségében olyan külsőre van
                  szükség, amely reklámja a jó izlésnek. Őszintén megmondom tegnap nem hittem, hogy
                  összeköttetésben maradunk.</p>
               <p>- De kérem, - tört ki neveletlen hangossággal a berendező, - mondom, hogy sohasem
                  volt pénzem. Tudja, báróné, hogy mi fizetése van egy építészeti rajzolónak? Nem is
                  mondom meg. És másfél évvel ezelőtt leépítettek.</p>
               <p>- Jaj, ne használja ezt a szót. Egy író ismerősöm megtanított rá, hogy ennél
                  borzasztóbb szó nincs a magyar nyelvben. Ez a szó olyan, mint az a zár, amelyet
                  már holnap ki fogunk cserélni.</p>
               <p>- Jaj kérem, - legyintett a levegőbe Kelen Jenő, - nem szavakon jár nekem az
                  eszem. Tizenöt esztendeje így mondjuk, hogy leépítés. Mindegy az.</p>
               <p>- Nem mindegy. Én évtizedek óta élek azzal a zárral, de most sietek kidobni,
                  miután rájöttem, milyen rossz. Mondja úgy, hogy elvesztette az állását.</p>
               <p>- Kérem szépen, hogyne, ezentúl úgy fogom mondani. Szóval elvesztettem az
                  állásomat. Azóta nyomorgok. Megmondom őszintén: a báróné megbízása az utolsó
                  szalmaszál, amibe kapaszkodom. Tessék ezt megmondani a.... kedves leánya
                  őméltóságának is, hogy akár rá is fizetnék erre a munkára, ha volna miből, annyira
                  fontos nekem. Egy előkelő arisztokrata hölgynél fontos emberek megfordulnak. Ha
                  tetszik a lakás, megdícsérik. A báróné kimondja azt a szót, hogy Kelen. Talán
                  kapok itt is, ott is valami kis munkát. Nyiltan megmondom: arról van szó, hogy
                  legyen mit ennünk. Nekem, meg anyámnak. Életről van szó, kezeit csókolom, nem
                  nyakkendőről.</p>
               <p>Magdolna felállott. Mámi már kétszer kukkantott be, jelezvén, hogy szeretne
                  tálalni. Klári bridzsezett valahol.</p>
               <p>- Jól van, nem kell úgy elkeseredni. Bízni kell a tehetségében és a jó
                  Istenben.</p>
               <p>De Kelen Jenő nem állott fel. Tovább ült. Nem eszmélt rá, hogy látogatásának vége.
                  Hallgatott.</p>
               <p>- Azt hiszem, - mondta Magdolna szelíden, - hogy most már mindent megbeszéltünk
                  egyelőre.</p>
               <p>Erre már feleszmélt a látogató. Felpattant. Észrevette modortalanságát. Bocsánatot
                  kért és sürgősen búcsúzott. Hogy hibáját jóvá tegye, most már úgy szaladt kifelé,
                  mintha kergették volna. A szobalány gyorsan asztalt terített és behozta a
                  vacsorát. Magdolna szórakozottan evett. Visszagondolt a hosszú beszélgetésre. De
                  nem az emberre, hanem a hallottakra. Régen beszélt már hozzáértővel ilyen kedvére
                  való dolgokról. Egyszerre érezte magát fáradtnak és felüdültnek. S ekkor az ember
                  is eszébe jutott. Úgy találta, hogy nagyon művelt és nem közönséges ember. Aztán
                  új lakására gondolt, az öregedés felé induló éveinek kedves, magányos otthonára.
                  Szívből örült neki és belemosolygott a levegőbe.</p>
               <p>Másnap reggel Kelen pontosan nyolckor csengetett. Éppen anya és leánya
                  beszélgetése közben. Magdolna megmagyarázta leányának, miről van szó. Megkérte,
                  hogy állapodjék meg helyette. Klári átvette a kagylót és tizenkét órára magához
                  rendelte Kelent. Ebédhez azzal tért vissza, hogy átvette a költségvetést, de még
                  nem nézte át. És különben is meg akarja nézetni hozzáértővel, mielőtt alkudni
                  kezd, hogy tájékozódjék az árak felől.</p>
               <p>- Csak ne húzd sokáig, - mondta Magdolna félénken.</p>
               <p>- Pár nap nem számít. Mennél tovább húzom, annál olcsóbb lesz.</p>
               <p>- Igen, de annak a szegény embernek nagyon sürgős.</p>
               <p>- Neki sürgős. Nekünk nem.</p>
               <p>Ezzel Klári le is zárta a beszélgetést. Magdolna restelte folytatni. Most már
                  tartott tőle, hogy ezt a munkáért esenkedő embert túlságosan kemény kezekre adta.
                  Olyan nagy kedve volt a Kelen-féle elképzeléshez, hogy szeretett volna rögtön
                  mindent írásba foglalni és aláírni. Már meg is bánta, hogy Klárit belevette a
                  dologba. Valószínűnek látszott, hogy ez a nyomorgó ember csakugyan a lehető
                  legolcsóbb ajánlatot teszi, külön kiéheztetésre itt nincs szükség. Kissé
                  kedvetlennek érezte magát. De a kérdés már estére megoldódott. Klári azzal jött
                  haza, hogy már megnézte az ajánlatot, és arról kitünt, hogy valószínűtlenül olcsó.
                  Az írásbeli megállapodást már holnap alá lehet írni.</p>
               <p>Kelen eljött a megállapodást aláírni. Azt a Klári irodájából már készen hozta
                  magával. Mást is hozott: azt az ujságot, hogy beszélt az úriutcai lakóval. Az
                  hajlandó a lakást már februárra kiüríteni május helyett, ha kap kétszáz pengőt. De
                  ebből bizonyára még engedni fog. Februárban tehát el lehet kezdeni a munkát.
                  Májusra Magdolna már rég bent lakhatik az új lakásban.</p>
               <p>- Ez nagy öröm. Most már, remélem, elfogadja az előleget.</p>
               <p>- Köszönöm szépen, most már boldogan.</p>
               <p>- Helyes. Mennyit? Kétszáz pengőt? Háromszáz pengőt?</p>
               <p>Kelen fuldoklott zavarában. Nem tudott felelni.</p>
               <p>- Vagy ezt is kevesli?</p>
               <p>- Kérem... én eredetileg száz pengőt akartam kérni... de, ha olyan kegyes...</p>
               <p>- Jól van, tehát háromszáz. De csak csekket tudok adni.</p>
               <p>- Bocsánatot kérek... ha talán legalább egy részét lehetne készpénzben... otthon
                  már mondtam anyámnak...</p>
               <p>- Na jó, várjon csak. Mindjárt jövök.</p>
               <p>Magdolna kiment a konyhába, félrehúzta Mámit. Annak jócskán volt megtakarított
                  pénze. És a szalmazsákjában tartotta, nem bankban. Egy kolozsvári bankban egyszer
                  már elúszott a pénze.</p>
               <p>- Mámi, háromszáz pengőre van szükségem, - mondta neki súgva.</p>
               <p>Az öregasszony visszavonult a szobájába. Hallani lehetett, ahogy kulccsal magára
                  zárta az ajtót. A szobalány miatt. Jó darabig motoszkált odabenn. Aztán kijött.
                  Intett asszonyának. Kimentek az előszobába. Ott a kezébe nyomta a bankócsomót.</p>
               <p>- Nem kell annak a lánynak mindent látni. A szeme se jól áll.</p>
               <p>Magdolna vitte befele a pénzt. Kelen ott ült az asztal mellett. Olvasta azt a
                  levelet, amelyet a bérlő írt Tamásiból s amelyet a ház asszonya otthagyott az
                  asztalon. Most felnézett és nyugodtan letette a levelet. Magdolna félúton megállt.
                  Fejét csóválta.</p>
               <p>- Nézze, sohase olvasson idegen leveleket. Van, aki ezért megsértődik.</p>
               <p>Kelen meghökkent. Ülőhelyéből, mert nem állott fel, rábámult Magdolnára, mintha
                  hirtelenében nem értené.</p>
               <p>- Igaz, - mondta csodálkozva, - erre nem is gondoltam. Bocsánatot kérek.</p>
               <p>- Semmi baj. Itt az előleg készpénzben.</p>
               <p>Mámi csupa tizest adott. Magdolna hangosan számlálva olvasta le az asztalra a
                  bankókat. De mikor a harmincadikat letette, még maradt egy a kezében. Megolvasták
                  még egyszer. Csakugyan több volt eggyel. Magdolna rögtön csengetett kettőt. Mámi
                  bejött.</p>
               <p>- Ez több eggyel, Mámi. Itt van a tizes.</p>
               <p>Mámi átvette a tizest.</p>
               <p>- Több? A guta üsse meg, kétszer is megolvastam. Haj, haj. Aki öreg, nem jó az mán
                  semmire.</p>
               <p>És hümmögve, fejét ingatva vonult kifelé. De Kelen mindebből semmit nem látott. A
                  pénzt olvasta még egyszer. Aztán betette a kabátja belső zsebébe. Tárcája nyilván
                  nem volt. Mikor felnézett, az izgalomtól nedves volt a szeme. Gyorsan az órájához
                  kapott, s ettől a mozdulattól zavarba jött. Az óráját, amelyet minden jel szerint
                  zálogba tett, nem tudta elővenni, sebtiben tehát valahogy befejezni igyekezett az
                  elhamarkodott mozdulatot: vakarózni kezdett, de ettől még nagyobb zavarba
                  jött.</p>
               <p>- Most nem tartóztatom tovább, - szólt Magdolna jótékonyan, - gondolom, siet haza.
                  Holnap szóljon ide, ha ráér.</p>
               <p>Hogyne ért volna rá, hiszen éppen attól toporzékolt, hogy februárnál hamarább nem
                  foghat neki az átalakításhoz. Jó három hónap volt még addig. De azért erre a három
                  hónapra is akadt teendő. A legapróbb részletekig készen volt már elvben a lakás,
                  de gyakorlatban sok minden kellett hozzá. Odaillő csillár, itt egy terítő, ott egy
                  jobban megválasztott váza, aztán a nagy kárpit anyagáról is lehetett már
                  gondoskodni. Végül Kelen mindennapos lett az Andrássy úton. Oda is elment,
                  vásárolni, keresgélni is együtt jártak. Eldugott régiségkereskedéseket tudott
                  Kelen olyan budai uccákon, ahol a madár se jár. A Vagyonmentő Vásárra is
                  járogattak, a Teleki-téren is körülszaglásztak, böngészték az
                  apróhirdetéseket.</p>
               <p>Magdolna már nem tudott volna Kelen nélkül meglenni. Brokátminták és csillárláncok
                  felvonásközeiben másról is beszélgettek, nemcsak a lakásról. Lassanként megtudott
                  egyetmást erről a munkáért lihegő emberről, akinek annyira nem illett külseje a
                  mesterségéhez. Kelen szepesi származású ember volt. Apja a krompachi vasgyárban
                  volt hivatalnok, anyja nevelőnő volt egy Gundelfingen nevű birtokos családnál.
                  Kelen maga nevelőnőt mondott, de sejteni lehetett a mondatai közötti hézagokból,
                  hogy bonne lehetett inkább, semmint nevelőnő. A házasság után egy évre
                  megszületett a fiú, és pedig harminchat évvel ezelőtt. Ugyanakkor meghalt az apa.
                  Az öreg nem hagyott nyugdíjat, mert a haláleset után derült ki, hogy a családfő
                  elsikkasztotta sajátmagától a Magántisztviselők Nyugdíjintézetébe befizetendő
                  összegeket. Nem fizette be. Alighanem elkártyázta a gyári kantinban. Igy az
                  anyának a fővárosba kellett jönnie porontyával, mert voltak itt valamelyes
                  rokonai, azoktól várt segítséget. De azok nem igen segítették. Végül sikerült
                  feleségül mennie egy kereskedőhöz. Ez az asszonnyal jól megvolt, de a gyereket
                  soha ki nem állhatta. Mihelyt tízéves lett, elküldték a sárospataki kollégiumba.
                  Negyedmagával kapott szállást a gyerek egy levélhordó házánál diákszobában, havi
                  két forintért, és a konviktusban élelmet nem sokkal többért. De ruháját, cipőjét,
                  könyveit magának kellett megkeresnie. Jómódú, de rosszul tanuló osztálytársait
                  oktatta, órákat adott egész délután. Csak nyáron volt baj, mert mostoha apja nem
                  akarta látni. Két hónapig hányódott ide-oda, meglátogatta anyját, elment
                  Krompachra anyja régi ismerőseihez, majd elment valami vidéki házhoz, ahová
                  egy-egy osztálytárs jólelkű szülei hívták meg jóllakni. Az ilyen helyekre
                  útiköltség híjján gyalogszerrel kutyagolt, útközben bekopogtatott falusi házakhoz
                  és hálóhelyet kért a szénapadláson. Mire az érettségit letette, mostohaapja
                  meghalt, összeköltözött anyjával hónapos szobába és elvégezte a műegyetemet.
                  Órákat adott és pénzért rajzolt másoknak éjszakákon keresztül. A háborút úgy úszta
                  meg, hogy a végén besorozták és ki is képezték, de a frontra nem jutott már ki. A
                  forradalmak után állást kapott. Ugyanabban az építési irodában dolgozott tizenkét
                  esztendeig. Akkor elküldték. Soha nem utazott, soha nem volt még külföldön, soha
                  még szmokingot nem viselt.</p>
               <p>- De azt nem értem, - mondta Magdolna, - hogy ilyen életkörülmények között hogyan
                  tanult meg ennyit bútorokról, szövetekről, fényűzési tárgyakról.</p>
               <p>- Az építési iroda, ahol dolgoztam, ilyesmivel is foglalkozott. Néha engem
                  küldtek. Beletanultam. Megszerettem. Ha szabad időm volt, régiségkereskedőkhöz
                  mentem, mintha megbízásból vásárolni akarnék. De csak tanulni mentem. Sokat jártam
                  a Székesfővárosi Könyvtárba is, kivált télen, mert ott ingyen lehet melegedni. És
                  a könyvanyag kitünő. Angol és német szakfolyóiratok régi évfolyamait bújtam. Amit
                  így könyvből megtanultam, azt azonnal gyakoroltam régiségkereskedésekben,
                  múzeumokban. Nagyon jól tud tanulni Pesten, aki akar, csak idő kell hozzá.</p>
               <p>- És mit dolgozott eddig önállóan?</p>
               <p>- Megmondom őszintén, báróné: semmit. Ez az első munkám. Hazudhatnám nemlétező
                  lipótvárosi neveket és nyolcszobás pazar lakásokat, de inkább megmondom úgy, ahogy
                  van. Nekem ez a munka minden reménységem. Nem is jár az eszemben más semmi. Ezzel
                  ébredek és ezzel alszom el. De mi egyébre is gondolhatnék? Nincsen barátom,
                  nincsen társaságom. Nem járok sehova. Elszoktam az emberektől. Soha nem volt jó
                  hozzám senki, mióta kinőttem a gyerekcipőből. A báróné az első ember, aki jó
                  hozzám. Nem is tudom, hogyan fogom én ezt valaha is meghálálni.</p>
               <p>Ránézett Magdolnára, mint a hűséges kutya. És Magdolnának megesett a szíve rajta.
                  Már rég elhatározta, hogyha készen lesz a lakás, igyekszik ajánlani, akinek tudja.
                  Mindenkinek beszélni fog róla, akivel csak összejön. Az ilyen törekvő,
                  földhözragadt tehetséget emberi kötelesség pártolni, amennyire lehet.</p>
               <p>- Nem kell ezt meghálálni, és nincs is mit. Rám mindig számíthat. Jó ismerősöm nem
                  sok van, de akinek szólhatok, annak szólok. Nem veszi rossz néven, ha mondok
                  valamit?</p>
               <p>- Én? Minden szóért külön le szeretnék térdelni hálából.</p>
               <p>- Hát tudja, én ehhez nem sokat értek, de azt gondolom, hogy a maga mesterségének
                  egy igazi módja van: benne élni az úgynevezett társaságban. Sok ismerős ház, sok
                  meghívás, itt is hallja, hogy valaki rendezkedik, ott is hallja, hogy a ház leánya
                  férjhez megy, és ha ott van a forrásnál, rögtön ajánlkozhatik. Csakhogy... úgy-e
                  nem haragszik...</p>
               <p>- Tudom, báróné, tudom. Ne is folytassa. Nem vagyok mintaképe a társaságbeli
                  gavallérnak. Tudom. Hát itt nagy baj van. Mert a megjelenésemen, ha egy kis pénzt
                  összekaparok, még tudok segíteni. De a modoromon nem. Ezt én magamról jól tudom.
                  Engem soha senki nem tanított, hogyan kell bemutatkozni. Láttam, hogy mások hogyan
                  csinálják, próbáltam utánok csinálni. De tudom, hogy így rossz. És például nem
                  tanultam soha rendesen étkezni. Ha nagyritkán megtörtént, hogy úri helyen ettem,
                  reszkettem a zavartól, hogy melyik ételhez mit vegyek a kezembe. Mindig másokat
                  figyeltem. Ezért aztán nem is tudtam jóllakni a folytonos figyeléstől. Néha látok
                  jó társaságból való, úgynevezett úriembereket. Lesem őket, hogyan mozognak, hogyan
                  ülnek le, milyen kifejezéseket használnak. Ez mind nagyon nehéz annak, aki
                  gyerekkorában csak a nagyobb diákok cipőjét tisztította napi karaj kenyérért. De
                  én tanulékony vagyok. Higyje el, báróné, ha valaki foglalkoznék velem, nagyon jó
                  tanítványt kapna. Én már... de nem haragszik meg báróné?</p>
               <p>- Nem, nem, csak mondja.</p>
               <p>- Én már gondoltam arra, hogy megkérem a bárónét: figyelmeztessen, ha valami bakot
                  lövök. De nem mertem szólni, féltem, hogy tolakodásnak veszi.</p>
               <p>- Dehogy veszem. Ha nem sértődik meg, nagyon szívesen figyelmeztetem is. Sőt
                  egyszer már figyelmeztettem emlékszik? Mikor olvasta az asztalon heverő
                  levelemet.</p>
               <p>- Emlékszem. Hálás vagyok érte. A dologban az a furcsa, báróné, hogy én ezt tudom.
                  Idegen levélbe belenézni, az neveletlenség. És arra a levélre én nem is voltam
                  kíváncsi. De a kezembe akadt. Gépiesen fölvettem. A baj az, hogy akit jól
                  neveltek, az gépiesen otthagyja. Mert már... hogy is fejezzem ki magamat...</p>
               <p>- Úgy van beidegezve, ezt akarja mondani?</p>
               <p>- Igen, igen. Nekem is belemenne az idegeimbe hamar, ha gyakran figyelmeztetnének.
                  Kimondhatatlanul hálás volnék, ha báróné minden alkalommal...</p>
               <p>- Nem lesz az túlsűrű? Minden alkalommal?</p>
               <p>Kelen építészmérnök nyelt egyet.</p>
               <p>- Olyan sok hibát csinálok?</p>
               <p>- Mi tűrés-tagadás, bizony sokat. Felsoroljam a legutóbbi példát? Mondjuk, a
                  tegnapi napról. De igérje meg, hogy semmi esetre sem fog...</p>
               <p>- De kérem, - vágott közbe Kelen hevesen, - hiszen én kértem rá!</p>
               <p>- Tessék. Ez a leggyakoribb hibája. Hogy belevág a mondataim közepébe. Ezt nem
                  szabad. Fegyelmeznie kell magát. Szépen végig kell várni, míg a másik befejezte.
                  Csak akkor szabad beszélni. Kivált, ha hölggyel beszélget. Aztán. Mikor az
                  asztaloshoz mentünk a Nagyfuvaros-utcába, maga végig rossz oldalon ment.</p>
               <p>- Dehogy is. Sőt nagyon vigyáztam, hogy a bárónét jobbfelől engedjem.</p>
               <p>- Ez volt a baj. Ha hölgyet kísér az utcán, ne a jobboldalra és baloldalra
                  ügyeljen, hanem arra, hogy maga legyen az úttest felőli oldalon s a hölgy maradjon
                  a házsorfelőli oldalon. Ennek a szabálynak megvan a maga logikus értelme. Az úr
                  mindig védőként megy a hölgy mellett. Honnan jöhet a baj, amitől védeni kell? Az
                  úttest felől. Felfreccsenő sár, a gyalogjáróhoz túlközel robogó kerékpáros, mit
                  tudom én. Ezt be lehet látni, úgy-e? Aztán. Mikor felszálltunk az autobuszra, egy
                  hölgy állt mellettünk. Azt mondta: „Átszállót kérek.” Erre maga azt mondotta: „Én
                  is.” Ez nem illik. Ez a két szó bizonyos csatlakozást jelent egy vadidegen
                  hölgyhöz. Majdnem annyi, mintha megszólítaná. Mikor leültünk, a maga szomszédja
                  ujságot olvasott. Maga belenézett a nyitott ujságba, ami már magában véve is
                  tilos. De még hozzá hangosan ezt mondta nekem: „Megint családi dráma három
                  halottal.” Ezzel elárulta, hogy más ember lapjába beleolvas, elárulta, hogy ezt
                  nem is titkolja, végül pedig engem is belevont ebbe az illetlenségbe. Mintha csak
                  belebökött volna abba az idegen lapba az ujjával, hogy azt a vastagbetűs címet én
                  is olvassam el. Aztán. A belebökésről jut eszembe: az ujjával a kocsi másik végébe
                  mutatott, hogy az a magas ember tanulótársa volt az egyetemen. Ne mutogasson soha
                  az ujjával. Aztán. Mikor leszállottunk, nem gorombán ugyan, de tettleg félretolt
                  egy urat maga elől. Ne nyúljon soha senkihez. Szólni kell. „Bocsánat, szabad egy
                  kis helyet?” Ha csak a hangját használja és nem a kezét, maga is számot tarthat
                  rá, hogy idegenek ne tolják félre. Különben nincs joga elvárni. Aztán. Mikor
                  búcsúztunk, kezet nyujtott nekem. Hölgynek és magánál idősebb uraknak sohase
                  nyujtson előre kezet, várja meg a kéznyujtást. Aztán...</p>
               <p>Kelen egyik színt a másik után változtatta. Arcán látszott, hogy a felsorolt hibák
                  úgy kopognak a lelkén, mint a jégeső. De alázatosan bólogatott, jeléül annak, hogy
                  mindent belát és minderre ezentúl igyekszik figyelni.</p>
               <p>- Igen, - sóhajtott fel végül, - ez mind így van. És biztos, hogy mindezeket még
                  sokszor el fogom hibázni. Arra kérem, báróné, hogy ne veszítse el velem a
                  türelmét.</p>
               <p>- Attól ne féljen. Az én türelmemnek nincs határa.</p>
               <p>- Az én igyekezetemnek sincs. Szóval ezentúl mindig, kivétel nélkül
                  figyelmeztet?</p>
               <p>- Mindig. Most is figyelmeztetem, hogy ne rezgesse a széket, amelyen ül, mert
                  attól a padló is rezeg és az én székem is.</p>
               <p>- Pardon.</p>
               <p>- Úgy ni. És vegye el az ujját az orrától. Az orrpiszkálás és fülpiszkálás a
                  halálos társadalmi bűnök közé tartozik.</p>
               <p>- Nem igaz, nem piszkáltam. Csak dörzsöltem.</p>
               <p>- Soha ne mondja senkinek, hogy „nem igaz”. Még pincérnek és háztartási
                  alkalmazottnak se. Ilyenkor azt kell mondani: „Báróné téved”.</p>
               <p>- Igenis. Köszönöm szépen. Ennyi minden egyszerre... ez nagyon nehéz. De igyekezni
                  fogok. Majd meglátja báróné, milyen tanulékony vagyok. Teljes életemben az
                  voltam.</p>
               <p>Csakugyan annak bizonyult. Magdolna valósággal úgy nevelte, mint a nevelőnő a
                  gyermeket. A meglett ember pedig gyermeki engedelmességet és igyekezetet mutatott.
                  Rövid idő multán már nem vágott közbe, már felkelt, ha a hölgy felkelt, már
                  megvárta a kéznyujtást.</p>
               <p>- Észrevenni, hogy javul a dolog? - kérdezte a tanítvány.</p>
               <p>- Határozottan észrevenni. Csak nem elég síma. Lássa, mikor maga a kéznyujtást
                  várja, feltűnően lesi azt a kezet és a sajátmagáét feltűnően készen tartja. Nem
                  figyel a búcsúzó beszélgetésre. Ennek magától kell történnie. Akinek azt mondják:
                  „Hogy van?” - az egy pillanatig sem gondolkozik, mikor a választ azzal kezdi,
                  hogy: „Köszönöm”. Így kell menni ennek is.</p>
               <p>- Értem, értem, hiszen éppen erről van szó. Hogy ne gondolkozzam rajta, mégis
                  menjen. De én gondolkozom rajta, és mégsem megy.</p>
               <p>Majd ijedten hozzátette:</p>
               <p>- De megy, megy, csak a türelmét ne veszítse el, báróné. Ha nagyon akarok valamit,
                  akkor megy. Angolul is megtanultam könyvből.</p>
               <p>- Ó, - nézett rá Magdolna, - maga tud angolul? Ezt eddig nem is tudtam.</p>
               <p>- Igen, az ilyesminek használ az állástalanság. A fővárosi könyvtárban tanultam
                  meg. De nagyon furcsa az én angol tudásom. Találkoztam néhány hónappal ezelőtt egy
                  angol úrral. Régiségkereskedésben. Elkezdtünk beszélgetni. Én valamicskét
                  megértettem abból, amit ő mondott, bár nagyon gyorsan beszélt, s a kiejtése olyan
                  volt, mintha nem venné ki a cigarettát a szájából, mikor beszél, pedig nem is
                  dohányzott. Ő azonban semmit sem értett abból, amit én mondtam. Erre leírtam neki
                  egy mondatot papírra. Elolvasta és azonnal megértette.</p>
               <p>- Várjon csak egy kicsit, hadd látom. Let us have a bit of your English. Tell me
                  something, please.</p>
               <p>Kelen lassan kezdte ugyanezt a történetet angolul. Kísérni lehetett elmemunkáját,
                  ahogy a magyar szöveget vontatottan fordította. Elég helyesen, de rettenetes
                  kiejtéssel.</p>
               <p>- Nem, ez így nem jó, - rázta a fejét Magdolna, - de lehet jó is. Tudja mit,
                  üzleti ajánlatom van a maga számára. Minden nap kap tőlem egy angol társalgási
                  órát. Óradíj fejében én kapok magától műtörténeti órát.</p>
               <p>- Ez remek volna, - ujjongott gyáván a mérnök, - de képes vagyok én erre?</p>
               <p>- Persze, hogy képes, hiszen sokkal többet tud régi bútorokról, mint én. Megmondom
                  pontosan, mit akarok hallani magától. Én a képzőművészetek történetét elég jól
                  ismerem. Az építészetet is. Már most szeretnék végigmenni ezen és végigvenni
                  magával minden korszak bútorait. Maga tudja például, hogy a klasszikus görög
                  szobrászat idején milyenek voltak a lakások? Vagy például a francia
                  impresszionisták idején hogyan festett egy akkori modern lakás? Mert szeretném
                  megkeresni az összefüggést a mindenkori művészet és a hétköznapi élet között.
                  Ehhez persze ékszer is tartozik. És ruházkodás. Gyanítom, hogy ezeket is
                  tudja.</p>
               <p>- Merem állítani, hogy eléggé. Persze mindennek vannak határai. Tudok például
                  egyet-mást a Hunyadiak-korabeli magyar festészetről. Hogy sajátmagamat
                  félbeszakítsam... azt szabad?</p>
               <p>- Azt szabad.</p>
               <p>- Tehát, hogy sajátmagamat félbeszakítsam, látta az esztergomi Keresztény
                  Múzeumot?</p>
               <p>- Láttam. Kitűnő.</p>
               <p>- Helyes. Tehát mondom, az akkori magyar festészetről még tudok valamit, de az
                  akkori magyar bútorokról egyáltalában semmit. És pedig azért, mert más sem tud
                  semmit. A műtörténetnek fogalma sincs, hogy majdnem egy egész évszázadig milyen
                  volt a képe a magyar úri lakásnak. Semmi kép, semmi leírás nem maradt. Csak
                  sejteni lehet, hogy a bútordivat olyan volt, mint az ausztriai. A bútorok divatja
                  rendesen Ausztrián át jött hozzánk, itthon persze külön magyar mellékszínt kapott.
                  Szóval erről nem tudnék beszélni. De más sok mindenről igen. Azt a csereórát
                  kimondhatatlan öröm volna megcsinálni.</p>
               <p>- Én is örülnék neki. Kezdjük meg már holnap. Délután öttől-hétig volna a legjobb,
                  mert a leányom akkor az irodájában van. Mi sem zavarunk senkit, bennünket sem
                  zavar senki.</p>
               <p>A gondolatot meg is valósították. Már másnap egy órát beszélgettek angolul. Elég
                  nehézkesen, mert Magdolna majdnem minden szónál megállította tanítványát. Némelyik
                  szót nyolcszor-tízszer elismételtette vele. Olykor akadt egy, amellyel sehogysem
                  boldogultak. A molylepkék többes számát Kelen képtelen volt kimondani. „Moths.” A
                  selypítő foghang után az „sz” hangot kimondani, ez semmiképpen sem ment. De ő
                  erőszakolta, hogy csak próbálgassák csökönyösen, amíg végül menni fog. Majd az
                  óra elmultával Magdolna változott tanítvánnyá. Peplont és chitont tanult, képeken
                  együtt tanulmányozták a klasszikus szobrok hajviseletét, ruhacsattok és
                  sarúfűzések szerkezetét nézegették. Magdolna lelkendezve gyönyörködött mindenben
                  és minden nap külön sajnálta, hogy vége van az órának, amely a hatvan percen túl
                  messze kitolódott így is. Gyakran együtt kellett lenniök már délelőtt is, mert
                  vagy parkettmintát mentek nézni a Pozsonyi-úti gyárba, vagy szövetet nézni valami
                  tönkrement vállalkozó gellérthegyi villájába.</p>
               <p>Így aztán Magdolna azon vette észre magát, hogy minden szabad idejét Kelennel
                  tölti. Neki magának alig volt dolga. Ritkán fogadott, vagy adott vissza
                  látogatást, egy-egy távoli rokon kereste fel, vagy ő tett részvétlátogatást, ha az
                  ujságban régi ismerős halálhírét olvasta. Különben csak a Szegényvédelmi
                  mozgalomnál vállalt részvétele adott neki dolgot. Ilyenkor korábban kelt, sok
                  aprópénzt vett magához és kiment valahova a kültelkekre. Az ilyen látogatásokról
                  leverten és szomorúan tért haza ebédidőre. Belelátott a szegénység borzasztó
                  erkölcseibe. Meglátta, hogy a nyomor hogyan öli ki az Isten képére teremtett
                  emberből az önérzetet, a tisztességet, a szemérmet. Megértette, hogy iszákos
                  szülők rossztüdejű leányai milyen kevéssé felelősek azért, hogy kikerültek az
                  utcasarokra. Megértette, hogy a lopás fogalma egészen más a jómódú világban és
                  egészen más a nyomortanyákon. Rájött, hogy a becsület szoros összefüggésben van a
                  tágas ablakokkal, a fürdőszobával és a terített asztallal. Belátta, hogy mikor a
                  társadalom fogházba küldi a péküzlet tolvaját, akkor a bűnösebbik bünteti a
                  kevésbé bűnöset, de önvédelemből kénytelen így tenni. A nyomorgók lázadó haragja,
                  erőszakos falánksága, és vagy útálatos, éneklőhangú hízelkedése, vagy szemtelenül
                  fenyegető követelődzése vissza is riasztotta, de mély megindultsággal is töltötte
                  el. Nagyritkán a jóság és emberség egy-egy szikráját látta megdobbanni az
                  orrfacsaró odvak rongyos, vakaródzó lakóiban. Ez a könnyekig meghatotta. Az emberi
                  testvériség melege ömlött ki szíve szélén. Aztán bent a városban, mikor bundás
                  asszonyokat látott a gazdag gépkocsik belsejében ülni, ölükben szegletesfejű skót
                  kutyával, szerette volna megállítani a forgalmat és belekiáltani az utcai
                  sokaságba, hogy az egész nem jól van így, valamit tenni kell. Nem igaz, hogy a
                  szegénység nem bűn. A szegénység a legnagyobb bűn, a társadalom bűne önmaga
                  ellen. De csak lemondóan legyintett kiáltozni kívánó ösztöneire. S a
                  felszabadultság mély lélegzetével lépett be meghitt bútorai közé, a fűtött
                  szobába. És alig várta a délutánt, hogy a puffadt hasú beteg gyerekről és a
                  részegen szoptató anyáktól megkínzott lelkével a művészetek tiszta és boldog
                  tündérvilágába meneküljön.</p>
               <p>Kelent úgy megszokta, hogy már nem tudta volna nélkülözni. Lassanként megismerte:
                  puhalelkű, hajlékony, akarattalan, szófogadásra született férfi volt ez, lelkes
                  és szolgálatkész, aki nádszál gyanánt hajlik a széllel. Az a fajta, aki nem tud
                  nemet mondani, és annak ad igazat, még pedig őszintén, akivel éppen beszél.
                  Férfiban nem éppen ez az igazi, de háziállatnak kitünő. Úgy követte ez Magdolna
                  lépéseit, mint a soha el nem maradó árnyék. A báróné iránt volt benne valami
                  jobbágyi hódolat, az előkelő és finom modorú hölgy iránt valami rajongó,
                  tanítványi alázatosság, a munkaadó iránt pedig az enni kapó házőrző földön kúszó
                  hálája. Minden szavával és tettével mintha újra és újra a Magdolna tenyerére
                  helyezte volna egész létét és életét, bánjék vele kénye-kedve szerint. Ez az
                  odaadó ragaszkodás az úrnőt bizonyos meleg elismerésre és felelősségre ösztönözte.
                  Ahogy a rosszul öltözött, félszeg, lassan csiszolódó embert szemlélte, nevelte,
                  kedvelte, abban volt valami anyai érzés.</p>
               <p>- Mondja, Kelen, - kérdezte tőle, - milyen viszonyban van maga az édesanyjával?
                  Soha nem beszél róla, csak emlegeti.</p>
               <p>Kelen jódarabig hallgatott a kérdésre. Aztán vontatottan és homályos kifejezéssel
                  válaszolt.</p>
               <p>- A bárónéhoz csak őszinte tudok lenni. Én az anyám iránt bizonyos részvétet
                  érzek. Hibái vannak, amelyeknek tudatában is van, de nem tudja legyőzni őket. A
                  természetes szereteten kívül alig van közöttünk lelki közösség. Ő igen kezdetleges
                  asszony szegény, egész élete nyomorúságban telt el. Ami engem érdekel, abból nem
                  tudok neki elmondani semmit. Hiába mondanám, csak bólogatna rá, nem értené és
                  únná. Együtt lakunk, együtt eszünk, de némán. Nincs mit beszélnünk egymással.
                  Egyszóval van anyám és még sincsen. Hogy az anyám az igazi anyám legyen, aki
                  minden bajomat és örömömet és törekvésemet ismerje, aki előtt mindig kiönthetem a
                  lelkem, azt éntőlem a sors sok más egyébbel együtt megtagadta.</p>
               <p>- De, hátha magának nincs igaza? Nem ritka dolog, hogy a gyermekek igaztalanul
                  itélik meg szüleiket. Talán nem hibák azok, amiket maga hibáknak lát.</p>
               <p>- Istenem, - vont vállat Kelen, - én igazán nem akarom őt elítélni. Mindenkiben
                  vannak gyarlóságok. Nem is ez a fontos. Akár igazam van, akár nincs, nem egy
                  világban élünk. És biztosan tudom, hogy kevésbé szeret, mint ahogy
                  szerethetne.</p>
               <p>- Ejnye, hogy mondhat ilyet? Most már biztos, hogy igazságtalan. Mit tudja maga,
                  mi egy anya.</p>
               <p>A mérnök vállat vont és visszavonult. Látszott rajta, hogy feszengve igyekszik
                  szabadulni ettől a kérdéstől. Magdolna tehát nem erőltette. A dologra nem is tért
                  vissza többet. Mindenesetre tudomásul vette, hogy felfedezettje teljesen magányos
                  emberként él a világban, legfeljebb talán van valami szerelme. De ez nem látszott
                  valószínűnek. Nem volt olyan ház, vagy család, ahova járt volna. Soha nem volt
                  elfoglalva, soha ismerősöket nem emlegetett, pedig különben túláradó bizalommal
                  mondott el magáról akármit, mindössze anyjáról és családi életéről nem szeretett
                  nyilatkozni. Ráérni, kivétel nélkül ráért mindig. Pedig, ha lett volna valakije, a
                  hosszú hetek alatt egyetlenegyszer mégis csak előfordult volna, hogy
                  elfoglaltsággal menti ki magát.</p>
               <p>Magától kezdett erről beszélni. Amor és Psyche szerepeltek a műtörténeti óra
                  során, mert görög mécsesekről beszélgettek és Kelen magyarázni kezdte a Psyche
                  mécsesét, amelyből Amorra cseppent a forró olaj. Elemezték a mai mártásnak való
                  csésze párját, az antik mécsest. És erről rátértek magára a történetre.</p>
               <p>- Ezt nem tudom, - felelte Kelen egy önmaga által felvetett kérdésre, - erről én
                  nem tudok semmit.</p>
               <p>Magdolna számára kissé kényes volt a helyzet. Nem óhajtott szerelemről diskurálni
                  a mérnökkel. De ez annyira fülig pirult és annyira zavarba jött a saját
                  megjegyzésétől, hogy a feszélyezett és ügyetlen modorú emberek módján még beljebb
                  rohant a kérdésbe.</p>
               <p>- Már úgy értem, hogy a szerelem lélektani részleteihez nem értek, mert ebben nem
                  volt soha részem. Pedig harminchat éves vagyok. De sohasem jártam társaságba. Hogy
                  milyen belülről egy tánciskola, arról fogalmam sincsen. Az egyetemen voltak
                  lányok, akikkel beszélhettem volna, de nem értem rá. Az építési irodában is
                  voltak, de mindegyiknek volt valakije. Ez is a szegénység miatt van, báróné. Nem
                  igen irígylem a gazdagokat, mert remélem, hogy egyszer talán én is viszem
                  valamire. De ha húszéves fiatalembereket látok, akik jól vannak öltözve és magok
                  vezetik a kocsit és lány ül mellettök, akkor nagyon elfacsarodik a szívem, mert
                  ezt én már soha, soha nem hozhatom vissza, akármit csinálok.</p>
               <p>- Nem kell mindjárt kétségbeesni, - mondta a bölcs idősebbek felsőbbségével
                  Magdolna, - hiszen harminchat év, az nem kor. Majd találkozik maga is valakivel,
                  akit a sorsa rendelt, aztán majd berendez egy kedves kis otthont sajátmagának is.
                  Azt fogja igazi passzióval csinálni.</p>
               <p>Kelen a fejét rázta, ahogy meggörbedve maga elé nézett.</p>
               <p>- Már késő.</p>
               <p>- Ugyan ne beszéljen gyerekségeket. Harminchat éves. Gyerek.</p>
               <p>- Nem azért, - rázta a fejét konokul, - már késő.</p>
               <p>Aztán felegyenesedett és visszatért a mécseshez. Magdolna ugyan kíváncsi volt és
                  majdnem megkérdezte emberi részvétből, hogy ugyan miért lenne késő, de aztán
                  mégsem kérdezte. És mindjárt el is felejtette a Kelen lelki problémáját. Délelőtt
                  a kutató kirándulások, délután a naponkénti órák rendben folytak tovább.
                  Számolgatták a napokat, hogy mikor lesz már február elseje, mikor az építkezést el
                  lehet kezdeni. Közben leesett az első hó és egyszer csak itt volt a karácsony.
                  Magdolna a délelőttöt szegényeinél töltötte, majd kora délután kiment a temetőbe,
                  mint minden esztendőben szokta, aztán hazament. Klári már előző nap elutazott.
                  Vett magának tíz nap szabadságot és sí-deszkáival felment a Kékesre, hogy a
                  Szilvesztert és az újesztendő napját is ott töltse. Ez is már több éve járta így.
                  Klári először óvatos és hosszú bevezetés után jelentette be, hogy nagyon vágyik
                  elutazni és sportolni. Magdolna sajgó fájdalommal ugyan, de szó nélkül bólintott a
                  bejelentésre. A következő karácsonykor Klári már nem is szólt, csak csomagolt. Igy
                  volt most is. De most Magdolna nem maradt egyedül. Kelen ezen a napon is hűségesen
                  eljött. Nagyon fel volt indulva, mikor belépett, ez rögtön meglátszott rajta.</p>
               <p>- A báróné karácsonyfát állított? - kérdezte csodálkozva.</p>
               <p>- Igen, a kisfiam emlékére. Meg sem tudnék már lenni nélküle. Mi ez?</p>
               <p>- Ha nem sértem meg vele, báróné, ezt az apróságot hoztam a Jézuska nevében.</p>
               <p>Illatszert hozott Kelen Jenő. Magdolna rápillantott az üvegre és azonnal
                  megismerte. Egy belvárosi hölgyfodrász szokott karácsonyi reklám-ajándéka volt ez.
                  Szegény Kelen valahogyan hozzájutott, de a hölgyfodrász céduláját előbb gondosan
                  levakarta róla. Járatlanabb már nem igen lehet valaki abban, hogy mivel lehet
                  figyelmes.</p>
               <p>- Szívből köszönöm, igazán kedves. Én ezt a ruhaszövetet vettem magának, majd
                  megcsináltatja. Remélem, tetszik. És ezt a pár bélelt kesztyűt vigye haza az
                  édesanyjának. Ha a szám nem jó, ki lehet cserélni.</p>
               <p>Kelen alázatosan köszöngette a holmit. De a felindulás nem szűnt meg kiütközni
                  arcán és mozdulatain.</p>
               <p>- Magának valami baja van, Kelen.</p>
               <p>- Igen, - felelte az rekedten, - nagy bajban vagyok. De nem tehetek másként. A
                  báróné jóindulatát kell kockáztatnom. Kérésem van.</p>
               <p>- Halljuk. Ha lehet, teljesítem. Lehetetlent ne kérjen. A jóindulatomról itt nincs
                  szó.</p>
               <p>- Pénzre van szükségem, - mondta a férfi majdnem nyersen, - kérek még ötven pengő
                  előleget.</p>
               <p>- Ennyi az egész? Ennek ugyan kár volt akkora feneket keríteni. Ez a pénz úgyis
                  járni fog magának. És hogy valakinek karácsonykor pénzre van szüksége, az igazán
                  természetes. Van is itthon készpénzem.</p>
               <p>Már hozta is a táskáját és letette az ötvenest az asztalra. Kelen nem nyult érte.
                  Csak végigsimította az arcát.</p>
               <p>- Köszönöm, báróné. Nem tudja, milyen jót tett velem.</p>
               <p>- Ugyan, ne legyen nevetséges. Hiszen már meg is dolgozott érte. Ez a pénz a
                  magáé, nem az enyém.</p>
               <p>- Igen... de megeshetett volna, hogy nincs készpénz... holnap ünnep... Gondoltam,
                  hogy előre telefonálok, de nem merten szerénytelen lenni... De most rendben van
                  minden.</p>
               <p>- Mi az, valami baj van otthon? Talán csak nem betegség?</p>
               <p>- Nem, nem, családi kellemetlenség, most már túl vagyok rajta, hálásan
                  köszönöm.</p>
               <p>Eltette a pénzt, és egyszerre mintha kicserélték volna. Dúlt vonásai kisímultak,
                  felindulásából csak a karikák maradtak meg a szeme alatt. Azonnal angolra
                  fordította a szót és a karácsonyfáról kezdett beszélni. Megtartották a rendes
                  órát, társalgási szövegül a lakásberendezési vásárlások eddigi mérlegét használták
                  fel. Körülbelül megvolt már minden, csak a nagy kárpit anyaga hiányzott. Ez nagyon
                  furdalta mindkettejüket. Ha újonnan veszik, nagyon drága. Kéz alatt pedig
                  mindeddig nem tudtak olyant találni, amely teljesen kielégítette volna őket. Pedig
                  a február most már közeledett.</p>
               <p>- Majd csak rátalálunk valahol, - mondta Kelen, - aztán minden meglesz. A
                  munkásokat erősen fogom sürgetni, mert a téli építkezés nagyon bajos, még ha ilyen
                  kicsi is. Nehéz kiszárítani az új falat. De meglesz. A báróné beköltözik a szép,
                  kedves, új otthonba. De úgy-e, szabad lesz nekem oda is felmennem?</p>
               <p>- Hogyne. Szívesen látom.</p>
               <p>- Ezen én sokat gondolkoztam, báróné. Az én óráimmal előbb-utóbb végezni fogunk.
                  Hiába húzom szándékosan, egyszer mégis csak elérkezünk az újkorig. Máig. És akkor
                  mi lesz velem? Kérem, báróné, nekem ma valami nagyon vakmerő dolog jutott eszembe.
                  Talán kinevet, talán tolakodásnak veszi, de azért elmondom. Elmondhatom?</p>
               <p>- Hogyne.</p>
               <p>- A báróné külön költözik. Most a leánya őméltósága még mindent elintéz, ami
                  praktikus dolog adódik. Ahogy észrevettem, mindent ő intéz. De ha a báróné nem
                  lakik vele együtt, sok mindenben magára marad. Én azt gondoltam, hogy a bárónénak
                  titkár kellene... bocsánat, tessék csak végighallgatni. Én úgy képzeltem, hogy
                  azért igyekezném ezt a mesterséget megtartani, mert ettől jövőt remélek. De lesz
                  nekem szabad időm bőven. És fizetést alig kérnék, éppen csak hogy neve legyen. És
                  a készkiadásokat, autóbuszokat, meg ilyesmit. Én olyan hűen szolgálnám, báróné,
                  olyan odaadással... Nem akarja?</p>
               <p>- Nem, kedves Kelen, ez nem jó ötlet. Először is maga ilyesmire nem való. Bútorhoz
                  és lakáshoz remekül ért, de különben azt sem tudja, hol lakik a jó Isten.</p>
               <p>- Beletanulok. Igérem, hogy beletanulok.</p>
               <p>- Aztán meg én nem vagyok elég öreg ahhoz, hogy mint magányos asszony titkárt
                  tartsak.</p>
               <p>- Hogy-hogy? - kérdezte Kelen lángbaboruló arccal.</p>
               <p>- Mondom. „Meszlényi báróné fiatal titkárt vett.” Ezt a megjegyzést nem
                  szeretném.</p>
               <p>Kelen gondolkozva maga elé nézett. Az asztalon heverő kezén látni lehetett, hogy
                  ujjai remegnek.</p>
               <p>- Ezt senki sem mondaná, - szólt végre megalázottan és csendesen, - a bárónéról és
                  rólam? Nem. Senki.</p>
               <p>- Dehogy is nem. Mit tudja maga, milyen aljas a világ. Egészen biztosan ezt
                  mondanák.</p>
               <p>Ekkor az ágrólszakadt ember arcán vad öröm villant meg.</p>
               <p>- Akadna, aki ezt a képtelenséget elképzelné?</p>
               <p>Magdolna nem válaszolt egyenesen. Kitérően arrafelé fordult, hogy a titkárság,
                  ötletéről nem lehet komolyan beszélni. De mialatt ezt végérvényes hangon elmondta,
                  már másra gondolt. Egyszerre észrevette, hogy ennek az embernek a rajongása és
                  ragaszkodása gyanus. Kelen nemsokára elbúcsúzott és elment. Más emberként ment el,
                  szeme úgy lángolt, mint a karácsonyfa gyertyái. És Magdolnát kényelmetlen
                  tépelődésben hagyta hátra. Bosszúsan csettintett az ujjával Magdolna. Nagyon
                  kellemetlen lesz, ha ez a szerencsétlen ember beleszeret. Most már kurtán-furcsán
                  nehéz lett volna kiadni az útját, a lakás átalakítását nehezen bízhatta másra. És
                  sajnálta volna is, ha ezt a megszokott, sőt megszeretett embert egyszerre
                  nélkülöznie kell.</p>
               <p>Ettől kezdve nagyon óvatossá vált beszélgetéseikben. Szándékosan terelte életkorra
                  a szót és hangsúlyozta idős voltát. Új hangot ütött meg: az idős dáma hangját a
                  tapasztalatlan fiatalemberrel. Ugyanekkor valamivel melegebb is lett hozzá,
                  könnyedebb hangú, anyásabb. Kelen nem is adta jelét annak, hogy valami lehetetlen
                  ábrándokat forgatna a fejében. Egyetlenegyszer történt, hogy észrevehetően
                  lenyelt valamit, amit már majdnem kimondott. A különböző francia Louis-stílusokról
                  volt szó. És felmerült a Ninon de l’Enclos neve, a női divattal kapcsolatban.</p>
               <p>- Pompásan öltözködött, - mondta Kelen, - a képről is láthatni. És nagyon szép is
                  volt. Nemhogy egy nála fiatalabb ember szeretett bele, hanem éppenséggel a saját
                  unokája. Aki, ha jól emlékezem, öngyilkos is lett miatta...</p>
               <p>Itt nem eresztette le a hangot, nyilvánvalóan mondani készült még valamit. De az
                  utolsó pillanatban meggondolta. Ez gyanus lehetett, de fel lehetett tenni azt is,
                  hogy valami egészen ártatlan megjegyzést hagyott elmondatlanul. Jöttek azonban
                  egyéb apróságok, amelyek ébren tartották a Magdolna gyanuját. Postán kis csomagot
                  kapott. Abban nem volt más, mint egyetlen piros rózsa. A címzés írásából nem
                  lehetett következtetni semmire, a feladó nyomtatott betűket rajzolt a papirosra.
                  Kevéssel utóbb már levelet hozott a pósta. A borítékból csak cédula esett ki,
                  rajta, megint nyomtatott betűkkel rajzoltan, csak ennyi: „Valaki halálosan
                  szerelmes magába”. Ez sem volt kétségtelenül Kelen. Ilyenszerű névtelen
                  vallomásokat Magdolna máskor is kapott, nem egyet. Volt egy ismeretlen, aki
                  hónapokon át küldözgette lila papírra piros tintával írott vallomásait, többnyire
                  fellengző közhelyeket. Aztán abbahagyta. Ez a levél is származhatott valaki
                  olyantól, akinek látásból a kelleténél jobban megtetszett s aki valahogyan
                  kinyomozta kilétét és megnézte címét a telefonkönyvben. Pár nappal ennek a
                  levélnek megérkezte után egy este megszólalt a telefonja. Felvette a kagylót, de
                  még mielőtt belehallózhatott volna, zenét hallott belőle. Valaki gramofonlemezt
                  játszatott a telefonba és pedig magyar nótát: „Szeretnék május éjszakáján leszedni
                  minden orgonát”. Magdolna hallgatta a muzsikát, aztán kisvártatva szigorúan hallót
                  kiáltott. A zene tovább hangzott, erre letette a kagylót. Harmadnap megint levél
                  jött: néhány letépett orgonaszirom levélborítékban.</p>
               <p>Ha mindezt Kelen csinálta, személyes találkozáskor kifogástalanul leplezte
                  érzelmeit. Magdolna kezdte azt vélni, hogy tévedett. Közben elérkezett a február.
                  A kiürült lakásban megindult a munka. Kelen naponta háromszor is elszaladt az
                  Úri-utcába. És közben szövetanyagot nyomozott. Ezt az építkezés ideje alatt
                  sikerült is megtalálni. Még pedig Vácott. Levélben jelentkezett egy öreg hölgy,
                  hogy Pesten járván némely régi holmiját értékesíteni, a régiségkereskedőnél
                  hallotta, hogy milyen szövetre volna szükség. Közölte címét és választ kért. Kelen
                  személyesen jelentkezett a válasszal: kiment Vácra megnézni, hogy Magdolnának
                  érdemes-e kimennie megtekintés céljából. Azzal jött vissza, hogy kár a
                  fáradságért, ő a maga felelősségére lekötötte a két óriási függönyt, nehogy valaki
                  elvigye az orruk elől, mert más már régebben alkudozott rá. Másnap már pénzzel
                  ment ki Vácra és hozta a zsákmányt. Mikor kibontották, Magdolna felsikoltott
                  örömében. Ha valami gyárban megrendelték volna, nem lehetett volna ilyen szép.
                  Mert szebb volt, mint az ő elképzelésök. Kelen reszketett az örömtől. Úgy
                  símogatta a nehéz brokátszövetet, mintha élőlénynek hízelgett volna.</p>
               <p>Az építkezés csekély munkájával az előirányzott időnél hamarabb készültek el. Itt
                  volt a költözködés napja. Előző napon Magdolna a Pocok hajdani szobájának tárgyait
                  fehéráruként feladatta Tamásiba, a bérlő címére. Eladni nem akart egyetlen darabot
                  sem ebből, a maga új lakásában is alig használhatott egyebet a
                  Beethoven-maszknál.</p>
               <p>Leányától könnyebben búcsúzott, mint várta, mert ugyanakkor költözött az is. Erre
                  a napra mind a ketten szállodába mentek aludni. Mikor reggel elköszöntek
                  egymástól, nem a sok-sok éves otthonban búcsúztak, hanem idegen helyen. S ez
                  elvette a különválás percének élét. Klári még elkísérte anyját a Lánchídfői
                  autobuszállomáshoz, ott felsegítette a tizenhatosra, intett az induló kocsi után
                  és aztán megindult gyalogszerrel a Belváros felé. Így szakadt ketté az a család,
                  amelyből már csak ketten éltek, s már ők sem család gyanánt többé.</p>
               <p>Kelen ott sürgött-forgott a lakásban, tolt még egyet-kettőt az egyes bútorokon,
                  minden képkeretet mégegyszer egyenesre igazított. Aztán meghajtotta magát és a
                  lakást hivatalosan és végérvényesen átadta. Magdolna kiállította a csekket. Jóval
                  többet írt rá, mint amennyivel tartozott.</p>
               <p>- Bocsánat, báróné, nem tetszett tévedni az összegben?</p>
               <p>- Nem, az összegben nem tévedtem. El vagyok ragadtatva attól, amit csinált,
                  azonfelül magának olyan készkiadásai is voltak hónapokon át, mikor a vásárlásokhoz
                  kisérgetett, hogy ezeket nem volna méltányos magára hárítanom. De van egy
                  kikötésem. Maga, gondolom, a honoráriumát már jó előre beosztotta. Annak az utolsó
                  fillérig helye van bizonyára. Remélem, a szövetet most megcsináltatja, még pedig
                  jó szabónál. Érti? Jó szabónál! Legyen drágább, de rendes legyen.</p>
               <p>- Igenis, jó szabóhoz fogok menni. Ezt a ruhacsináltatást már beosztottam a
                  költségvetésembe.</p>
               <p>- Hát az nem elég. Arravaló a különbözet, amit nem remélt, hogy tetőtől-talpig
                  rendbehozza magát. Még egy ruhát csináltat. Cipőt vesz, fehérneműt vesz, kalapot,
                  nyakkendőt. Kiváltja az óráját.</p>
               <p>- Arra már számítottam.</p>
               <p>- Jól van. Hát most mutassa meg az ízlését itt is. És nyiratkozzék meg rendesen.
                  És vegyen rendes, csontkeretű pápaszemet. Majd ha elébem áll, nagyon szemügyre
                  fogom venni. Előre megmondom, hogy szigorú leszek.</p>
               <p>- Igenis.</p>
               <p>- És még egy mondanivalóm van. Délután nem tartunk órákat. Hanem az jutott
                  eszembe, hogy házavatást tartunk. A háztartás ugyan még nincs rendben, bejárót még
                  nem fogadtam, de Mámi egész rendes vacsorát tud azért csinálni. Legyen szerencsém.
                  Ráér?</p>
               <p>- Én? Ezért a meghívásért a saját temetésemet is lemondanám. De különben is
                  ráérek. Mindig ráérek. Hány órakor?</p>
               <p>- Fél kilenc. De legyen pontos. Nálam a félkilenc csakugyan félkilencet jelent. Ja
                  igaz. Visszatérve az előbbiekre: a manikűrt is figyelmébe ajánlom.</p>
               <p>Kelen hajladozott, áradozott, fogadkozott. Aztán elköszönt. Magdolna maga maradt a
                  lakás gyönyörűségével. Úgy örült neki, mint a gyerek. Háromszor is megcsinálta,
                  hogy kiment a piciny előszobába és onnan belépve szemlélte, milyen látvány tárul
                  eléje. És harmadszor tetszett neki a legjobban. Aztán megállt a különböző
                  sarkokban és mindegyikből külön szemügyre vette otthonát. Lehúzta a zsalut, hogy
                  a sötétben a világítást mindenképpen megpróbálhassa: egész lánggal,
                  saroklámpával, két falikarral, majd kombinálva egyiket a másikkal. A nagy kárpitot
                  tízszer is széthúzta és megint összevonta. Nem tudott betelni vele. Mindenhogyan
                  elragadó szépnek találta. Rég érzett ekkora hálát, mint most Kelen iránt. A
                  felkapott és híres lakásberendezők talán szebbet is csinálhattak volna, de kedvére
                  valóbbat semmi esetre. Délután már annyira eggyé vált a lakással, annyira
                  otthonának érezte, mintha soha másutt nem lakott volna.</p>
               <p>Este félkilenckor percnyi pontossággal megjelent Kelen. Háta mögül habozva
                  ibolyacsokrot húzott elő.</p>
               <p>- Bocsánatot kérek, ha tolakodásnak látszik, de úgy tudom, hogy ha meghívják az
                  embert...</p>
               <p>- Nagyon helyes, megdícsérem, mert jó tanuló. Milyen szép ez az ibolya. Foglaljon
                  helyet. Iszik egy pohár ürmöst? Tessék. Hallja, rá ne csepegtesse arra a terítőre,
                  mert megölöm.</p>
               <p>Mámi hozta a vacsorát.</p>
               <p>- Csak tegyük le, Mámi, most még nincs felszolgálás. Ma még csak ilyen cigányosan
                  eszünk.</p>
               <p>Az öreg szakácsné kiment.</p>
               <p>- Azért küldtem ki, mert evés alatt bizonyosan lesz egy-két megjegyzésem.</p>
               <p>- Éppen ezt szerettem volna kérni.</p>
               <p>A vacsora úgy folyt le, mint a tanóra. Magdolna nem egy-két megjegyzést tett,
                  hanem százat. Nem szabad előbb leülni, mint a háziasszony. Nem szabad előbb
                  ételhez nyúlni, mint a háziasszony. Amit meg lehet enni csak villával, ahhoz nem
                  használunk kést. A kínálást a háziasszonynak megköszönjük, a személyzetnek soha. A
                  személyzet gépnek számít, a géphez pedig nem beszélünk. Ez nem lenézése, hanem
                  megbecsülése az alkalmazottnak, mert ha szólunk hozzá, azzal kimutatjuk, hogy ő
                  nem gép, hanem a társaságból kizárt ember. Az evőeszközt a végén kell megfogni,
                  nem a közepén. Az asztalra könyökölni szigorúan tilos. Mártogatni nem illik, csak
                  francia társaságban. Esetleg magyarok között is, de nem háznál, hanem
                  kiskocsmában. Akinek étel van a szájában, annak tilos innia. Az asztalkendőt úgy
                  kell ölbe tenni, hogy az egyik végére ügyesen ráül az ember...</p>
               <p>- Ez sok egyszerre, - mondta Kelen vidám megalázkodással, - mikor fogom én ezt
                  mind kifogástalanul csinálni?</p>
               <p>- Jaj, kedvesem, ez még csak a középiskola. Aztán jönnek a magasabb évjáratok.
                  Vannak nagyúri házak, ahol minden szék mögött inas áll és fogja a hátrahúzott
                  széket. A vendégnek a székhez nyúlni tilos. A vendég nyugodtan leül a levegőbe,
                  mert biztos, hogy az inas a kellő pillanatban alátolja a széket. Aztán külön
                  tanfolyam a rákevés. Ismét külön tanfolyam a spárgaevés. Lesz dolgom elég, míg
                  tökéletes vendéget csinálok magából.</p>
               <p>- Esküszöm, báróné, hogy sikerülni fog.</p>
               <p>Mikor a vacsora véget ért, Kelen a háziasszony elé járult. Nagy meglepetéssel
                  tudta meg, hogy a „kedves egészségére” nem létezik többé. Kihalt, mint a bölény.
                  Aztán jött a kávé.</p>
               <p>- Hány cukrot parancsol?</p>
               <p>- Egyet. És tejet.</p>
               <p>- Azt nem úgy mondjuk, „Köszönöm, egyet kérek, és ha szabad, egy kis tejet is
                  hozzá.” Tudja mit, most megtartjuk az angol órát „One lump, please, and a few
                  drops of milk.”</p>
               <p>Angolul beszélgettek tovább. Magdolna kávézás közben eszmélt rá, hogy Kelen
                  kiejtése bámulatos gyorsasággal javul. Kevés olyan öröm van, mint fogékony
                  tanítványt oktatni. „Biztosan ezért is kedveltem meg annyira, nem csak részvétből,
                  - gondolta magában, - csak belém ne szeressen, mert akkor nem engedhetem magamhoz
                  többet.” A társalgás tovább folyt. Annak a leghalványabb jele nélkül, hogy
                  Kelennel valaha ilyenszerű baj lesz. Kellemesen üldögéltek együtt. Akárcsak
                  hajdanában Korff gróffal. A cserépkályhából nyájasan sistergett a meleg. Az óra
                  hangulata azt igérte, hogy ebben a lakásban nem árvaság lesz az élet. Néha
                  biztosan Klári is eljön. Olykor bridzset is lehet csinálni.</p>
               <p>- Mondja, Kelen, tud maga bridzsezni?</p>
               <p>- Sajnos, azt sem tudok, kezétcsókolom. Semmiféle kártyajátékot nem tudok. Sohasem
                  volt pénzem hozzá.</p>
               <p>- Nézze, ne emlegesse minden mondatban azt a szegénységet. A szegénység
                  természetesen nem szégyen. De téved, ha azt hiszi, hogy dicsőség. A szegénységet
                  éppen úgy nem illik fitogtatni, mint a vagyont. Egyszóval, majd megtanul
                  bridzsezni. Másnak mulatság, de magának igen fontos segédeszköz lesz a
                  kenyérkeresetéhez. Most pedig kegyelemben elbocsátom.</p>
               <p>Kelen felállott. Szinte haptákba vágta magát, mint a fegyelmezett katona.</p>
               <p>- Kérem, báróné, nekem most különös bejelentésem lesz. Szeretnék öt-hat napig el
                  nem jönni.</p>
               <p>Magdolna csodálkozva nézett rá. Nem értette.</p>
               <p>- Ahogy akarja. Maga befejezte a munkáját és nem tartozik nekem számot adni az
                  idejéről. Majd ha ráér, jelentkezik. A magam részéről szívesen látom ezentúl
                  is.</p>
               <p>- Nem a ráérésről van szó. De nem akarok többet ilyen külsővel a báróné elé
                  állítani. Pár nap kell hozzá, hogy rendbehozzam magamat.</p>
               <p>- Ahogy akarja. És csak igyekezzék, mert az óráimat nem szívesen mulasztom el. Már
                  nagyon megszoktam.</p>
               <p>Mikor Kelen elment, erős kedvetlenséget érzett. Ő maga csodálkozott legjobban,
                  hogy Kelent annyira nem szereti nélkülözni. Hosszú beszélgetéseik már úgy
                  hozzátartoztak napirendjéhez, mint másnak a mindennapos séta, vagy a délutáni
                  alvás. „Ez is az öregség kezdetének jele, - gondolta magában, - hogy az ember
                  erősebben kezd ragaszkodni a szokásaihoz.” És azonnal a tükörhöz lépett. Mialatt
                  abban arcát vizsgálta, egyszerre rájött, hogy már régóta megvan ez az új szokása:
                  mihelyt az öregedés jut eszébe, mindjárt tükörhöz siet. Már hetek óta mindig
                  csinálta, de csak most eszmélt rá. A tükör szemlélete megnyugtatta. Visszatért
                  előbbi gondolataihoz. Kelen tehát öt-hat napig nem jön el. Vajjon azért
                  telefonál-e közben? Jó volna, ha telefonálna. Jól esik emberi szót hallani a
                  teljes magányban. Biztosan telefonál. Annak sincsen senkije, akárcsak neki.</p>
               <p>Másnap felhívta Klárit. Érdeklődött, hogy berendezkedett-e már, mert részint
                  szeretné megnézni leánya új otthonát, részint szeretné neki megmutatni a magáét.
                  Klári azt válaszolta, hogy már készen van ugyan, nagyjából, de sok apróság még
                  hátra van. Szaladgálnivalója rengeteg, az iroda átköltöztetése
                  telefonszám-változással és ennélfogva átmeneti kellemetlenségekkel jár. Majd
                  néhány nap mulva meg lehet beszélni, mikor tekintik meg egymás lakását.</p>
               <p>Ez csalódást jelentett számára. Arra számított, hogy a kölcsönös megtekintéssel
                  eltelik egy délelőttje és egy délutánja. Szegényeihez nem mert kimenni, mert kissé
                  náthásnak érezte magát. A bástyán sétált egy órát jól felöltözve. Már beköszöntött
                  az április, már érezni lehetett a levegőben a közelgő tavasz megnevezhetetlen
                  izgalmát. Ő is idegesnek és mozgékonynak érezte magát, nem találta helyét
                  sehogysem. Benézett séta után a Mátyás-templomba, az megnyugtatta, de csak rövid
                  időre. Elsétált a királyi palotáig, megállt a külföldiek és falusiak csekély
                  csoportjában és végignézte az őrségváltást. Aztán megindult hazafelé. Otthon örült
                  a lakásnak, nézegetett, rakosgatott. Mámi ebédet adott neki s ekkor előtte állott
                  az egész hosszú délután. Tétlenül lézengve butorai között, könyvet keresett elő.
                  Egy Dos Passos nevű amerikai íróra figyelmeztették, annak megvette Manhattan
                  Transfer című regényét. Eddig a lakás izgalmai miatt nem vette elő. Most nekiült.
                  Rögtön az első oldalak megnyerték tetszését. Elmerülve olvasott nagyon sokáig,
                  mígnem tudatába ötlött, hogy már jóideje erősen fáj a feje. Letette a könyvet,
                  megnézte az órát. Félhat volt. Bevett egy aszpirint és ledőlt egy negyedórára. De
                  a fejfájás nem hogy csökkent, hanem kínzóan erősbödött. Olyanfajta fejfájás volt
                  ez, amilyet nem ismert eddig. Ez nem hasonlított a rendes, hülésből származó
                  fejfájásokhoz. Élesebb volt, egyáltalán nem tompa és gyötrelmesen kegyetlen.
                  Próbálkozott hideg borogatással, azzal sem ment semmire. Vacsorát már nem is
                  tudott enni. Korán lefeküdt és késő éjszakáig kínlódott az éles késhez hasonló
                  fájdalommal, mígnem kimerültségében elnyomta az álom. Másnap reggel viszont
                  teljesen tiszta fejjel ébredt. A biztonság okáért szobafogságra ítélte magát. Csak
                  pongyolát öltött és nekifeküdt olvasni. Olvasta a kitünőnek talált könyvet déli
                  harangszóig, akkor egyszerre megint beleállott fejébe a tegnapi fájás. De még
                  erősebben, mint tegnap. Egymásután bevett két algokratint. Ebből máskor egy is
                  megszüntette legerősebb fejfájását, most kettő sem használt semmit. Alig ebédelt,
                  aztán maga ment az orvoshoz, mert késő délutánig nem volt már ereje várni. Az
                  orvos aprólékosan kikérdezte.</p>
               <p>- Ennek csak egy oka lehet, - mondta végül, - tessék elfáradni szemorvoshoz.</p>
               <p>- Szemorvoshoz? Nincs az én szememnek semmi baja. Úgy látok, mint a sas.</p>
               <p>- Csak tessék rám hallgatni. Pápaszemet kap és minden rendben lesz. Az olvasás
                  megerőltette a szemidegeket. Az bizony cudarul tud fájni. Legokosabb, ha most
                  azonnal odamegy, báróné. Hozatok egy taxit, szépen beleül, én addig bejelentem. Ez
                  már így van, kérem, ebben a korban ez már szabályosan bekövetkezik. Hány éves
                  báróné?</p>
               <p>- Negyvenkilenc.</p>
               <p>- Na igen. Elérkezett a pápaszem ideje.</p>
               <p>Magdolna engedelmesen ment a szemorvoshoz, akinek címét a háziorvostól megkapta. A
                  festményekkel és kézimunkákkal zsúfolt előszobában várnia kellett. Lapozni kezdett
                  a kis asztalon heverő régi képes ujságban, de észbe kapott és gyorsan eltolta
                  magától. Jó félóráig várt behúnyt szemmel, visszafojtva a fájdalom nyögéseit.
                  Aztán rákerült a sor. A szemorvos mindjárt korát tudakolta.</p>
               <p>- Negyvenkilenc, - felelte ma már másodszor, kissé türelmetlenül.</p>
               <p>A vizsgálat nem sokáig tartott.</p>
               <p>- A háziorvos diagnózisa helyes. Méltóságos asszony pápaszemet fog kapni. Két
                  különböző lencsével, mert a két szeme nem egyformán lát. Szíveskedjék ezzel a
                  cédulával optikushoz fáradni, holnapra már meg is kapja a pápaszemet. Olvasni,
                  írni holnapig nem ajánlatos.</p>
               <p>Másnap délelőtt már megvolt a pápaszem. Magdolna hazasietett vele, feltette és
                  rögtön könyvet vett a kezébe. A betűk boldogító tisztasággal, szabatosan
                  sorakoztak tekintete előtt. Külön öröm volt így olvasni. De ő mindjárt letette a
                  könyvet és a tükörhöz lépett. Abban azonban nem tudta jól megnézni magát. A tükör
                  homályosat mutatott. A pápaszem közelre élesítette nézését, messzebbre tompította.
                  Kicsit lejjebb tolta orrán a szerszámot és a csontkeret fölött kandikált a
                  tükörbe. Az a pápaszemes asszony, akit látott, nem nagyon tetszett neki. Arcán
                  merőben idegen volt a pápaszem, nem illett hozzá. Vannak arcok, amelyeken a
                  pápaszem valósággal javít. De az ő arcán nem javított. Vállat vont. Elfordult a
                  tükörtől. És most már nem orvosi kérdésre, hanem sajátmagának mondta:</p>
               <p>- Negyvenkilenc.</p>
               <p>Letette a pápaszemet. Nem volt kedve olvasni. Sétálni sem volt kedve. Klárinak
                  telefonálni sem volt kedve. Semmihez sem volt kedve. Hátradőlt karosszékén és ölbe
                  tett kézzel tünődött. Ez a pápaszem volt első igazi jele annak, hogy fiatalsága
                  végérvényesen elmúlt. Öregasszonynak még korántsem nevezhette magát, szépségének
                  bizonyságait sűrűn megkapta az élettől. De nem volt többé fiatal. Sajnálta? Nem,
                  nem sajnálta. Hiszen nem használhatta semmire. Egyetlen esztendeje volt boldog
                  asszony felnőtt élete harminc esztendejéből. Aztán csak létezett, mint asszony, de
                  nem élt. A sors nyilván ugy ítélt, hogy Detky Pál lett légyen az egyetlen szerelmi
                  társ egész életében. Mert most már az is fog maradni. Vajjon tudna-e még szerelmes
                  lenni, ha arravalót találna? Ó igen, tudna. A testi volta is csak évek számában
                  negyvenkilenc, igazában vetekszik akármelyik harminckilencéves asszonnyal. A szíve
                  pedig még harminckilencnél is sokkal fiatalabb. A szíve annyi idős, mint egy
                  leányé. Igen, még oda tudna bújni valakinek a mellére, még be tudná húnyni aléltan
                  a szemét, a csók közeledő üdvösségét várva, még vissza tudná adni görcsös és heves
                  szenvedéllyel az ölelés erejét. De megérnék-e ezek az örömök a csalódás fenyegető
                  fájdalmát? Nem, nem, csak azt nem. Soha többé nem csalódni. A szenvedés fáj.
                  Maradjunk csak szépen a sekély vízben, ne ússzunk ki a viharos mélységekbe. Még
                  csak egy-két esztendőt kell kivárni, még csak néhány tavasz kínzó és bolondító
                  gerjedésein kell behúnyott szemmel és betapasztott füllel átgázolni, aztán itt a
                  visszavonhatatlan öregség, az élet békés nyugodalmával. És nemcsak a csalódás
                  szenvedésétől kell most már rettegni, hanem a nevetségesség félelmétől is. Látni
                  asszonyokat, akiknek ijesztő ráncain borzalmasan vigyorog a pirosító, bíborra kent
                  ajkaik közül gyanúsan fehér fogsor villan ki, mikor bakfiskodó, édeskés mosollyal,
                  kacéran gügyögnek az asztalszomszédhoz, fénytelen szemök vakmerő pillantásainak
                  sarkában vagy ezer piciny ránc pókhálója kisért, vagy a „felvarratás” kozmetikai
                  csodája simítja ki ábrázatukat félelmesen síma és merev álarccá. Ezek a salátán
                  élő, hajnalig táncoló asszonyok, mikor agg pillantásukban meglobban az érzékek
                  szemérmetlensége, megfagyasztják a szemlélőben a vért. Inkább most rögtön
                  meghalni, mint valaha ilyenné válni. Nem, Hubay Magdolna, te másnak születtél...
                  „Nincs borzasztóbb, - mondta egyszer Detky, - mint ha az ember nem tisztelheti
                  önmagát.” A tisztaságának rangját méltó büszkeséggel viselő úriasszony és a kerge,
                  öreg kotlós között óriási a szakadék. Hubay Imre leánya ezt a szakadékot nem
                  léphetné át, még ha akarná, sem.</p>
               <p>Így gondolta végig életét és helyzetét. Megnyugodott. Feltette a pápaszemet és
                  olvasni kezdett.</p>
               <p>Kelen a hatodik napon jelentkezett. Addig nem is telefonált. De ezen a napon
                  bejelentette magát délután ötre. Az üzenetet Mámi vette át. Magdolna a
                  kültelkekről hazatérőben vette tudomásul, hogy Kelen - nyilván új ruhában - teára
                  teszi tiszteletét. Nagyon megörült neki. Mint a nagyon kedvelt és elveszett
                  tárgynak, mikor megtalálja az ember. Már ebéd után kezdett az órára pillantgatni.
                  S még nem volt félöt, mikor az előszoba csengője megszólalt. Magdolna sugárzó
                  arccal pattant fel. De nem Kelen jött, hanem Klári.</p>
               <p>- A belügyben lesz dolgom ötkor, - mondta holmiját ledobálva, - gondoltam,
                  megnézlek. Hát lássuk.</p>
               <p>Klári lassan, szúrós pillantással körülnézett.</p>
               <p>- Te mama, hiszen ez gyönyörű.</p>
               <p>- Ugye?</p>
               <p>- El vagyok ragadtatva. Ilyen tehetséges ember ez a Kelen? Igazán nem néz ki
                  belőle. Meg vagyok hökkenve. Hát én holnap felhívom azt a Rősert.</p>
               <p>- Rősert? Minek? Közben le is ülhetnél.</p>
               <p>- Kérlek, az Andrássy-úti házzal kapcsolatban beszélgettem vele többször is. Azóta
                  már be is költözött. Említette nekem ez az ember, hogy egy-két szobát át akar
                  rendezni az asszony kívánságára, fel is frissítik részben a berendezést. Hát én
                  elküldöm hozzá ezt a Kelent. A harmadrészéért megcsinálja neki, mint amennyit a
                  divatos berendezők kérnének ilyen gazdag embertől. Talán menni fog a dolog. Rősert
                  le fogom kötelezni, Kelenből pedig majd kiszorítok egy-két ötletet és tanácsot,
                  mint jutalékot a közvetítésért.</p>
               <p>- Igazán gondolod, hogy ez sikerülhet? Na hát igazán angyal vagy, Klári. Nagyon a
                  lelkemen fekszik, hogy ez az ember előre menjen. Ilyen tehetséges és szörnyű
                  szegénységgel küzködik. Nagy jót tennél olyan emberrel, aki megérdemli.</p>
               <p>- Megpróbálom. Megmondom Rősernek, hogy nézzék meg ezt a lakást. Biztosan kedvet
                  kapnak.</p>
               <p>Magdolna felkapta a fejét.</p>
               <p>- Rőserék? Hogy idejöjjenek?</p>
               <p>- Persze. És meg is kérlek, hogy nagyon nyájasan fogadd őket, mert Rősertől sok
                  munkát kapok. A feleségét tegezned kell.</p>
               <p>- Neked fontos?</p>
               <p>- Nagyon fontos. Külön megkérlek.</p>
               <p>- Jól van. Ha eljönnek, majd el is mennek. Mindenesetre előbb telefonozzanak.</p>
               <p>- Természetesen. De ez csak az egyik kérés. Van még egy. Kérlek, dolgozik itt
                  Pesten egy Vogelné nevű asszony Fordít. Angolra és franciára és németre egyforma
                  tökéletességgel. Valóságos nyelvlángelme, azt meg kell neki hagyni. Hát én ezt már
                  régóta édesgetem magamhoz. Aranyat érne nekem az irodában. Igen nagy fizetést
                  igértem neki és még százalékot. Nem jön. Hogy ő nem megy alkalmazottnak, ő önálló
                  akar maradni. De én ebbe nem nyugszom bele. Ha törik, ha szakad, elhozom magamhoz.
                  Be fogom keríteni. Egymásután elszedem a klienseit, kiéheztetem, aztán majd
                  megpuhul. Tudod, mi az a „rough translation”, vagy németül „rohe Übersetzung”?</p>
               <p>- Tudom. Magyarul nyersfordítás. Írók csináltatják a műveikből. A nyers
                  fordításból egy külföldi író csinálja meg az irodalmi fordítást.</p>
               <p>- Pontosan. Azt is tudom, honnan tudod ezt ilyen jól. Éppen azért jöttem ide. Menj
                  el Detky Palihoz és szerezd meg nekem a fordításait. Most Vogelné dolgozik
                  neki.</p>
               <p>Magdolna szótlanul meredt leányára. A kérés úgy fejbeütötte, hogy előbb rendbe
                  kellett szednie gondolatait.</p>
               <p>- Én? Detkyhez menjek el? Drága fiam, az lehetetlen.</p>
               <p>- Miért volna lehetetlen? Hiszen egy időben sokat járt hozzánk. Olyan szerelmes
                  volt beléd, mint a holdkóros. Elvégre én is felkereshetném, de ha te mégy, és azt
                  mondod, hogy a gyermekednek kérsz valamit, az egészen más. Szóval, csak menj el
                  szépen és addig ne gyere el a nyakáról, amíg igent nem mond. És utána rögtön
                  telefonálj nekem. Hát én most megyek is...</p>
               <p>- Nem, nem, Klári, ez nincs elintézve. Én Detkyhez nem megyek.</p>
               <p>- Miért nem mégy?</p>
               <p>- Mert annakidején olyan körülmények között szakadt meg köztünk a barátság, hogy
                  lehetetlen elmennem hozzá. Detky megsértett engem.</p>
               <p>- Ugyan kérlek, ezek olyan beszédek. Tizenötéves história. Egész nyugodtan
                  elmehetsz hozzá. Micsoda neked ma már ez a Detky? Semmi. Nekem pedig nagyon
                  fontos. Hát csak menj el.</p>
               <p>- Angyalom, ezt ne erőltesd. Nem megyek el.</p>
               <p>Klári nagyra meresztett szemmel bámult anyjára. Mint a váratlanul fellázadt
                  rabszolgára.</p>
               <p>- Megtagadod a kérésemet?</p>
               <p>Ugyanekkor csengettek odakint. Kopogtatás hallatszott és egy idegen úr lépett be
                  az ajtón. Mert a teljesen megváltozott Kelent alig lehetett felismerni benne.
                  Magdolna átalakult embert várt, de nem ennyire átalakultat. Nem is tudott szólni.
                  Klári tudott.</p>
               <p>- Hallja, magával valami varázslat történt. Mi ez, hogy így kicsípte magát? Ilyen
                  Fregolit még nem is láttam. Esküszöm, hogy egyenesen elegáns.</p>
               <p>Kelen meghajtotta magát.</p>
               <p>- Tartoztam vele ennek a háznak, bárónő. Hogy van?</p>
               <p>- Köszönöm, jól. Alighanem nagy újságom lesz a maga számára. Anyám majd elmondja,
                  én most már szaladok. Hát mama, hallgass ide. Akkor jövök el hozzád megint, mikor
                  telefonálsz, hogy ezt a dolgot elintézted. Addig nem jöhetek. Remélem, értelmesen
                  fejeztem ki magamat. Bye, bye.</p>
               <p>Csókot intett a levegőbe, biccentett Kelen felé, került-fordult és már el is tűnt.
                  Magdolna leült a karosszékbe és azonnal elővette zsebkendőjét. Sírt.</p>
               <p>- Az Istenért, - szólt Kelen ijedten, - báróné, mi történt itt?</p>
               <p>Magdolna megtörölte a szemét. Felkelt és meggyujtotta a csillárt, bár még alig
                  sötétedett. Aztán leeresztette a zsalut.</p>
               <p>- Semmi, - felelt közben náthásan, - valami kis családi bonyodalom, ez magát nem
                  érdekli. Már túl is vagyok rajta. Hagyjuk. Most magát akarom látni. Álljon odébb,
                  hogy jobban lássam.</p>
               <p>Kelen elállt a csillár alól, hogy világítást kapjon. Akár fel is lehetett volna
                  kiáltani a meglepetéstől. Kitünő szabású angol ruha volt rajta, kék puplining,
                  jól kötött pettyes csokor, lábán finom cipő. Másképpen hordta a haját. Szemén
                  divatos keretű pápaszem ült. És igen jól illett neki, ez az arc valósággal kívánta
                  a pápaszemet. De mindez nem volt csodálatos. Pénzhez jutott, kiöltözött. Hanem az
                  volt a csodálatos, hogy a girhes, félszeg ember igen jó termetű úrrá változott. A
                  jó ruhában egyszerre kitűnt, hogy széles a válla, lábszárai hosszúk és egyenesek,
                  a dereka pedig annyira karcsú, hogy férfi-divatlapba való. Ez a kitünően öltözött,
                  jó alakú jelenség ott állt a lámpa fényében, mint kiállítási tárgy. Nem
                  mozdult.</p>
               <p>- Hát ezt nem reméltem, - szólt Magdolna, - most üljön le.</p>
               <p>A férfi engedelmesen leült, felhúzta nadrágját a vasalás érdekében és egymásra
                  rakta lábát. Cipője fölött drága harisnya látszott. Külső zsebéből mintaszerű
                  gyűröttséggel állott ki a zsebkendő. Egyik kezét térdére nyugtatta. Ezen a kézen
                  rögtön feltűntek a frissen ápolt körmök. Enyhe kölnivízillat érzett a
                  levegőben.</p>
               <p>- Ezt nem hittem volna, - szólt újra Magdolna, - az ember nem is gondolná, mennyit
                  tesz a ruha. Hiszen maga egészen jóképű ember.</p>
               <p>Jobban szemügyre vette arcát, barátságuk óta most először igazi figyelemmel. Ez az
                  arc nem közönséges emberé volt. Szlávos jelleget hirdetett, széles arccsontjai
                  voltak és nyomott orra. De hogy alpári kifejezése ne legyen, szája mellett két
                  mély ránc árka adott erős rajzot neki. Viszont ennek keménységét feloldotta az áll
                  lágy és elmosódó vonala. „Sőt érdekes ember”, - tette hozzá Magdolna magában.
                  Hangosan mondani ezt már nem akarta. Kelen most hálásan és boldogan rátekintett.
                  Mélyen ülő, fekete szeme volt, szokatlanul fényes villanású. Mintha mindig készen
                  állana az ellágyulás nedvességére.</p>
               <p>- Kérem, báróné, én most nagy elhatározással jöttem ide.</p>
               <p>- Igen. Mi az?</p>
               <p>- Régóta mondanom kellene valamit. De nem nyithattam ki a számat két okból.
                  Először is anyagi elszámolásban állottunk. Hogy úgy mondjam, fizetett
                  alkalmazottja voltam a bárónénak. De ez az állapot megszűnt. Most nem vagyok más,
                  mint alázatos, tiszteletteljes és hódoló ismerőse. Másodszor pedig tudatában
                  voltam annak, milyen utolsó, toprongyos féregnek tűnök fel a külsőmmel. Ez is
                  megszűnt. Most már szobatiszta embernek érzem magamat. Egy hétig készültem erre a
                  pár mondatra, báróné. Itt ülök az életemmel, a sorsommal, a magányosságommal
                  és...</p>
               <p>- Várjon, kérem, - szólt Magdolna halványan, - ne folytassa. Nagyon-nagyon kérem,
                  hogyha szerelmet akar vallani, akkor a többit hallgassa el. Mert ez a barátságunk
                  végét jelentené. És azt nagyon sajnálnám. Féltem én ettől már régen. Most
                  bekövetkezett. Nagyon szomorú. De még nem késő. Még nem mondta ki. Nézze, maradjon
                  meg kedves beszélgetőtársamnak. Megszoktam és megszerettem magát. És nagyon
                  egyedül vagyok. Most már a lányom is...</p>
               <p>Nagy erőfeszítéssel legyűrte feltörekvő sírását. És lenyelve a könnyeket,
                  folytatta:</p>
               <p>- Temesse el magába, amit mondani akart. Maradjunk így. Határozzuk el, hogy maga
                  nem is kezdett bele. Tegye ezt meg nekem. Most beszéljünk másról. A leányom
                  említette, hogy talán jó híre lesz a maga számára...</p>
               <p>- Bocsánat, most szándékosan és tudatosan szakítom félbe, nem neveletlenségből.
                  Nem beszélünk másról. Erről kell beszélnünk. Mondja meg, báróné, hogy ez miért
                  jelenti a mi barátságunk végét?</p>
               <p>- Nem, ebbe az eszmecserébe nem megyek bele. És ha maga erőszakkal ragaszkodik
                  hozzá, akkor felmondom a barátságot.</p>
               <p>- Ilyen könnyen? - szólt a férfi keserűen.</p>
               <p>- Nem könnyen. Már többször mondtam, hogy nagyon megszoktam és megszerettem magát.
                  Annyi mindenféle baj ért az utóbbi időben... jól esett tudnom, hogy nekem is van
                  ebben a nagy egyedüllétben egy... mondjuk: titkárom. De ha nem lehet, hát nem
                  lehet. Ragaszkodik ahhoz, hogy befejezze, amit mondani kezdett?</p>
               <p>- Ragaszkodom. Egy mondat az egész: halálosan szerelmes vagyok. Soha nem szerettem
                  mást és soha senki mást nem fogok szeretni.</p>
               <p>- Úgy. Hány esztendős lesz maga tizenegy év múlva?</p>
               <p>- Negyvenhét.</p>
               <p>- Élete javakorát élő férfi lesz. Én pedig hatvan. Ne beszéljen nevetséges
                  dolgokat.</p>
               <p>- Ne nevezze ezt nevetségesnek. Mikor hatvanéves lesz, én olyan szerelmes leszek,
                  mint most. Ha nem akarja, nem fogok köszönni az utcán. De távolról szerelmes
                  leszek.</p>
               <p>- Hány éves az édesanyja?</p>
               <p>- Anyám? Ötvenhat. De hogyan tartozik ez ide?</p>
               <p>- Ha én hét évvel hamarább születtem volna, én lehetnék az édesanyja. Szívesen
                  vállalnék is egy ilyen tehetséges fiút. Ó de mit beszélek, milyen butaság tőlem,
                  hogy belemegyek a vitába, amit magam akartam kettévágni. Hagyjuk. Hallgasson ide.
                  A leányom össze fogja hozni magát Rőser Alfréddal, azzal a dúsgazdag bankárral. Az
                  vette meg az Andrássy-úti házat és berendezőt keres. Ha sikerül magát beajánlani,
                  ez sokezer pengőt és nagy reklámot jelent. Adja Isten, hogy sikerüljön. Rőserék
                  valószínűleg idejönnek megnézni ezt a lakást. Maga ne jőjjön velök. Most a teáját
                  még utoljára megihatja.</p>
               <p>- Nagyon köszönöm, - felelt a férfi felállva - de akkor már a teának sincsen sok
                  értelme. Szóval ki vagyok dobva.</p>
               <p>- Ó nem. Maga akar elmenni.</p>
               <p>A férfi habozott.</p>
               <p>- Fogalmazhatjuk, ahogy akarjuk. Az bizonyos, hogy én képtelen vagyok hallgatni az
                  érzéseimről. Tudomásul veszem, hogy a bárónét ez zavarja. Tehát udvariasan tovább
                  állok. De mielőtt kimegyek ebből a lakásból, amellyel a pályámon elindultam, még
                  szeretnék valamit kérdezni. Sértő az, hogy én szerelmes vagyok?</p>
               <p>- Sértő? Egyáltalában nem. Inkább bók.</p>
               <p>- Köszönöm. Ezt mélységes hálával köszönöm és sohasem fogom elfelejteni. Kezeit
                  csókolom.</p>
               <p>Meghajtotta magát és indult kifelé, kissé még feszesen lépkedve túlságosan új
                  holmijában. Az ajtónál mintha egy pillanatig habozott volna. De nem állt meg.
                  Vissza sem nézett és kiment. Kisvártatva az előszoba ajtaját is hallani lehetett.
                  Magdolna mozdulatlanul egyedül maradt. Meg sem moccant, nézett maga elé. Alig múlt
                  el pár pillanat, valaki csengetett. Mámi beengedte azt a valakit, majd pár
                  pillanat múlva újra kiengedte. Aztán elcsendesedett újra minden. Magdolna
                  csengetett.</p>
               <p>- Ki volt az, Mámi!</p>
               <p>- Kelen úr itt hagyta a keztyűjét. Visszajött érte. Öt pengő borravalót adott.
                  Vajh mér adta?</p>
               <p>- Mert most búcsúzni volt itt. A munkáját befejezte. Nem jön ide többet.</p>
               <p>- Nem jön? Ammán kár. Ippen mikor mán megkedveltem.</p>
               <p>- Most már másutt fog dolgozni. Mi már csak megmaradunk magunknak, Mámi,
                  kettecskén. Szép lakásunk van, majd megleszünk és megöregszünk.</p>
               <p>- Ejeszem nekem mán nem sokat kell erőlködni, hogy öreg legyek.</p>
               <p>- Nem baj, Mámi. Az öregség nem baj. Fő az egészség.</p>
               <p>Mámi bólogatott és kiment. Ő pedig megint mozdulatlan maradt. A teához nem nyúlt.
                  Nagyon fájt a szíve. Csak most látta, hogy ez az ember mennyire hiányzik neki.
                  Halálos kár, hogy így történt. De jobb így.</p>
               
            </div>
            <div type="chapter">
               <head>
                 III.
               </head>
               <p>Harmadnap már jelentkeztek Rőserék. A bankár telefonált reggel, hogy nem lenne-e
                  alkalmatlan, ha néhány percre déltájban megtekintené a lakást feleségével együtt.
                  Claire bárónő bátorította fel erre a kérdésére. Magdolna tizenkét órára kérte a
                  látogatást. Tizenkettő után tíz perccel feltűntek az udvaron az érkezők. Magdolna
                  az ablakból látta őket. A férfi nehézkesen járó, elhízott ember volt és csoszogóan
                  öreg. Annál fürgébben lépkedett mellette az asszony. Hosszú cobolybunda verte a
                  lábaszárát, arca irgalmatlanul ki volt festve. Hány éves lehet, találgatta
                  Magdolna. Ötvenegy-ötvenkettő. Már jöttek felfelé a lépcsőn.</p>
               <p>És már nyílt is az ajtó. Magdolna ott állt szemközt azzal a Zsoldos Bellával,
                  akiért valaha Detky Pál meg akart halni. Udvariasan kezet nyújtott neki.</p>
               <p>- Isten hozott. Foglalj helyet, parancsoljon leülni, kedves Rőser.</p>
               <p>- Nagyon örülök, hogy személyesen megismerlek, - mondta az asszony - hírből már
                  ismerlek, drágám, mint Pesten mindenki. De így közelről még szebb vagy, mint a
                  híred. Ez az arcbőr... meg kell pukkadni az irígységtől. Mit használsz, drágám?
                  Nekem mondd el, de másnak senkinek. Mert hogy van valami titkod, drágám, az
                  biztos.</p>
               <p>- Semmi különöset nem használok. Az a titkom, hogy nem járok kozmetikushoz.</p>
               <p>- Hallja ezt, nyuszikám, - fordult az asszony az agghoz, - mondom, hogy meg kell
                  pukkadni az irígységtől. Megjegyzem, drágám, hogy mi aféle félismerősek vagyunk
                  tulajdonképpen. A mi közös pajtásunk...</p>
               <p>Magdolna beleszólt:</p>
               <p>- Friedrich Yolanda, hogyne. Én már nagyon régen nem láttam.</p>
               <p>- Ja, Yolanda, igen. Sajnos, az én utaim is elváltak tőle. Sehogyan sem illik bele
                  a társaságomba. Évekkel ezelőtt felkeresett egyszer s akkor a komornám azt
                  kérdezte: „Kérem, méltóságos asszonyom, ki ez a figura?” De én nem őrá gondoltam
                  most, hanem a volt vőlegényemre, Detky Palira. Tudom, hogy nagyon jóban voltatok.
                  Mondhatom, megőrültem volna a féltékenységtől, de akkoriban habarodtam bele ebbe
                  az én nyuszikámba. Ilyen az élet. Megjegyzem, néha meghívom Detkyéket vacsorára. A
                  nő őrült unalmas, de legalább jól néz ki. Ha egyszer szerencsém lenne
                  hozzád...</p>
               <p>- Nagyon kedves, köszönöm. Én nagyon visszavonultan élek és úgynevezett társaságba
                  egyáltalán nem járok. De majd telefonálunk egymásnak, jó? Hát parancsolj
                  körülnézni, ezt csinálta Kelen. Én részemről el vagyok ragadtatva a
                  munkájától.</p>
               <p>A bankárné futó pillantást vetett körül.</p>
               <p>- Igen, ez nagyon jó. Tegnap jelentkezett nálunk ez a Kelen. Nagyon nett ember.
                  Remek alakja van és jól öltözködik. Azonnal kikezdtem vele, hogy egy kicsit húzzam
                  ezt az én jó nyuszikámat, de ezt semmivel nem lehet kihozni a sodrából,
                  kérlek.</p>
               <p>Nyuszika únta, de bölcs nyugalommal tűrte ezt a beszédet. Nem is nagyon figyelt
                  oda. Ő valóban a lakást jött megnézni. Rámutatott egy kis szárnyas oltárra, amely
                  a falon függött és ezt az egy szót mondta: platereszk. A renaissance karosszékre
                  ezt mondta: érdekes, hogy a lába későbbi. Egy-két szót szórogatott csak maga
                  körül, de az mind pontos volt és találó. Közben nehezen szedte a lélekzetet
                  asztmás mellébe és a szemhéjja fáradtan ráereszkedett a szeme felső felére. S míg
                  a felesége fecsegett, ő egyszerre nehézkedesen feltápászkodott a székről.</p>
               <p>- Ez nekem elég. Ne zavarjuk tovább őméltóságát. Csakugyan igen ízléses ember ez a
                  izé... Kelen, vagy hogy hívják. Meg fogom bízni.</p>
               <p>Azzal intett a feleségének. Indultak. Az asszony még megkockáztatta
                  búcsúzáskor:</p>
               <p>- Aztán, ha egyszer unod magad, drága Magdolnám, csak telefonálj rám, majd
                  összeülünk és nagyot beszélgetünk a régi dolgokról.</p>
               <p>- Nagyon kedves vagy, - felelte Magdolna kikísérés közben, - előbb okvetlenül
                  telefonálok.</p>
               <p>Még megmutatta nekik az átépített részt. Zsoldos Bella mohón kukkantott be a
                  fürdőszobába, de miután körülszaglászott, csalódott arcot vágott. Semmi kozmetikai
                  titkot nem talált, amit el lehetett volna lesni. Alig csukódott be mögöttük az
                  ajtó, Magdolna a telefonhoz sietett. Felhívta a Klári irodájának új számát.
                  Gépírónő jelentkezett.</p>
               <p>- Erzsi! Itt Meszlényiné. Kérem, ne is fárassza a leányomat a telefonhoz, csak
                  adja át neki az üzenetemet: most mentek el tőlem Rőserék, a lakás berendező dolga
                  rendben van, Kelent értesítsék, hogy azonnal lépjen érintkezésbe Rőserrel.
                  Viszontlátásra.</p>
               <p>Aztán leült gondolkozni, hogy valami háborog benne. Valami mellbe ütötte és
                  felháborította, de hirtelen nem jutott eszébe, hogy micsoda. Előbb meg kellett
                  keresni. Ja, igen, hogy Rőserné, saját frivol megjegyzése szerint, azonnal
                  kikezdett Kelennel. Ez háborította fel. De miért haragudott ezért olyan nagyon?
                  Féltékenységből? Nem, dehogy. Egyszerűen azért, mert kedvelte azt az embert, anyai
                  gyengédséget érzett iránta és rosszul esett neki a gondolat, hogy ilyen gonosz és
                  elszánt bestia megkínozhatja. Kellene valahogy értesíteni, hogy vigyázzon. Tudtára
                  kellene adni, hogy ki ez az asszony. De hogyan? Most már nem fordulhat hozzá. A
                  névtelen levél pedig olyasmi volt, amit megvetett és lenézett egész életében.
                  Hiába, Kelen Jenőt rá kell bízni sorsára. Most majd tanácskozni fog órák hosszat
                  az asszonnyal, együtt járnak régiségboltokba, vagyonmentőre, Teleki-térre.
                  Összeszoknak. Az asszony pedig nem ismeri a tréfát. Hír szerint két viszonya van,
                  de nem veti meg azokat az apró kalandokat sem, amelyet az elegáns pesti
                  tolvajnyelv pillanatfelvételeknek nevez. S a férfi, aki életében aligha jutott még
                  ápolt úriasszonyhoz, ettől meg fog őrülni. Mégis csak csinálni kellene valamit,
                  hogy ez a boldogtalan ne szaladjon bele nyitott szemmel a szenvedésbe. Magdolna
                  idegesen dobolt az asztalon. De akárhogy tépelődött, nem tudott elszakadt védence
                  érdekében kieszelni semmit.</p>
               <p>Másnap délelőtt megszólalt a telefon. Szobalányi hang jelentette, hogy a bárónéval
                  Rőserné méltóságos asszony óhajt beszélni. Igen sokáig kellett várnia, míg az
                  asszony hangja a vonal másik végén megszólalt.</p>
               <p>- Magdolna? Itt Bella. Bocsáss meg, drága szívem, hogy megvárakoztattalak, de a
                  fürdőkádban ülök, ide kellett hozni a telefont, a zsinór pedig tizenhat méter.
                  Hogy vagy?</p>
               <p>- Köszönöm. Miben lehetek segítségedre?</p>
               <p>- Emiatt a Kelen miatt telefonálok. A leányod, aki különben nálunk bridzsezik a
                  jövő héten, azt mondja, hogy nagyon a szíveden viseled a sorsát.</p>
               <p>- Ó, igen, komoly tehetségnek tartom és szeretnék a haladásában segíteni.</p>
               <p>- Hát akkor jó hírt kapsz. A férjem aláírta vele a megállapodást, miután
                  másfélórát tanácskoztak. Ez az ember, kérlek, azonnal odavetett tíz olyan
                  ötletet, hogy a férjem el van ragadtatva. Jól fog keresni az ipse, nálunk apróbb
                  összegek nem számítanak. Megígértem neki, hogy, ha a lakásnak feltűnő sikere lesz,
                  kap tőlem kétezer pengő prémiumot.</p>
               <p>- Az nagyon szép. Igazán jók vagytok hozzá. Ennek nagyon örvendek.</p>
               <p>- Te, és milyen jóképű ember ez. Ha nem volnék úgy beleőrülve az uramba,
                  istenuccse kikezdenék vele.</p>
               <p>- Ó, Istenem, azért egy ártatlan flört nem a világ. Csak kezdj ki vele.</p>
               <p>- Gondolod? - szólt szünet után az asszony, aki most nyilván ki akarta piszkálni,
                  hogy nincs-e valami a báróné és a jóképű ember között.</p>
               <p>- Na hogyne, már úgy plátói alapon. Ennek az embernek nagyon kellene egy
                  társadalmi Egeria, aki egy kicsit a hóna alá nyuljon.</p>
               <p>- Egy micsoda?</p>
               <p>- Mondjuk úgy, hogy múzsa kellene neki.</p>
               <p>- Hát én bizony sokat tudnék használni, mert az én házamhoz fontos emberek járnak.
                  Államtitkárok, arisztokraták, minden. Itt aztán kaphat összeköttetéseket. Majd
                  utána is nézek, már csak a te kedvedért is, drága Magdolnám.</p>
               <p>- Nem, ne az én kedvemért. A tehetsége kedvéért. Igazán megérdemli. Hát köszönöm a
                  kedves telefont, most nem haragszol, ha elbúcsúzom, de éppen jött valaki. Isten
                  veled.</p>
               <p>- Szervusz, drága Magdolnám, csókollak. És mondom, ha egyszer únod magad...</p>
               <p>- Igen, igen. Isten veled.</p>
               <p>Magdolna hazudott, mikor azt mondta, hogy éppen jött valaki. Be akarta fejezni a
                  beszélgetést. De véletlenül igazat hazudott, mert a postás éppen most csengetett
                  be. Hozta a postát. Sorsjegyhirdetést, újonnan megnyiló tánchelyiség hirdetését és
                  egyebeket. Az egész postát, úgy, ahogy volt, egyenesen be lehetett dobni a
                  papirkosárba. Kivéve egy levelet, amelyet feladója írógépen címezett meg.
                  Felbontotta. Jól sejtette: a levél Kelentől érkezett. Megszólítás és aláírás
                  nélkül.</p>
               <p>Géppel címeztem meg a borítékot, mert tartottam tőle, hogy ha megismeri az
                  írásomat, a levelet fel sem fogja bontani. Már pedig legalább így írásban be kell
                  fejeznem, amit nem hagyott elmondani. Amint látja, napokig haboztam, vajjon
                  írjak-e. Most eldöntöttem, hogy írok, mert úgy érzem, hogy ha ki nem írom magamból
                  a mondanivalómat, akkor felrobbanok.</p>
               <p>Kérem, maga az oka mindennek.</p>
               <p>Én végigkínlódtam eddigi életemet és nyomorúságomban is egészen jól megvoltam. Itt
                  állok egészségesen, kivéve azt a gyomorgyengeséget, amit a rendetlen fiatalkori
                  táplálkozás hozott magával. Egyetemi éveimben olykor éheztem is. De megszoktam a
                  nélkülözést. Hosszú esztendők malomkövei szétmorzsolták fiatalkori ábrándjaimat.
                  Mert voltak nekem ábrándjaim is. Arról álmodoztam tizennyolc éves koromban, hogy
                  mint az úszó az örvényből, egyszer majd erős tempóval valahogyan kitépem magam a
                  megalázó szegénységből, viszem valamire és bekerülök az előkelők és gazdagok
                  világába. Úgy álmodtam erről, mint a kóbor utcai gyerek, aki a színház bejáratánál
                  ácsorog mezítláb és sóváran, elfacsarodó szívvel nézi a bemenőket. Elképzeltem
                  magamban, hogy szép lakásban fogok lakni, inasom lesz, aki lesni fogja az
                  intéseimet, lakkcipőt fogok hordani (azt hittem, ez a legelegánsabb dolog a
                  világon), kocsikázni fogok, nagyurakkal együtt megyek a lóversenyre és az
                  orfeumba, pezsgőt fogok inni és szerelmes leszek egy úrinőbe. De ezeket az álmokat
                  az évek nyomorúsága lehengerelte. Lassanként, fokról fokra megadtam magamat.
                  Lemondtam, összes vágyaim közül egy maradt meg. Az, hogy enni tudjak. A többit
                  mind leadogattam az élet keserves útján. Beláttam, hogy az Életben, ahogy nagy
                  betűvel képzeltem, nekem nincs mit keresni. Rühes, szegényszagú, ápolatlan
                  koldusnak éreztem magamat és vérengző kegyetlenséggel nevettem régi álmaimon.
                  Beletörődtem, hogy finom fehérneműt én sohasem húzhatok a testemre, hogy mindig
                  azon a rácson kívül fogok lődörögni, amelyen túl az úriemberek vidáman
                  beszélgetnek és engem meg sem látnák, hogy soha úrinőnek a kezét meg nem foghatom
                  és bizalmasan a szemébe nem nézhetek. Jól van, ez a sors, lehajtottam a fejemet.
                  Csak ételt kívántam már és a vackomba téli tüzelőt.</p>
               <p>Akkor jött maga. Nemcsak munkát adott. Nemcsak ebédelni tudtam és befűteni. Maga
                  keltette fel bennem a lázadó gondolatot, hogy talán mégsem vagyok pária. Hogy
                  útszéli koldusból még emberré változhatom. Maga csiszolt és oktatott. Maga
                  csepegtette belém azt a kimondhatatlanul édes mérget, hogy remélhetek az élettől
                  valamit. Rég eltemetett álmaim kezdtek feltámadni hallottaikból. Kezdtem
                  lehetségesnek látni, hogy egyszer az Élet kapuja megnyílik előttem. Ha az
                  Andrássy-útról hazamentem, repeső szívvel kérdezgettem magamtól: igaz lehet ez?
                  Egy igazi bárónénál voltam és angolul diskuráltunk kettesben és művészetről
                  beszélgettünk. Egy arisztokrata hölgy azt mondta nekem szemtől szembe, hogy
                  megszokott és megkedvelt engem. Engem, a toprongyos számkivetettet, a társadalom
                  leprás outcastját. Néhány héttel előbb még őrültségnek tartottam volna ezt csak
                  álmodni is. És ime, igaz. Akkor tehát a többi régi álom is teljesedhetik még. Az
                  Élet lassan kitárulhat még előttem.</p>
               <p>Ekkor láttam meg magamban, hogy amit valaha az Életről összeálmodtam, azt mind
                  maga testesíti meg az én számomra. Az előkelők vágyva vágyott világát, a jómódot,
                  az úri formákat, a fényt. És a szerelmet. Ott volt előttem minden együtt, egyetlen
                  csodálatos személyben egyesülve, amit valaha álmodtam. Ott volt közvetlen
                  közelemben. Csak nyúlni kellene érte. És én elkövettem azt a hihetetlen
                  vakmerőséget, hogy nyúltam érte. De a sors irgalmatlanul rácsapott a kezemre. Az
                  Élet becsukta előttem kapuit. A fényeket, amelyek belülről integettek, nem láttam
                  többé. Minden sötét lett körülöttem.</p>
               <p>Miért csinálta ezt velem? Miért nem hagyott az országút szélén? Miért nem ment el
                  mellettem, egy szóra sem érdemesítve? Nem fájt volna, megszoktam. De megmutatni az
                  igéret földjét, aztán visszakergetni a számkivetésbe, ez borzasztó kegyetlenség.
                  És jóvátehetetlen. Nekem most már az Életet csak maga jelenti. Hiába van
                  reményem arra, hogy javul a sorsom, munkát kapok, összeköttetéseket szerzek és
                  boldogulok, miután sikerült elindulnom. Most már nem kell. Most már csak maga
                  kell, mert maga nélkül semmi sem érdekel engem. És miután ez lehetetlen, most már
                  az egész élet nem érdekel. A legjobb volna, ha meghalnék.</p>
               <p>Maga jóságból és részvétből igyekezett támogatni és oktatni egy embert. Ezzel
                  borzasztó szerencsétlenné tette. Közlöm magával, hogy életemben maga okozta nekem
                  a legnagyobb szenvedést. Úgy szenvedek, mint egy állat. És akármilyen ocsmányul
                  hálátlannak érzem is magamat, átkozom a percet, amikor megismertem. És
                  akármilyen gonosznak és aljasnak érzem is magamat, bosszúvágyból szeretném, ha
                  maga is szenvedne. Ha én éjszaka kínomban a fogammal harapok bele a párnába,
                  kínlódjon maga is. Felhördülök, mint a beteg állat, amelyre rátaposnak: tudja meg,
                  hogy gyűlölöm magát. Tudja meg, hogy rettenetesen, elviselhetetlenül halálosan
                  szeretem. És tudja meg, hogy én ebbe bele fogok halni. Maga az, aki jóságból és
                  részvétből ilyen iszonyú kínok között megölt engem.</p>
               <p>Magdolna megrendülve olvasta a levelet. Ahogy elvégezte, az elejétől kezdve
                  elolvasta még egyszer. Aztán letette és sokáig eltöprengett rajta. Megvizsgálta
                  lelkiismeretét. Ijedten kutatta, hogy felelősnek kell-e tudnia magát, ha ez az
                  ember csakugyan ennyire szenved. Mert hogy a levél őszinte szenvedést tárt fel,
                  afelől alig volt kétsége. Délutánig ezen gondolkozott folyton. Akkor leült és
                  levelet írt Kelennek.</p>
               <p>Kedves Barátom! Ha levelével mindenáron fájdalmat akart okozni nekem, akkor meg
                  lehet elégedve. Sikerült fájdalmat okoznia. Sikerült megkínoznia a
                  lelkiismeretemet. Belátom, hogy hibát követtem el, mikor egy gyúlékony anyagokkal
                  telt lelket beleengedtem a gyakori érintkezésbe. Lehettem volna olyan okos, hogy
                  ebből baj származhatik. De ezért a vigyázatlanságért meg is kaptam a
                  büntetésemet: elvesztettem egy nagyon kellemes barátságot. Vagyis olyan valamit,
                  ami ritka s amit én nagyon tudok értékelni. Az én számlám ezzel ki van
                  egyenlítve.</p>
               <p>Ami magát illeti, biztosíthatom, hogy azok a gyötrelmek, amelyekről írt nekem,
                  múló természetűek. S a szavak, amelyeket használ, túlnagyok. Az ilyen dolgokba nem
                  szokás belehatolni. Orvosi eset, nem halálos. Tudományos neve:
                  Minderwertigkeitsgefühl, amit egy író ismerősöm önkeveslésnek szokott nevezni a
                  cikkeiben. Csak véletlen, hogy a maga baja éppen hozzám fűződik. Gyógyszert
                  részben én is tudok adni: őszintén mondom, hogy maga külsőleg is, belsőleg is van
                  olyan férfi, akibe egy elsőrangú úrinő beleszerethet. Legyen ennek tudatában,
                  merje ezt elhinni. Egész biztosan jön majd valaki, akitől a végső bizonyságot is
                  megkapja. Ha ez megtörtént, legyen boldog és jelentkezzék nálam elismerni, hogy
                  igazam volt.</p>
               <p>Itt be is akarta fejezni a levelet. De valami még motoszkált a fejében. Rőserné.
                  Nem állhatta meg, hogy még egy kikezdéssel megtoldja a levelet. Ezt írta hozzá,
                  hosszú és óvatos gondolkodás után:</p>
               <p>Egyre azonban megkérem, s fogadja ezt meg, mint baráti tanácsot. Ne adja magát
                  olcsón. Ne kapjon az első kínálkozó sikeren. Gondolja meg, hogy a maga lelki
                  odaadása komoly érték, amelyet nem szabad elpocsékolni. Hitvány nők, akik magát
                  nem érdemlik meg, az úgynevezett jó társaságban is akadnak. Várja meg az igazit,
                  aki korban és szellemben illik magához. Merném vállalni a felelősséget, hogy abban
                  az új körben, amelybe a munkája sikerével most lassanként be fog jutni, akad
                  ilyen. Semmi akadálya sincs annak, hogy minden álma teljesedjék, ha tévedésből nem
                  köti őket egyetlen személyhez.</p>
               <p>Majd egyszer találkozunk még, amikor mindent elért, amire valaha vágyott. Boldogan
                  tudom már most, hogy akkor igazat ad majd nekem és belátja, hogy mostani
                  keserűségében igaztalanul vádolt. Szívből kívánom magának is, magamnak is, hogy
                  ez mennél hamarabb bekövetkezzék.</p>
               <p>Melegen üdvözli az akkori viszontlátásig</p>
               <p>báró Meszlényi Zoltánné.</p>
               <p>A levelet maga dobta be az utcán a postaládába. Nem volt egészen biztos benne,
                  hogy helyesen cselekszik. Már beljebb került a levél a szekrény-nyílás
                  bádoglemezeinek mozgó fogsorán, de ujjai még nem eresztették el. Még fogták a
                  csücskét. Jó az, amit írt? Használni fognak az erős és bátorító bókok annak a
                  betegen gyötrődő léleknek? Egyáltalán helyes, hogy válaszolt? Nem lett volna
                  célszerűbb kegyetlennek lenni és egyáltalában nem is válaszolni? S ha már
                  válaszolt, nem volt-e vigyázatlan dolog odaírni teljes nevét a levél alá? Igaz, a
                  levélben semmi nincs, ami rá rossz fényt vethetne, sőt éppen ez a levél
                  bizonyítja, hogy felette áll minden gyanúnak. De nem lehet tudni, kiben mi lakik.
                  Hallott már olyan esetet, hogy egy igen jó nevű gavallér becsípett állapotban
                  előhúzott egy női kézből származó levelet és magát a levelet eltakarva, megmutatta
                  az aláírást. Az a levél is lehetett kerek visszautasítás, mint ez. Végül
                  reménytelenül vállat vont. Van a világon valaki, aki ilyen dolgokban elég okos
                  lehet? Nincs rejtelmesebb és kiszámíthatatlanabb valami az emberi léleknél. Ujjai
                  eleresztették a levelet, s az lehullott a ládába. Onnan pedig a kesergő Kelen
                  holnapi napjába.</p>
               <p>A választ harmadnap délután megkapta. Annak ismét hiányzott megszólítása is,
                  aláírása is. De már a szöveg elolvasása előtt meglepte a címzettet a levélpapír
                  külseje. Nagy alakú, halványszürke, finom papír volt, homlokán jól választott
                  betűkkel ez a szó: „Home”. S alatta kisebb betűkkel Kelen Jenő építészmérnök
                  lakásberendező vállalata. Nagydiófa-utca 5. Telefon: 15-22-23. Új cím? És telefon?
                  Új levélpapír? Cégjelzés? Ez nem történhetett másként, minthogy Kelen jókora
                  előleget kapott Rőseréktől. De az efelől való találgatást későbbre halasztotta.
                  Előbb gyorsan a szövegnek látott neki. Néhány mondatból állott csupán:</p>
               <p>Hiába minden. Ha az „önkeveslés” gyógyítható, csak maga tudná meggyógyítani, senki
                  más. Hiszen én nem kértem, hogy rögtön válaszoljon, akár igent, akár nemet. Én
                  csak azt szerettem volna, hogy tűrje el az én rajongó és emberfeletti imádatomat,
                  addig, amíg megszokja, mint ahogy engem is megszokott. A többit a jövőre lehetett
                  volna bízni. De maga a nyugalma önző féltésében azonnal elkergetett. Hát jó. Mivel
                  így nem élhetek, meg fogok halni. Isten áldja meg.</p>
               <p>Magdolna ismét az új levélpapír fejét nézte. Megcsóválta a fejét. Ezt a levelet
                  nem halálba induló ember írta. Aki pedig meg akar halni, nem készülődik ilyen
                  lendülettel az üzlete jövőjére. Az új lakást már napokkal előbb ki kellett vennie,
                  különben a cím nem lehetne a levélpapíron, amelyet meg kellett rendelnie. Egy-két
                  nap beletelik, míg az ilyesmi sürgős rendelés esetén is elkészül. Aztán nevet
                  adott a cégének: „Home”. Ezen gondolkoznia kellett, míg kieszelte. Tehát máson is
                  tud járni az esze, nemcsak boldogtalan szerelmén. Telefont szereltetett fel. Hogy
                  azt ilyen hamar megkapta, annak utána kellett járnia alaposan. Ilyen körülmények
                  között az öngyilkossággal való fenyegetődzés gyermekes és kiábrándító. Rossz
                  szájízt érezni utána a kínos csalódástól. Ennél igazán többnek tartotta ezt az
                  embert.</p>
               <p>De mikor tovább gondolkozott, már nem volt ilyen biztos szigorú ítéletében. Lehet,
                  hogy mindezt Kelen még a vallomás előtt elvégezte. Azon a héten, mikor
                  kiöltözködött. Ugyanakkor vehetett új lakást, intézkedhetett telefonszám
                  dolgában, kitervelhette új irodáját, rendelhetett levélpapírt. S csak azután
                  következett be az a beszélgetés, amely kétségbeesésbe sodorta. Most már van
                  telefonja, cége, lakása, levélpapírja, de viszont meg akar halni amiatt, ami azóta
                  történt. Igen, de az ilyen előre bejelentett, fenyegetődző öngyilkosságok sohasem
                  szoktak bekövetkezni. Igen, de hátha mégis valami bolondot csinál? Magdolnán
                  egyszerre vak rémület vett erőt. Egyszerre rádöbbent, hogy kétségbeesetten félti
                  ennek az embernek az életét. Szörnyű lenne, ha elkövetné, amivel fenyegetődzik.
                  Anyja van, akit eltart. Hogyan lehetne ezt a tudatot elviselni egy életen
                  keresztül?</p>
               <p>A telefonhoz sietett és remegő kézzel feltárcsázta a levélpapíron megadott számot.
                  Idegen férfihang jelentkezett.</p>
               <p>- Halló, beszélhetnék, kérem, Kelen mérnök úrral?</p>
               <p>- Kelen mérnök úr még nem költözött be, kérem.</p>
               <p>- Mikor költözik be?</p>
               <p>- Hétfőn.</p>
               <p>- Bocsánat, nem tetszik tudni, mikor vette ki a lakást?</p>
               <p>- Halló, ki beszél ott, kérem?</p>
               <p>- Egy... egy vidéki rokona.</p>
               <p>A férfihang kisvártatig hallgatott. Aztán bizalmatlanul így felelt:</p>
               <p>- Akkor tessék egyenesen őhozzá fordulni. Én nem adhatok az ő magánügyeiről
                  ismeretleneknek felvilágosítást.</p>
               <p>Azzal köszönés nélkül már le is tette a kagylót. Magdolna leült töprengeni.
                  Járt-kelt, nem találta helyét. Felizgatott képzelete rémjelenetekkel kínozta.
                  Látta maga előtt a földön heverő embert vértócsában. Hiába szidta magát, hogy ne
                  gondoljon badarságokat. Pánikszerű ijedelemben jött-ment. Ha leült, idegesen
                  dobolt ujjaival a szék karfáján. Ha felkelt, a telefonhoz indult értelmetlenül,
                  aztán megállt és bamba tanácstalansággal fordult meg maga körül. Aztán hirtelen
                  döntött. Telefonon taxit rendelt. Sebtiben magára kapkodta holmiját. Esernyőt is
                  vett magához, mert odakint javában szitált az áprilisi eső. A gépkocsi vezetőjének
                  odavetette a Kelen Koszorú-utcai címét. S míg a kocsit minduntalan megállította a
                  közlekedési rendőr, türelmetlenül ütögette térdét. Már alkonyodott, az utcai
                  lámpák ragyogó fényfoltokat vetettek a nedves kövezetre. Esernyős emberek
                  jöttek-mentek, a kapualjakban szorongó emberek várakoztak. Azok ráértek, ő
                  szeretett volna szárnyakat adni a kocsinak, mert a feszültséget már alig birta
                  idegekkel.</p>
               <p>Megérkezett. Kicsengette a házmestert, a kapu alá húzódva várt. Kedvetlen,
                  csoszogó ember bukkant elé az udvar sarkából. Annak pengőt nyomott a kezébe.</p>
               <p>- Kezeit csókolom, - mondta az szolgálatkésszé változva.</p>
               <p>- Kérem, nem tudja, itthon van Kelen úr?</p>
               <p>- Nincs itthon, kérem. Láttam elmenni egy jó órával ezelőtt, azóta nem vittem
                  fel.</p>
               <p>- Igen. És vajjon az édesanyja itthon van?</p>
               <p>- Az itthon van, igenis. Az előbb vittem fel.</p>
               <p>- Igen. Hát legyen szíves megmondani neki, hogy igen fontos üzenetet hozok,
                  fáradjon le. Én nem akarok itt ácsorogni, visszaülök a kocsimba, ő majd üljön be
                  hozzám.</p>
               <p>A házmester figyelmesen ránézett. Furcsállotta a dolgot.</p>
               <p>- Mit mondjak, kérem?</p>
               <p>- Mondja, hogy az a hölgy van itt, akinek Kelen úr a lakását berendezte.</p>
               <p>- Ja igen, - hajbókolt a házmester, - igenis, méltóságos asszony, azonnal megyek
                  jelenteni.</p>
               <p>Magdolna visszaült a kocsiba. Ebben a házban tehát az ő neve ismeretes. Ezt nem
                  lehet csodálni, Kelen sok házbérrel tartozott, s mikor hazajött a nagy újsággal
                  és az első pénzzel, anyja nyilván azonnal szaladt a házmesterhez törleszteni
                  valamit és lelkendezve magyarázni, milyen nagy szerencse érte a fiát: Meszlényi
                  bárónétól munkát kapott. A szomszéd lakóknak is elújságolhatta. S az egész házban
                  mindjárt másképpen néztek Kelen Jenőre. A háta mögött összesúgtak: igazi bárónénak
                  dolgozik, felvitte Isten a dolgát.</p>
               <p>A kapun görbedt anyóka sántikált kifelé. Egyik lába jóval rövidebb volt a
                  másiknál. Nehezen lépkedett, a sánták ütemes, jambikus-járásával. Tanácstalanul
                  nézett körül. De vele volt a házmester. Az előrelépett, nagy illemtudóan
                  kopogtatott a taxi ajtaján és kinyitotta.</p>
               <p>- Kezét csókolom, méltóságos asszony, itt van Novákné.</p>
               <p>Karja alá nyúlt a sánta, ijedt anyókának és besegítette. Magdolna kikopogott a
                  vezetőnek és meghagyta neki, hogy hajtson két házzal tovább és álljon meg a
                  sarkon. Csak akkor fordult Nováknéhoz, akinek nyilván második házassága folytán
                  volt ez a neve.</p>
               <p>- Én Meszlényi báróné vagyok. Kérem, asszonyom, bocsásson meg, hogy ilyen
                  szokatlan körülmények között rohanom meg és fárasztom. De kénytelen voltam ezt a
                  módot választani, mert a fiát baj fenyegeti.</p>
               <p>- Jenőt? - rebbent meg ijedten az anya.</p>
               <p>- Őt. Levelet kaptam tőle, amelyben azt írja, hogy bizonyos okok miatt nagyon el
                  van keseredve és únja az életét. Én figyelmeztetni jöttem önt, asszonyom, hogy
                  vigyázzon minden lépésére, nehogy valami bolondságot csináljon.</p>
               <p>- Jenő, - sikoltott fel Novákné a kocsiban, - jaj, most mi lesz velem. Jenő, Jenő,
                  mi lesz most velem?</p>
               <p>- Csitt, az Isten szerelmére, ne kiáltson hangosan, összecsődülnek az emberek.</p>
               <p>De az csak óbégatott tovább hangosan, mint a falusi sirató asszonyok. A vezető
                  csodálkozva nézett hátra.</p>
               <p>- Jajjaj, Jenő, mit csinál az a fiú, most mi lesz velem, most hová menjek ezzel a
                  rossz lábammal, jajjaj!</p>
               <p>- Kérem, ne kiáltson. Szedje össze magát. Nem érti? Kiabálással nem segít semmit.
                  Nem hallja. Ejnye, hát hallgasson ide, az Isten áldja meg.</p>
               <p>Az asszony megszeppent, elhallgatott. Szipogva, alázatosan mondta:</p>
               <p>- Igenis.</p>
               <p>Magdolna határozottnak látszott, ez hatott rá. Holott nem volt határozott, hanem
                  ideges és türelmetlen. Az egész dolog olyannak tűnt fel előtte, mint egy
                  detektív-film. Lármátlan, visszavonult és minden erősebb mozdulattól visszarettenő
                  életébe nem illett az ilyesmi. Az is nagyon zavarta, hogy akihez beszélt, annak
                  nem látta a sötétben az arcát. Először ki akart kopogni a vezetőnek, hogy csavarja
                  fel a belső világosságot, de aztán eszébe jutott, hogy emberek jönnek-mennek a
                  gyalogjárón, bepillantanak és megláthatják. Igy hát csak belekémlelt a homályba a
                  szipogó alak körvonalai felé.</p>
               <p>- Kérem, mondja meg nekem, nem vett észre valami feltűnőt a fia viselkedésén?</p>
               <p>- Dehogy nem, kérem szépen, dehogy nem. Valami nagyon nagy bánata lehet. Egyetlen
                  szót nem szól és éjszaka egyetlen szemhúnyást nem alszik. Nagyon nagy baja lehet,
                  kérem szépen, de nekem soha nem mond semmit, én meg nem merem kérdezni.</p>
               <p>- Az új lakást mikor vette ki?</p>
               <p>- Ó, azt is tetszik tudni? Már régebben kivette. Mikor a kegyelmes asszonytól
                  megkapta a pénzt.</p>
               <p>- Csak méltóságos vagyok.</p>
               <p>- Igenis. Akkor vette ki, kérem szépen. De csak hétfőn lesz a költözés, mert aki
                  most benne van, azt kilakoltatták, de hétfőig még hagyják ottmaradni.</p>
               <p>- Ugy. Ma délután hova ment a fia?</p>
               <p>- Éppen odament, az új lakásba.</p>
               <p>- Nem mondott semmit? Valami szokatlant? Mivel ment el hazulról?</p>
               <p>- Hogy estére vacsorát kér. Éppen azt kezdtem készíteni, mikor a kegyel... mikor a
                  méltóságos asszony le tetszett hívatni.</p>
               <p>- Hát ez jó jel, ha vacsorát kért. Nem is tartóztatom, asszonyom. De arra
                  figyelmeztetem, mint anyát, hogy minden lépésére vigyázzon. Megmondhatja neki azt
                  is, hogy itt jártam és én kötöttem az ön lelkére a vigyázatot.</p>
               <p>- Igenis. Jajjaj, Jenő, Jenő, most én hogyan vigyázzak? Jaj nekem, be
                  meglátogatott az Isten... Nem, ne tessék félni, nem kiabálok. Kérem szépen, most
                  én kiszálljak?</p>
               <p>- Igen, arra kell kérnem. Visszaállhatnék a kocsival a kapu elé, de a fia talán
                  most jön haza, és nem akarnék vele találkozni. Látom, az eső el is állott.</p>
               <p>Novákné tápászkodni kezdett. Magdolna kikopogott a vezetőnek, hogy segítsen a
                  kiszállásnál. Az már nyitotta is az ajtót és nyujtotta a kezét, mikor az asszony
                  visszafordult:</p>
               <p>- Kérem szépen, méltóságos asszony, nem is tetszik sejteni, hogy mi baja lehet az
                  én fiamnak? Nekem nem mond semmit.</p>
               <p>- Sajnálom, de nem tudom. Mindenesetre úgy látszik, hogy nagyon el van keseredve.
                  Még egyszer a lelkére kötöm, asszonyom, hogy vigyázzon minden lépésére, minden
                  mozdulatára. A legjobb volna, ha nyiltan megmondaná neki, hogy én itt jártam és
                  önt figyelmeztettem. Isten áldja meg.</p>
               <p>- Alászolgája, - felelt az kiszállás közben.</p>
               <p>Az ajtó becsukódott. Magdolna még kinézett a hátsó ablakon. A sántikáló, vézna kis
                  alak most a sarki lámpa fénykörébe jutott. Egy-két pillanatra az arcát is látni
                  lehetett, a fejére kapott hárászkendő alól kilátszó ősz hajjal együtt. Magdolna
                  megrázkódott. Ez az asszony ötvenhat éves. Hét év múlva ő is annyi lesz. A bicegő
                  alak eltűnt a sötétben. Magdolna kiszólt a vezetőnek, hogy menjen az Úri-utcába. A
                  kocsi elindult, s ő csillapodni kezdett. Most már kissé túlzottnak is találta a
                  maga rettegő buzgalmát. De ha fölöslegeset végzett is, nem törődött vele.
                  Sajátmagát sikerült megnyugtatnia.</p>
               <p>Otthon Mámi azzal fogadta, hogy valaki már kétszer is telefonált, alighanem Kelen
                  úr hangja volt. És Magdolna jóformán még le sem rakta a holmiját, már szólt a
                  csengő. Odaugrott és felkapta a kagylót. Jelentkezett. És csakugyan a Kelen hangja
                  felelt.</p>
               <p>- Halló. Kezét csókolom. Nem maga keresett a Nagydiófa-utcában?</p>
               <p>- De igen. És miután nem találtam, elszaladtam a Koszorú-utcába, hogy beszéljek az
                  édesanyjával. Figyelmeztettem is, hogy vigyázzon magára. A biztonság okáért
                  szóltam neki, hogy ne tehessek magamnak szemrehányást. Különben meg kell mondanom,
                  hogy nem nagyon hiszek az egész fenyegetődzésben.</p>
               <p>- Beszélt anyámmal? Járt a lakásban?</p>
               <p>- Nem. Lekérettem a házmesterrel. Nagyon sajnálom, hogy fárasztottam.</p>
               <p>- Még pedig hiába. Ennek nem volt semmi értelme. Csak feldúlta azt a szegény
                  öregasszonyt, aki úgysem tud megakadályozni semmiben. Amit én elhatároztam, azt
                  végre fogom hajtani.</p>
               <p>- Kérem, - szólt Magdolna hangosabban és most már nyersen, - vegye tudomásul, hogy
                  rendkívül ízléstelen. Úriember ezt nem csinálja. Mindennek vannak illemszabályai.
                  Még annak is, ha valaki meg akar halni.</p>
               <p>- Szóval ne zavarjam? Kérem. Ahogy tetszik. Isten vele.</p>
               <p>- Nem, nem, - kiáltott ő a telefonba, - ez igazán hallatlan, ne tegye le a
                  kagylót. Elvégre akármilyen kiábrándítóan viselkedik, mégis csak ember vagyok
                  és... és... vegye tudomásul, hogy egyszerűen ordenáré dolog így kínozni egy idegen
                  hölgyet.</p>
               <p>- Hogyne. Tudom. De hiszen éppen kínozni akarom. Csak reszkessen, hogy mikor kapja
                  meg a hírt. Ezt akarom. Legalább valami kis részét érezze annak, amit én
                  szenvedek. Nézze, semmi értelme így telefonon veszekedni. Le is kell tennem a
                  kagylót, mert nyilvános állomásról beszélek és ketten is várnak már a telefonra.
                  Teszek egy utolsó kísérletet. Adjon nekem még egy negyedórát.</p>
               <p>- Rendben van. Ez zsarolás, de rendben van. Meg hagyom magam zsarolni. Holnap a
                  déli órákban...</p>
               <p>- Nem, én addig nem várok. Felmegyek most.</p>
               <p>- Jézus, Mária, hát jőjjön most, ez már igazán nem lehet kibírni.</p>
               <p>Lecsapta a kagylót és haragjában sírva fakadt. Idegei már nem győzték tovább,
                  legjobban szerette volna arcul ütni ezt a megvadult és irgalmatlanul konok embert.
                  Most jött rá, ebben a pillanatban, hogy miért küldte el magától. Mert félt tőle.
                  Mert érezte, hogy gyengédségből, anyai melegségből, a gyengeség és tehetetlenség
                  iránti melegségből tudná ezt az embert szeretni, ezt az utcáról felszedettet, ezt
                  a... ezt a... Nem is fejezte be gondolatát. Már tudta, hogy iménti haragos
                  fellobbanása is ennek a felismerésének szólt. Haragudott rá, mert félnie kellett
                  tőle. Most riadtan fölegyenesedett. Elhatározta, hogy minden erejét össze fogja
                  szedni és mindenáron megmenti élete nyugalmát. Ezt az embert valahogy, akárhogy
                  megnyugtatja és örökre kitér az útjából. Csak szerelmet ne, csak csalódást,
                  szenvedést, gyötrelmet ne. Akármilyen csábítóan édes volna még egyszer az életben
                  egy szerelmes ember karjai között szerelmesen lehúnyni a szemét, ezt kegyetlen
                  szigorral meg kell tiltania önmagának. Jobb, hogy ez az ember nem akart holnapig
                  várni. Le kell számolni a kérdéssel még ma este. Ezzel a kérdéssel s benne egész
                  hátralévő életével. Öregedő asszony görcsös kapkodása az utolsó mámor után?
                  Akármit, csak ezt nem. Jőjjön az a Kelen. Várta, valami olyan kővé meredt
                  feldúltsággal és elszántsággal, amely a legnagyobb izgalom órájában már a
                  nyugalmat jelentette.</p>
               <p>Kelen rövid idő múlva belépett. Nyilván kocsit vett. De sietségében még a lépcsőn
                  is szaladt. Kurta lihegésétől eleinte nem tudott szólni. Magdolna nem nyujtott
                  neki kezet. Félt még az érintésétől is. Kelen megint más ruhát viselt,
                  sötétkék-fehér csíkos szövetből valót. Kitűnő külsőt mutatott. Nem lehetett
                  megtagadni tőle, hogy igen érdekes ember benyomását teszi. „Borzasztó, - gondolta
                  magában Magdolna, - hiszen nagyon tetszik nekem. Ha megölelne, el volnék veszve.
                  Isten segíts, legfőbb ideje, hogy megmeneküljek, most még nem késő”.</p>
               <p>- Foglaljon helyet, kérem. És mindenekelőtt kérjen bocsánatot a
                  viselkedéséért.</p>
               <p>Kelen meghajtotta magát ülőhelyében. A tekintete olyan volt, mint a lázas betegé.
                  Nyugalmában volt valami ijesztő.</p>
               <p>- Ezennel bocsánatot kérek. De most ne feszegessük, hogyan viselkedtem. Nem voltam
                  beszámítható állapotban. Most igen, mert idejövet keményen erőt vettem magamon.
                  Nézze, én most idejöttem, mint a halálra ítélt a bíróhoz. Az életemet jöttem kérni
                  magától. Ne hagyjon meghalni.</p>
               <p>- Én? De hiszen... Na mindegy, majd a végén válaszolok, most folytassa.</p>
               <p>- Kérem, mondja meg nekem, miért nem hagyja, hogy imádjam, mikor az magát nem
                  kötelezi semmire?</p>
               <p>- De igen. Az már kötelez. Az már annyi, hogy reményt adok. Pedig azt nem szabad
                  adnom. Nem volna tisztességes dolog tőlem, ha engedném beleélnie magát valamibe,
                  ami lehetetlen. Eddig is az volt a hiba. Sajnos, későn vettem észre.</p>
               <p>- És miért lehetetlen?</p>
               <p>- Mert én az életemnek ezt a részét lezártam. Én nem vagyok nő többé, csak ember.
                  Maga hamis úton jár. Mintha egy kőszoborba lenne szerelmes. Ez értelmetlen dolog.
                  Mondja azt, hogy „pardon”, és forduljon másfelé.</p>
               <p>- De miért zárta le? Hiszen olyan szép, mint egy álom. Nem, most ne emlegesse a
                  korát. Maga is jól tudja, hogy sokkal fiatalabb a koránál. Ez nem érv. Mondja meg
                  őszintén, miért nem akar többé szeretni.</p>
               <p>- Nézze, ne gyötörjön. Nyugodjék bele abba, amit mondtam. És térjünk vissza ahhoz,
                  amit legelőször válaszoltam magának: felejtsük el ezt az agyrémet és maradjunk
                  jóbarátok. Igérje meg nekem. Verje ki a fejéből, hogy szeret. Nem fogja
                  megbánni.</p>
               <p>A férfi mélyet sóhajtott. Gondolkozott. Aztán Magdolna szeme közé nézett.</p>
               <p>- Teljesen lehetetlen, amit kérek? - kérdezte halkan és váratlanul szelíd
                  hangon.</p>
               <p>- Teljesen lehetetlen.</p>
               <p>Most Kelen megismételte a kérdést és megfogta Magdolna kezét. De ő felugrott,
                  felsikoltott és eldobta a feléje nyúló kezet. Rettegve nézett a férfira és mintegy
                  menekvően hátrahúzódott.</p>
               <p>- Ennyire undorodik tőlem? - kérdezte az csendesen.</p>
               <p>- Ó, dehogy... ne értse félre... nagyon ideges vagyok... bocsásson meg.</p>
               <p>Hosszú szünet következett. Aztán a férfi különös módon elmosolyodott. Felállott a
                  székről.</p>
               <p>- Hát jó. Legyen úgy, báróné, ahogy kívánja. Ezennel fogadalmat teszek, hogy az
                  érzéseimről soha többé nem beszélek. Maradjunk jóbarátok. Eddigi viselkedésemért
                  alázatosan bocsánatot kérek.</p>
               <p>Magdolna mélységes megkönnyebbüléssel, némán és boldogan kezet nyujtott. De Kelen
                  nem mozdult. A fejét ingatta.</p>
               <p>- Nem, báróné, nem akarom megérinteni. Érezném a kézfogásában, hogy le kell
                  győznie valamit, mikor megérintem.</p>
               <p>- De kérem, maga téved, biztosítom, hogy csak az idegeim...</p>
               <p>Kelen megint mosolygott és legyintett.</p>
               <p>- Nem baj. A kérdés már nem aktuális. Azt hiszem, célszerű lesz, ha most egy
                  darabig nem látjuk egymást.</p>
               <p>- Végre emberi módon és okosan beszél. Ezért nagyon, nagyon hálás vagyok magának.
                  És bizonyos idő leteltével jelentkezik majd, úgy-e?</p>
               <p>- Fog rólam hallani, báróné. Nagyon köszönöm, hogy fogadott és végleg
                  tisztázhattuk a kérdést. Kezeit csókolom.</p>
               <p>Mélyen meghajtotta magát. Sarkon fordult, nem nézett vissza most sem. Kiment.
                  Magdolna utána nézett a szélesvállú, karcsú alaknak. Most már egészen biztosan
                  tudta, hogy bele tudott volna szeretni. Sajgott a szíve, sajnálta. De aztán
                  gondolatban magyarázni kezdett magának, hogy nagy veszedelemtől menekült meg.</p>
               <p>- Vége, - mondta maga elé, - most kezdődik lassan az öregedés. Isten veled,
                  élet.</p>
               <p>És mindjárt sírva is fakadt. Jó darabig elsírdogált. Aztán rendbe szedte magát és
                  csengetett. Behozatta a vacsoráját. Utána még próbált olvasni, de únta. Nagyon
                  fáradt volt. Korán lefeküdt. Félálomban egyszer csak mintha a férfi fejét érezte
                  volna maga felé hajolni. „Most már szabad”, - gondolta mélabús, homályos
                  gondolattal és megsímogatta a fejet.</p>
               <p>Sok mindenfélét álmodott összevissza. Arra riadt fel, hogy valami kínos és
                  fájdalmas bömbölést hallott álmában. És hirtelen megdöbbenve eszmélt rá, hogy
                  reggel van, és az a bömbölés nem álom, hanem valóság. Az előszobában zokogott
                  valaki. Mámi kétségbeesetten csittította. Magdolna megdöbbenve csengetett. Mámi
                  kinyitotta az ajtót, a nyíláson azonnal betolakodott az, aki felriasztotta. A
                  Kelen édesanyja.</p>
               <p>- Méltóságos asszony, - kiáltotta kétségbeesett zokogással, - a fiam... bevitték a
                  mentők... a Rókusban van... engem elküldtek, mert ordítottam... jaj jaj, Jenő...
                  most én mit csinálok... megmérgezte magát... most énvelem mi lesz...</p>
               <p>Magdolna kiugrott az ágyból. Megragadta az eszelősen zokogó öregasszony
                  karját.</p>
               <p>- Él?</p>
               <p>- Még élt... de a doktorok nem tudják... engem kizavartak.... nem tudtam hova
                  menni... idejöttem... most én velem mi lesz... Jenő, Jenő... énvelem mi lesz?
                  Énvelem!</p>
               <p>Magdolna már kapkodott harisnyája után.</p>
               <p>- Mámi, taxit hívni gyorsan. Aztán rákiáltott a síró asszonyra:</p>
               <p>- Nem megmondtam, hogy vigyázzon?</p>
               <p>- Mit csináljak... öreg vagyok, elaludtam... hat órakor felébredtem... már akkor
                  hörgött... most mit csináljak...</p>
               <p>Lerogyott a karosszékbe és az asztalra borult sírni. Magdolna eszeveszett
                  gyorsasággal felöltözött, siettében még hátraszólt Máminak, hogy az
                  öregasszonynak viselje gondját, és hanyatthomlok rohant le a falépcsőn.</p>
               
            </div>
            <div type="chapter">
               <head>
                 IV.
               </head>
               <p>- Él még?</p>
               <p>- Él, - felelte a fehérkabátos doktor, - de nagyon csúnya állapotban van.</p>
               <p>- Nem láthatnám? Meszlényi báróné vagyok, jóismerőse a betegnek.</p>
               <p>- Kezeit csókolom, doktor Gál vagyok. Nem tanácsolom, méltóságos asszonyom. Nem
                  hölgyeknek való látvány.</p>
               <p>- Kérem, én sok beteget ápoltam a háború alatt.</p>
               <p>- Ahogy parancsolja. Tessék.</p>
               <p>Csakugyan nem volt épületes látvány a boldogtalan Kelen. Krétafehéren,
                  mozdulatlanul hevert a betegágyon, más betegek között, haja csapzottan lógott
                  verejtékes homlokára. Arcát elváltoztatta és megöregítette a méreggel való
                  küzdelem. Szája hűdött sarkán nedvesség folyt, nyitott szájából ijesztő hörgés
                  tört elő. Lábát meztelenül, szabadon tartották, talpát egy ápolónő verte és
                  csiklandozta. Combjába egy másik orvos éppen most döfte bele a pravazt.
                  Kétségkívül koffein-befecskendezést adtak neki. Az injekció után Magdolna közelebb
                  lépett az ágyhoz. Kezét a hörgő ember homlokára tette.</p>
               <p>- Kelen, - szólt rá hangosan, - én vagyok itt! Hallja a hangomat?</p>
               <p>De egyetlen arcrángás, egyetlen gyenge kézmozdulat nem felelt a megszólításra.
                  Magdolnának odébb kellett állnia, mert igen erősfényű lámpának kellett helyet
                  adnia. Az ápolónő felfeszítette a beteg két szemhéjját, s a brutális lámpafényt
                  egyenesen a pupilláiba irányították az öngyilkosnak. Az üveggolyószerű két
                  kifejezéstelen szem Magdolnára nézett. S neki ettől a halott, vak tekintettől
                  egész lényén végigszaladt az irtózat. Meg kellett kapaszkodnia egy másik ágy
                  vaslécébe. Udvariasan a karja alá nyúltak és kivezették.</p>
               <p>- Meg fog maradni?</p>
               <p>- Most még nem tudunk mondani semmit. A mérgezés már túlságosan felszívódott. A
                  gyomormosásra korábban lett volna szükség. Nagyon sokat is vett be.</p>
               <p>- Mit?</p>
               <p>- Luminált. A fiolát a mentők meg is találták. Ha fel tudjuk ébreszteni és
                  megússza tüdőgyulladás nélkül, akkor talán megmarad.</p>
               <p>- Tüdőgyulladás? Mi van a tüdejével?</p>
               <p>- Tudniillik, - magyarázta türelmesen az orvos, - az ilyen betegekkel nem annyira
                  a méreg végez, mint a tüdőbe szivárgó nyál. A szervezet bénán működik, a szív nem
                  tud dolgozni, a tüdőgyulladás ellen csak mi dolgozunk, a szervezet nem. De lehet,
                  hogy megmarad.</p>
               <p>- Mikor dől ez el, kérem?</p>
               <p>- Arra sem igen lehet felelni. Lehet, hogy váratlanul történik valami, lehet, hogy
                  elhúzzuk napokig, és még mindig nem biztos semmi.</p>
               <p>- Szóval annak nincs értelme, hogy itt kint a folyosón várakozzék az ember.</p>
               <p>- Annak nincs. Tessék hazamenni és telefonon érdeklődni.</p>
               <p>- Az anyjával mi történt?</p>
               <p>- Jaj, ne is tessék kérdezni. Szörnyű lármát csapott itt nekünk szegény sánta
                  asszony, folyton a láb alatt volt, az őrjöngésre kigyűltek a járó betegek a
                  folyosóra. Nem tudtunk tőle dolgozni. Dulakodott, mikor elvezették. Ha a
                  méltóságos asszonynak van szava a családban, talán jó volna intézkedni, hogy míg
                  le nem csillapodik, ne eresszék ide. Sajnos, nagyon primitív asszony
                  szegény...</p>
               <p>- Majd lecsillapítom. Szóval van remény, doktor úr?</p>
               <p>Az orvos vállat vont.</p>
               <p>- Remény mindig van.</p>
               <p>Magdolna elbúcsúzott. Lent bement a portáshoz. Feljegyeztette a telefonszámot,
                  borravalót adott és megbeszélte, hogy a portás kétóránként telefonál a beteg
                  állapotáról. Ha valami baj volna, akkor azonnal. Éjszaka is. Aztán majd ide fog
                  jönni a beteg anyja, most már nyugodtan fog viselkedni, valahol ültessék le, ahol
                  várakozni és sírdogálni tud.</p>
               <p>Kilépett a kapun és bement a szomszédos templomba. Imádkozott. Nemcsak a beteg
                  miatt. Maga miatt is. Ha Kelen nem marad meg, hogyan fogja egy elpusztult
                  emberélet vádját hordozni mindhalálig? Mint a könyörgő kisgyerek, úgy rimánkodott
                  Istenhez, hogy segítsen. Aztán hazament. Otthon az őrjöngő anyára készült fel,
                  mikor belépett a kapun. De lakása felől egy hang sem hallatszott az udvarra.
                  Felsietett. Mámi azzal a különös hírrel fogadta, hogy az öregasszony alszik.
                  Eleinte még jajveszékelt, de egyre csendesebben. Utóbb aztán elnyomta a
                  kimerültség. Ott fekszik a díványon.</p>
               <p>Magdolna odament lábujjhegyen és megnézte. Véznatestű asszony volt s most inkább
                  látszott egy csomó odadobott viseltes ruhának, semmint emberi teremtménynek. De
                  arcát most meg lehetett nézni. Szomorú, megviselt, ráncos arc volt ez, ajkai
                  mélyen beesetek a fogatlanságtól. Nem sokat különbözött a barakklakások proletár
                  asszonyaitól. De a keshedt szoknya alól kilátszó cipője vadonatúj volt, az egyiken
                  arasznyi talp és sarok, ortopédmunka. És új volt a vénasszonyos, fekete
                  csipkefőkötője is, amely a díványon mellette hevert. Ötvenhat esztendős, -
                  gondolta Magdolna, - éppen annyi, mint Nymwegen Irma, aki éppen most szakított
                  eddigi udvarlójával, hogy ezentúl a jugoszláv követségi titkárral járjon a
                  strandra. Feszes trikóban, csillogó Tizián-hajjal. S a vele egyidős Novákné így
                  fekszik a díványon, elaggottan, a siralmas múltjával. Ez is szeretett valaha
                  nagyon régen. Ez szűlte Kelen Jenőt. Anya és fiú. Egyiket a korai aggság, a
                  másikat a méreg fojtogatja. Vajjon melyik fogja túlélni a másikat? Magdolna
                  behúzta a függönyt. Hagyta pihenni. A telefonzsinórt áthúzta az előszoba ajtaja
                  alatt és kiment telefonálni. Felhívta Rősernét.</p>
               <p>- Halló, itt Meszlényi báróné. Beszélhetnék a méltóságos úrral, vagy a méltóságos
                  asszonnyal?</p>
               <p>- Drágám, Magdolnám, - újjongott fel az örömteljes válasz, - én vagyok itt, Bella.
                  No hát milyen aranyos, hogy felhívtál. Várjál, drágaságom, most kényelmesen
                  elhelyezkedem és nagyot fogunk beszélgetni.</p>
               <p>- Kérlek, erre egy másik alkalmat válasszunk. Most igen komoly dologban kereslek
                  fel. Kelennel baj történt.</p>
               <p>- Baj? Miféle baj?</p>
               <p>- Úgy látszik, véletlenül, vagy könnyelműségből több altatót vett be a kelleténél.
                  A Rókusban fekszik.</p>
               <p>- Szent Isten, ez megmérgezte magát! Már napok óta látom, hogy valami baja van.
                  Tudsz valamit az állapotáról?</p>
               <p>- Tudok, hogyne. Az anyja, aki magatehetetlen, beteges öregasszony, iderohant
                  hozzám segítségért. Nincsen senkijök a világon. Természetesen rögtön elmentem a
                  Rókusba. Az orvosok még nem tudják, hogy megmarad-e. De reméljük a
                  legjobbat...</p>
               <p>- Te Magdolna, nem volt ez valakibe szerelmes?</p>
               <p>- Nem hinném. Ámbár lehet. Nem tudom. De most nem ez a fontos. Ez az ember közös
                  kórteremben fekszik. Nem lehet otthagyni. Én azonnal intézkedhettem volna a saját
                  felelősségemre, hogy vigyék szanatóriumba, ha ugyan szállítható. De nem tettem.
                  Magányos asszony vagyok és nehéz egy magányos fiatalember körül intézkednem. Azt
                  sem tudom, hogyan áll pénz dolgában. Szívesen adnék kölcsön az anyjának, de ez is
                  nagyon kényes dolog. Viszont a férjed mindezt nyugodtan megteheti. Felléphet, mint
                  művészbarát. Pénzt is adhat, azt majd Kelen ledolgozza nektek. Remélem, az urad
                  nem fogja rossz néven venni, hogy ilyen dolgokat sózok a nyakába.</p>
               <p>- Dehogy fogja, dehogy fogja. Az én nyuszim, ha művészekről van szó, elsőrangú
                  gavallér. Most nem tudok vele beszélni, mert igazgatósági ülése van valahol. De
                  erre nincs is szükség. Azonnal intézkedem magam. De mondd, te többet tudsz erről a
                  Kelenről. Van ennek valakije? Mi az ördög történt vele? Nem nyugszom, míg ezt ki
                  nem piszkálom valahogy. Neked nem mesélt a nőügyeiről semmit?</p>
               <p>- Nem, ekkora bizalomig nem jutottunk el. Talán véletlen baleset volt az
                  egész...</p>
               <p>- Jó, jó, ezt már ismerem. Tisztogatás közben elsült a revolver. És a golyó az
                  illetőnek pont a balmellébe ment. Igy írják az ujságok. És véletlenül több altatót
                  vett be. Tízszeres adagot. Ezt már ismerjük.</p>
               <p>- Kedvesem, én azt hiszem, hogy ez most mind közömbös. A fontos, hogy megmentsék
                  szegényt. Igazán kedves tőled, hogy vállalod, amit mondtam. Most ne haragudjál, ha
                  elbúcsúzom, mert itt van nálam még mindig az édesanyja. Isten veled.</p>
               <p>Gyorsan letette a kagylót, bár abból még hangzott valami érdeklődő kérdés eleje.
                  Aztán leült gondolkozni. Nagyon örült, hogy ezt a megoldást kitalálta. Rőserné
                  bizonyára mindjárt szalad a Rókusba. A beteget, mihelyt lehet, szanatóriumba
                  viszik, kényelembe, jó szobába, külön ápolónőt kap. S most, mindezen tünődvén,
                  egyszerre rajtakapta magát valamin. Miért fordult Rőserékhez, miért nem intézkedik
                  maga, miért nem telefonál valamelyik szanatóriumba, hogy a költségekért jót áll?
                  Hiszen, ha pénzt adna, ezzel a legbiztosabb gátat emelné maga és Kelen közé. Kelen
                  ki sem nyithatná a száját szerelemről egy olyan hölgy iránt, akitől pénzt kapott.
                  És őt magát sem kísérthetné többé egy férfi vonzalma, akinek pénzt adott. Igen,
                  hiába is tagadná: öntudatlanul vonakodott lerakni kettejük közé ezt a gátat.
                  Azért tolta át másra. „Mi ez, - kérdezte magában ijedten, - mit akarok én ettől az
                  embertől, ha megmarad? Mit várok még?”</p>
               <p>Az anya felébredt. Hangosan elsírta magát a függöny mögött. Mire Magdolna ott
                  állott mellette, már felült.</p>
               <p>- Jajjaj... mi lesz velem... Jenő, Jenő... mi van Jenővel?</p>
               <p>Magdolna leült mellé.</p>
               <p>- Hallgasson ide, Novákné, komoly beszédem van magával. Csak sírjon tovább, attól
                  megkönnyebbül, de ne kiabáljon. Voltam a kórházban. Talán sikerül megmenteni a
                  fiát. Beszéltem az orvosokkal. Magáról is. Azt mondták, hogy amíg nem viseli
                  magát teljesen nyugodtan, nem engedik oda. Meg tudja igérni, hogy nyugodt
                  lesz?</p>
               <p>- Meg, kezeit csókolom.</p>
               <p>- Nekem ne mondja azt, hogy „kezeit csókolom”, hogy képzel ilyen csacsiságot. Maga
                  egy elsőrangú művésznek az édesanyja, ehhez tartsa magát. Úgy is kell viselkedni.
                  Csendesen, illedelmesen, ahogy egy ilyen ember anyjához illik. Hát akkor, ha
                  csendes lesz, odamehet. Üljön ott szépen és imádkozzék. Közben el is mehet
                  ebédelni, aztán visszatérhet. Van pénze?</p>
               <p>- Van igen. Nagyon sok. Mikor Jenő azt a... azt a dolgot csinálta, kitette mind a
                  pénzét és a takarékkönyvet az asztalra, hogy én megtaláljam. Nagyon sok. De tessék
                  mondani, hát miért csinálta ezt? Nekem nem mond el soha semmit.</p>
               <p>- Nem tudom. És nem is szabad faggatni róla, még egészen meg nem gyógyult, mert az
                  izgatja. Szóval megértette? Nem szabad jajveszékelni, kiabálni. Ha jobban lesz és
                  beengedik hozzá, nem szabad sírni és sopánkodni és faggatni. Csak akkor menjen
                  oda, ha érzi, hogy erőt tud venni magán.</p>
               <p>- Igenis. Megyek. Jajjaj, milyen nehéz egy anyának... És még hozzá ezzel a rossz
                  lábammal... ó, be meglátogattál engem, édes jó Istenem.</p>
               <p>- No szegény. Mi történt a lábával?</p>
               <p>- Izületi betegség, kérem szépen. Soká feküdtem vele. Ilyen kurta lett. Az is
                  mennyi pénzbe került, én édes Istenem... Köszönöm a jóságát a méltóságos
                  asszonynak... és hogy a fiamhoz is olyan jó volt.</p>
               <p>- Nincs mit, - felelt Magdolna elcsukló hangon.</p>
               <p>Az öregasszony elment. Nemsokára jött a portástól az első telefonjelentés: a beteg
                  állapota változatlan. Magdolna otthon maradt egész nap. Kétóránként tudomásul
                  vette, hogy a beteg állapota még mindig változatlan. Felkölteni még nem sikerült.
                  Az éjféli telefont is megvárta és meghagyta, hogy reggel hétkor már hívják
                  fel.</p>
               <p>És reggel hétkor megjött a jó hír, a beteg öntudatra tért. Sokkal jobban van.
                  Mivel szállítható, még kora délelőtt átviszik a Fasor-szanatóriumba. Magdolna
                  boldogan hallgatta a megváltó szavakat. Emberélet nem szárad a lelkén. Hála
                  Istennek. És Kelen Jenő életben marad. Hála Istennek, hála Istennek. Mindjárt
                  telefonált a szanatóriumba: „Közöljék Kelen Jenő úrral, mihelyt elhelyezték, hogy
                  Meszlényi báróné délben meglátogatja”.</p>
               <p>Régi szanatóriumi emlékei éledtek fel benne. Mikor ő feküdt, mint öngyilkos fiatal
                  leány, a Vilma királynő-úton. Akkor még Városligeti fasornak hívták. S az öreg
                  Herczel professzor tömött, őszes bajsza hajlott a meglőtt bordájú Hubay Magdolna
                  fölé. Az ujságok pontosan úgy adták hírül a dolgot, ahogy Zsoldos Bella
                  csúfolódott az ilyen baleseteken: revolvertisztogatás, satöbbi, a golyó a
                  balmellbe fúródott. Zsoldos Bella jól tudja ezt, megélt már ilyesmit A Detky Pál
                  öngyilkosságát is. Mennyi öngyilkosság, szent Isten. Ahova csak gondol az ember,
                  mindenütt a halál vágyának emléke bukkan fel. A halál vágyáé, amelyet az élet
                  vágya okoz.</p>
               <p>A harmincas szobába vezették. Tíz percet kapott. Kopogtatott és benyitott.
                  Tekintete azonnal találkozott az ágyban fekvő betegével. És hiába várta annak
                  szemében az öröm feltündöklő fényét. Kelen arca mozdulatlan maradt. A szoba
                  sarkában ott üldögélt tétlenül Novákné. Most felkelt és mohó tisztelettel
                  köszönt.</p>
               <p>- Mama, most maga menjen ki, - szólt gyenge hangon Kelen.</p>
               <p>Az öregasszony ijedt és alázatos engedelmességgel somfordált kifelé. Magdolna
                  széket húzott az ágy fejéhez. Ketten maradtak.</p>
               <p>- Kimondhatatlan boldog vagyok, hogy jobban van. Mit mondanak az orvosok, mikor
                  lesz rendben?</p>
               <p>- Bizonytalanul beszélnek, - felelte lehelletnyi gyenge hangon a beteg, - de nem
                  is nagyon érdekel.</p>
               <p>- Miért nem érdekli? Hiszen élni fog és a munkája várja. Más munkái is lesznek.
                  Gyönyörű dolgokat fog csinálni.</p>
               <p>Kelen a fejét ingatta.</p>
               <p>- Nincs kedvem semmihez. Jó, hogy eljött. Mondanom kell valamit. Ha nem jött
                  volna, akkor később megírtam volna.</p>
               <p>- Mondja, hallgatom.</p>
               <p>- Igen. Hát most nem sikerült. De mihelyt innen kiszabadulok, megint megcsinálom.
                  Ezt vegye tudomásul.</p>
               <p>Magdolna sikoltani szeretett volna. De erőt vett magán. Remegő hangon felelte.</p>
               <p>- Maga most beteg. Mindenki kíméli. De nem volna szabad ezzel visszaélnie. Most
                  nem mondhatom azt, amit megérdemelne. Ezért nem volna szabad ilyeneket mondania.
                  Az orvosokat mindenesetre figyelmeztetni fogom.</p>
               <p>- Hiába figyelmeztet akárkit. Innen majd csak kikerülök egyszer. Igenis, meg fogok
                  halni, mert maga megöl engem.</p>
               <p>Magdolna sírva fakadt. De nagy erőfeszítéssel megint legyőzte magát.</p>
               <p>- Szóval visszautasítja a barátságomat.</p>
               <p>- Nem kell a barátsága. Maga kellett volna.</p>
               <p>A látogató tehetetlen mozdulatot tett. Szótlanul ült a széken. Gondolkozott. Aztán
                  rápillantott a sápadt emberre, aki frissen borotválva, jól fésülve, igen jó
                  pizsamában feküdt az ágyon.</p>
               <p>- Szeretnék ajánlani magának valamit.</p>
               <p>- Tessék.</p>
               <p>- Ebben a szanatóriumban aligha ölheti meg magát. Figyelni fogják. Egyetlen
                  mozdulatot nem tehet titokban, arról jót állok. Míg innen ki nem kerül, a
                  fenyegetődzése tárgytalan. Én tehát azt ajánlom, hogy kössünk addig
                  fegyverszünetet. Ha megígéri, hogy addig nem beszél meghalásról, én megígérem,
                  hogy amikor csak lehet, eljövök.</p>
               <p>Kelen gondolkozott.</p>
               <p>- Jó. De mindennap jőjjön el.</p>
               <p>- Hogyne. Mindennap eljövök. Szeretnék sokat beszélgetni magával. Azok az órák
                  nagyon hiányoznak nekem. Majd úgy intézzük, hogy kijelölünk egy bizonyos órát,
                  amikor magához más ne jőjjön. Helyes? Most mindjárt letelik a tíz perc. Tehát
                  fegyverszünet.</p>
               <p>Nyújtotta a kezét. De Kelen a fejét rázta.</p>
               <p>- Nem akarok magához érni. Ettől megkímélem.</p>
               <p>- Ne beszéljen butaságokat. Szépen kérem, adja ide a kezét.</p>
               <p>- Nem, - felelt a beteg gyerekes konoksággal, - értem ne hozzon áldozatot.</p>
               <p>- Nem áldozat. Nagyon szeretném a kezét megszorítani.</p>
               <p>Kelen habozva nyujtotta a kezét. Magdolna melegen megszorította. És nem is engedte
                  el mindjárt.</p>
               <p>- Nem érez semmi utálatot? - suttogta a beteg.</p>
               <p>- Nem, - felelte Magdolna ugyanolyan suttogó hangon és mélyen elpirult.</p>
               <p>Nem merte elvonni a kezét. Egész testében remegett az izgalomtól. Érezte, hogy
                  veszedelmes kelepcébe került. Ez az ember egyszerűen megzsarolja. És ő tehetetlen.
                  Engednie kell. Még akkor is kérte volna a megnyugtatásra szoruló férfi
                  kézszorítását, ha csakugyan utálta volna. És nem is útálta. Sőt. Megint eláradt
                  benne az a végzetes érzés, amely fennen hirdette, hogy baj van. Mintha a két
                  tenyéren keresztül eggyéolvadt volna vérük keringése. A két kéz érintkezésének
                  kopogtatás vetett végett. Az ápolónő nyitott be.</p>
               <p>- Tíz perc.</p>
               <p>Magdolna azonnal felállott. Bekérette az anyát, s miután a betegnek a holnap déli
                  viszontlátásig köszönt, az ápolónőt maga után intette. A folyosón halkan közölte
                  vele, hogy a beteg valami ismeretlen lelki válság következtében ragaszkodik az
                  öngyilkosság gondolatához, nagyon kell rá vigyázni. Az orvosoknak is szólni kell.
                  Az anya ehhez nem elég éber. Éjszakára külön ápolónőt kellene bent tartani a
                  szobában. Az ápolónő élénken bólintgatott. Volt már ilyen esete nem egy. Csak rá
                  kell bízni.</p>
               <p>Délután Rőserné telefonált.</p>
               <p>- Hallom, drágám, hogy már meg is látogattad Kelent a szanatóriumban. Én éppen
                  most jövök onnan. Hát kérlek, nekem beszélhet akárki, ez olyan öngyilkos volt,
                  mint a pinty. Tagadja, de én nem vagyok hülye. Mondd, teneked nem mondott
                  semmit?</p>
               <p>- Nem. Ilyen kérdésekkel nem is akartam izgatni, hiszen beteg.</p>
               <p>- Ugyan kérlek, csak használ neki, ha egy kicsit izgul. Te Magdolna, én azt
                  hiszem, ez tebeléd szerelmes. Amit különben nem csodálnék. No, mondd meg, ugye,
                  hogy kitaláltam?</p>
               <p>Magdolna azonnal végét akarta szakítani a beszélgetésnek. De elébe ötlött Klári
                  felszólítása: „Tegezd, légy nagyon kedves hozzá.” Ezért nyelt egyet.</p>
               <p>- Ne vedd rossz néven, de ez nekem sohasem jutott eszembe és ezzel a kérdéssel nem
                  is óhajtok foglalkozni. Akartál mondani valami lényegeset a betegről?</p>
               <p>- Ez csak elég lényeges. De ha neked kényes erről beszélni...</p>
               <p>- Nekem nem kényes erről beszélni, - mondta Magdolna elpirulva és kissé
                  hangosabban, - én csak nem akarok erről beszélni. Az más. Általában az én koromban
                  ez már nem téma.</p>
               <p>- Már engedj meg, fiatalabb vagy, mint én.</p>
               <p>- Azt nem az évek száma teszi. Különben is sok mindent megtiltok magamnak, amit
                  másnál rendjén valónak találok. És ha szívességre kérhetlek, akkor tedd meg nekem,
                  hogy sohase hozzál kapcsolatba ilyesmivel. Én mindezen már rég túl vagyok. Nagyon
                  leköteleznél, ha ezt puszta kedvességből megtennéd nekem. Parancsolsz még
                  valamit?</p>
               <p>- Igen, tulajdonképpen azért telefonálok, hogy holnap Claire nálunk bridzsezik.
                  Nem akarsz eljönni?</p>
               <p>- Nagyon köszönöm, de én olyan rosszul játszom, hogy mindenkinek csak kellemetlen
                  vagyok. Majd a látogatásomat elhalasztjuk egy más alkalomra, ha megengeded.</p>
               <p>Aztán röviden elbúcsúzott. Mikor a kagylót letette, mély lélekzetet vett, hogy
                  feszültségét kifújja. Nagyon idegessé tette ennek a nőnek túlnyájas
                  bizalmaskodása, indiszkréciója, erőszakossága. Megbánta már alaposan, hogy a
                  Kelen-ügyben telefonált neki. Ugyanannak a Zsoldos Bellának, aki valaha
                  gonoszságból felhívogatta és Detkyt kereste ugyanabban az Andrássy-úti lakásban,
                  ahol most ő maga lakik. Ott van az a szoba, amelyben Detky látta a Pocok halálát,
                  s amelyet most Kelen fog berendezni... Gondolatainak ettől a fogalmazásától
                  egyszerre elképpedt. Hát már itt tartunk? Hát már egymás mellett emlegeti magában
                  Detkyt és Kelent, mintegy párhuzamot vonva köztük?</p>
               <p>Ismét szólt a telefon. Most Rozsály Feri volt a felhívó.</p>
               <p>- Csókolom a kezedet. Kérlek, olvastuk az újságban ennek az iparművésznek az
                  esetét, akit én ajánlottam hozzád. Én ugyan a nevét is elfelejtettem azóta, de a
                  feleségemnek furdalja az oldalát. Sőt még csak nem is az övét, hanem a sógoromét.
                  Tudsz valamit róla?</p>
               <p>- Tudok, Ferikém. Voltam nála a szanatóriumban. Életben marad. Már egészen jól
                  van. Kár is lett volna érte, mert elsőrangú ember. Amit nekem csinált, az remek.
                  Látod, ilyen hálátlan vagyok, meg sem köszöntem neked, hogy elküldted hozzám.
                  Tulajdonképpen honnan vetted ezt az embert?</p>
               <p>- Én nem vettem sehonnan, hanem a mérnök sógorom tanulótársa volt az egyetemen. Az
                  ipse fel kereste és könyörgött neki, hogy ajánlja be, ahova tudja. A sógoromnak
                  megesett rajta a szíve és szólt a feleségemnek. A feleségem szólt nekem. De
                  természetesen elfelejtettem volna, ha a Gellértben nem említed, hogy éppen új
                  lakásba mégy. Tiszta véletlen. Ilyen az élet. Hát mit mondjak a sógoromnak, mi
                  történt ezzel az izével, Kelemennel?</p>
               <p>- Nem Kelemen, hanem Kelen. Ő azt állítja, hogy véletlenül több altatót vett be.
                  Nem is valószínű, hogy éppen most el akarta volna emészteni magát. Pompásan indul
                  a mestersége. Nemrégiben kapott egy busás megrendelést.</p>
               <p>- Úgy. Hát köszönöm, majd elmondom a sógornak. Jól vagy?</p>
               <p>- Köszönöm. És ti megvagytok?</p>
               <p>- Vagyogatunk. A négy lurkó egészséges, mint a vas. Egyszer elnézhetnél
                  hozzánk.</p>
               <p>- Majd felnézek. Ti is megcsodálhatnátok a lakásomat. Majd összetelefonálunk.
                  Szervusz, Ferikém.</p>
               <p>A beszélgetésből az maradt meg Magdolna fülében, hogy ilyen az élet. Minden
                  összefügg. Ha azon a bizonyos napon nem megy, vagy egy órával később megy a
                  pezsgőfürdőbe, soha nem akad az útjába Kelen Jenő. És ha a Nyiry tábornok mérnök
                  fiának nem Feri a sógora, akkor Kelen Jenő nem akarta volna megölni magát. S
                  milyen furcsa véletlenséggel kapcsolódik bele az egészbe Zsoldos Bella. A Yolanda
                  falusi barátnője. Aki Szilágyi Ákosról hozott pletykákat a fügedi választás előtt.
                  Az élet kuszán gabalyodó fonalait nem is tudja összefogni a fürkésző tekintet.
                  Madridban magyarázta egyszer Detky, hogy az élet egyetlen nagy egyenlet, amelyben
                  minden jelenség oka és következménye az összes millió többinek. Az egészet úgy
                  nevezzük, hogy végzet. Aki olyan okos volna, hogy ismerné és fejében tarthatná
                  valamennyi jelenség összefüggését, mint az Isten, az pontosan meg tudná mondani,
                  hogy itt és itt, ennyi és ennyi idő múlva mi fog történni. Például vele és
                  Kelennel. Isten már tudja, odafenn már eldöntötték. De ő, akinek nyugalmáról,
                  lelkéről, életéről, tehetetlen remegéséről van szó, nem tudja. Ó milyen jó volna
                  valamilyen kulcslyukon belesni a jövőbe és meglátni benne az ismeretlen végzést,
                  akár jó, akár rossz. A jónak előre lehet örülni, a rosszra erőt lehetne gyüjteni.
                  Holnap délben megint elmegy a sínylődő Kelenhez. Az megint zsarolni fogja.
                  Lépésről-lépésre húzza a hinárba, s ő kezdi érezni, hogyan csavarodik lába köré a
                  helyzet. Visszafelé már nincs út. Abba a szanatóriumba lehetetlen most már el nem
                  menni. Mi lesz, édes Istenem, mi lesz?</p>
               <p>Másnap délben az ápolónő azzal tessékelte a szoba felé, hogy van bent egy
                  látogató, aki már húsz perce ül bent és a figyelmeztetés ellenére sem hajlandó
                  távozni. Hogy ő fütyül az orvosokra. Bizonyos Rőserné méltósága. Magdolna
                  megállt.</p>
               <p>- Akkor ez most sok lesz a betegnek. Ha az a hölgy elment, mondják meg Kelen
                  úrnak, hogy déldélután megint eljövök.</p>
               <p>- Igenis. Én most megyek és hívom Gelléri doktor urat. Ő majd rendet csinál.</p>
               <p>- Vigyáznak a betegre?</p>
               <p>- Tessék csak rám bízni. Már sokkal nyugodtabb. Ma már ujságot olvasott.</p>
               <p>Magdolna sietve elment. Délután négyre visszajött. Kelen rögtön kiküldte az
                  anyját.</p>
               <p>- Mondták, hogy délben már itt voltam?</p>
               <p>- Igen, mondták. Nagyon kedves, hogy inkább most jött. Megmondtam az ápolónőnek,
                  hogy ha a méltóságos báróné jön, mást ne eresszenek be. Mondják, hogy alszom. Csak
                  akkor jőjjön be más, ha a méltóságos báróné elment.</p>
               <p>- Ezt helyesen tette, csak ne címezgessen annyit.</p>
               <p>- Bocsánat, ez nem megszólítás volt. Idéztem magamat. Ezekkel a szavakkal adtam ki
                  a rendeletet az ápolónőnek.</p>
               <p>- Az rendben van. De általában mértéket kell tartani a címezgetésekkel. Aki
                  lépten-nyomon címezget, a sznobság vádjának teszi ki magát.</p>
               <p>Kelen erre hirtelen felült az ágyban. Magdolna riadtan nézett rá. A férfin valami
                  felindulás látszott. Csak bámulta Magdolnát mereven. Aztán így szólt maga elé:</p>
               <p>- Nem. Mégsem.</p>
               <p>Olyan volt, mint az elmebajos. Hanyattdőlt megint. Magdolna ijedt aggodalommal
                  kérdezte:</p>
               <p>- Nem jól érzi magát? Mi baja van?</p>
               <p>- Semmi. Sok mindent el kell még mondanom magának. Ne féljen, nem szegem meg a
                  fegyverszünetet. De nagyon nehéz belekezdeni. Talán majd holnap. Most inkább
                  meséljen maga. Mi van a szegényeivel?</p>
               <p>- Most bizony elhanyagoltam őket. Mikor legutóbb kimentem, a téglagyári barakkokat
                  látogattam meg. Nagy eset volt Gézával. Meséltem már Gézáról?</p>
               <p>- Nem! - kiáltott a beteg izgatottan.</p>
               <p>Magdolna megrémült. Az volt az érzése, hogy a beteg félrebeszél. A tekintetében
                  valami vad izgalom jelent meg.</p>
               <p>- Kérem, csak beszéljen tovább, - mondta rekedten Kelen, - okvetlen folytassa
                  tovább. Tehát mi van Gézával?</p>
               <p>- Ez a Géza, - felelte Magdolna habozva és inkább a különösen viselkedő emberre,
                  semmint történetére figyelve, - ott kint él a barakkban. Elvben munkás volna, de
                  nem óhajt dolgozni. Néha bemegy a városba és onnan mindig pénzzel tér vissza.
                  Ilyenkor leissza magát. Részegen jön haza. A többiek útálják, mert soha nem beszél
                  senkihez, csak mikor részeg. Akkor mindenkibe beleköt. Szóval legutóbb is
                  részegen jött meg a budapesti kirándulásról. Tántorogva lökte be az ajtót.
                  Rálépett egy gyereknek a lábára. Megbotlott, szidni kezdték. Erre azt mondta:
                  „Kuss, csürhe”. Mit szól, milyen társaságba járok? Szóval Géza nem tudott
                  részegségében feltápászkodni. A földön fekve a zsebébe nyúlt és kiszórt egy marék
                  aprópénzt. „Fogjátok, csürhe! Két pofont adtam anyámnak, van pénz!” A többiek
                  persze rávetették magukat a guruló húsz- és a tízfilléresekre. Ekkor Géza
                  meggondolta magát és visszakövetelte a pénzt. Ebből verekedés keletkezett és Gézát
                  rettenetesen megverték. Ennek szívből örültem, mikor elmondták nekem...</p>
               <p>Tovább nem folytathatta. A beteg csengetett. Arca úgy elváltozott, hogy
                  Magdolnában megakadt a szó.</p>
               <p>- Anyám azonnal jőjjön be, - kiáltott Kelen a belépő ápolónőre, - de azonnal!</p>
               <p>Az ápolónő kisietett. S mindjárt besántikált Novákné. Félénken megállt.</p>
               <p>- Miért nem mondta nekem, hogy Géza megint megütötte magát, mi?</p>
               <p>Novákné azonnal sírva fakadt és nem felelt. Lehajtotta ősz fejét, könnyeit nem is
                  törölte le.</p>
               <p>- Jól van, erről még beszélünk. Most menjen ki.</p>
               <p>Az anya csendesen megfordult és szipogva kiment. Kelen visszahanyatlott az ágyra.
                  Lihegett. Csak ez a lihegés hallatszott jó darabig, az elképpedt Magdolna nem
                  merte megtörni a csendet. Végre a beteg megszólalt.</p>
               <p>- Mégis elmondom. Tudnia kell rólam mindent. Akkor talán jobban meg fog érteni. És
                  meg fogja érteni, hogy miért feszem itt. Pár pillanatot kérek, amíg erőt gyüjtök.
                  Nagyon felizgattam magam.</p>
               <p>Magdolna mozdulatlanná dermedve várt. Pár pillanat mulva Kelen csakugyan
                  elkezdte.</p>
               <p>- Hát hallgassa meg az életem hazugságtól mentes történetét. Anyám, ez a szegény
                  asszony, aki most sírva kiment innen, nem nevelőnő volt, hanem bonne. Derék
                  bádogos volt az apja, de nem igen tudta a gyerekeit tartani. Kmetykó Anna tehát
                  elment szolgálni. Krompachra került egy úri családhoz. A krompachi gyárban volt
                  tisztviselő az apám, báró Kemp Frigyes. Hadd meséljek róla, még sohasem
                  mesélhettem senkinek. Én nem is emlékszem rá, csak azt tudom, amit másoktól
                  hallottam később, látogató gyerekkoromban, Krompachon. Apám középtermetű ember
                  volt, igen karcsú és fizikailag rendkívül erős. A hivatalában alig használhatták.
                  Hanyag volt, könnyelmű és pontatlan. De viszont meglepő művészi tehetség lakott
                  benne. Az Isten szobrásznak rendelte. Folyton mintázott. Többnyire fantasztikus
                  állatokat, amilyeneket nem látott soha senki. Ezeket agyagból csinálta, kiégette,
                  azután megfestette színesre. Ha kész volt, eldobálta. Nekem egész csomó megvan
                  belőle otthon. Bámulatosan tehetséges dolgok. Ez a báró Kemp, elszegényedett
                  osztrák család ivadéka, amely a Bach-korszakban származott Magyarországra,
                  meglátta Kmetykó Annát. Megtetszett neki, elcsábította, egy-két hétig örült neki,
                  aztán más nő után nézett és tovább tapasztgatta szobrocskáit. Anyámat esze ágában
                  sem volt elvenni. Pedig a helyéből elbocsátották az esett leányt. Valami
                  jótétlélek cipszer asszonynak megesett a szíve rajta és a szülés idejére szállást
                  adott neki. Ekkor születtem én, Kmetykó Jenő. A keresztlevelemben az anyám neve
                  van csak. Törvénytelen ivadék vagyok. Apám állítólag készült jóvá tenni hibáját,
                  de addig készült, amíg hastífuszt kapott és meghalt. Akkor anyám a poronttyal
                  Pestre jött. Itt megismerkedett egy fűszeressel, akinek düledező viskóban volt a
                  boltja, messze kint a Lágymányoson. A fűszeres, Novák Mihály, elvette anyámat, de
                  engem nem akart vállalni. Dajkaságba adtak egy monori asszonyhoz. Ott kezdődnek
                  első emlékeim. Anyámat ritkán láttam, két-három hónapban egyszer. A férje nem
                  szerette, ha Monorra mászkált. Akkor már megszületett a féltestvérem, Novák Géza.
                  Én az anyám otthonában nem laktam egy pillanatig sem. Idegen iskolába kerültem.
                  Ezalatt Novák Mihály fűszeres, aki még mostohaapám sem akart lenni, tönkrement.
                  Nagynehezen kapott új megélhetést: házmester lett valahol a Podmaniczky-utca
                  végén. Géza nem akart iskolába járni, folyton elcsavargott. Hogy mi lett belőle,
                  azt most maga pontosan tudja. Engem zsarol pénzért. Nem is engem, hanem anyámat. A
                  ház előtt ácsorog és ha valamelyik kapualjból leselkedve meglátja, hogy elmegyek,
                  felszalad anyámhoz. Pénzt követel. Mondja, emlékszik Karácsony estére! Mikor nekem
                  olyan fontos volt, hogy ne csekket kapjak, hanem készpénzt? A pénz arra kellett,
                  hogy betömjem egy pékinas száját. Géza kerékpárt akart tőle lopni, de a pékinas
                  rajtakapta. Ötven pengőért elállt a feljelentéstől. Sem nappalom, sem éjjelem
                  nincs miatta, sohasem tudom, mikor jelenik meg újra, mint fenyegető rém.</p>
               <p>- És mi volna, ha egyszerűen nem adna neki? S az édesanyjának is megtiltaná, hogy
                  adjon neki?</p>
               <p>- Az kivihetetlen. Botrányt csinál. Ordít és garázdálkodik a folyosón. Ő nem
                  veszthet semmit. Én fegyvertelen vagyok.</p>
               <p>- De nézze... bocsásson meg a gyengédtelen kérdésért: azelőtt magának alig volt
                  meg a betevő falatja. Miből adott neki?</p>
               <p>- Azt magam sem értem. Fizetésem mégiscsak volt. S mikor az állásomat elvesztettem
                  és alkalmi munkákból tengődtem, még akkor is a megkeresett két pengőből elvitt
                  ötven fillért. Begyalogolt a barakkból érte. Ha nem volt pénz, egyszerűen fogta a
                  konyhában a faaprító fejszét és elment vele. Vitte a Teleki-térre. Most aztán
                  beütött az igazi baj, mert megszagolta, hogy keresni kezdek. Most már nem ötven
                  fillért követel. És hogy hogyan követeli, azt véletlenül éppen maga tudja
                  legjobban. Segíteni nem tudok, tehetetlen vagyok. A fő nehézség éppen az anyám.
                  Mert a két fia közül nem engem szeret, hanem azt a másikat. Hozzám teljesen
                  idegen. Félve, oldalogva néz rám. Én az apám emléke vagyok neki. Akármilyen
                  keserűen és kómikusan hangzik, engem a nagyurak közé számít. De a másik, az az ő
                  fajtája. Azt szereti. Pofonokat kap tőle, de kitartóan védelmezi előttem. Lop
                  tőlem aprópénzt és tárgyakat, hogy annak adhassa...</p>
               <p>- Azt hiszem, maga igazságtalan. Az anyja valósággal őrjöngött, mikor magát a
                  kórházba vitték.</p>
               <p>- Természetesen. Megrémült, hogy ezentúl ki fogja eltartani őt, meg Gézát.</p>
               <p>- S ez magát nem rendíti meg? Nem beszélek az öccséről. De nem érzi a
                  kötelességet, hogy élnie kell az anyja miatt?</p>
               <p>- De igen, érzem. Csakhogy itt van Géza, a kedvenc. Érezze ő is. Ha én nem vagyok,
                  dolgozzék ő.</p>
               <p>- Maga azonban tudja, hogy dolgozni soha nem fog, legfeljebb betörni.</p>
               <p>- Sajnálom. Nem én neveltem ilyenre, hanem az anyja. Tehát ő is felelős érte. De
                  most nem erről van szó. Szívesen beszélek erről is egyszer. Most az egészet azért
                  mondtam el, hogy megértsen engem. Kelennek hívnak, mert arra magyarosítottam a
                  nevemet. Így nem nyilvánvaló, hogy fattyúhajtás vagyok. De én nem Kelennek érzem
                  magamat, hanem báró Kempnek. Ezért formáltam jogot arra az életre, amelyre
                  vágytam. Ezt az életet, vagy a hozzávaló jogot és tehetséget a véremben érzem.
                  Sokat kutattam a családfámat apai részről. Ingyenes könyvtárakban találtam adatot
                  eleget. Bennem Kaunitz-vér van és Khevenhüller-vér is. Egy ősöm nővérét Reuss
                  uralkodó herceg vette el. Ezért nem csodálkozom én, amin maga csodálkozott: hogy
                  modorbeli dolgokban olyan tanulékony vagyok. Ezért hördültem fel az imént, mikor
                  maga azt a szót ejtette ki, hogy sznobság. Én nem számíthatok sznobnak, ha a saját
                  véremhez kívánkozom. A származásom pontos adatait tizenkétéves korom táján tudtam
                  meg. Addig soha egyenes választ anyámtól nem kaptam. De az ő régi ismerősei
                  látogatására elmentem Krompachra. Ott megtudtam mindent. Lehetetlen szavakba
                  foglalnom, hogy mit éreztem: milyen megdicsőülést és milyen szégyent egyszerre. Ez
                  így tart azóta is. Mélyen elrejtett gőg él bennem, mert különbnek érzem magamat a
                  többieknél. Ezért vagyok olyan alázatos. Gőgből. Mikor meghajtom magam a
                  Rőser-félék előtt, kajánul nevetek magamban, mert tudom, hogy csak szerepet
                  játszom. Az igazi énemet megőrzöm magamban és nem adom senkinek. De rettenetes
                  szégyent is érzek, hogy nem hordhatom a nevemet. Nyári idő volt, mikor vakációban
                  ott ültem a krompachi temetőben apám süppedt, gondozatlan sírja mellett. Sírtam
                  arra a sírra borulva és azt az embert, akit sohasem ismertem, imádtam és átkoztam
                  egyszerre... Most már nagyon fáradt vagyok, most már nehezemre esik többet
                  beszélni. Csak még azt szeretném megmondani, hogy lásson annak, ami vagyok:
                  elátkozott királyfinak, amilyen a mesékben van. Varangyos béka gyanánt élek,
                  amíg... nem, tovább nem mondom. Most maga beszéljen valamit. Akármit.</p>
               <p>- Nem, - felelt szünet után Magdolna, - én most megyek. Nagyon kimerült, pihenje
                  ki magát. Holnap megint eljövök.</p>
               <p>Kezet nyujtott. Kelen megragadta a kezet és arcához, majd homlokához
                  szorította.</p>
               <p>- Barátságból, - suttogta behúnyott szemmel, - hiszen ezt felajánlotta, nem?</p>
               <p>- Állom is. - felelt Magdolna és megsimította a beteg ember haját.</p>
               <p>De mindaketten jól tudták, hogy hazudnak. Ez a cirógatás nem volt a barátságé.
                  Magdolna görcsös vágyat érzett, hogy a megsimogatott fejet erősen magához
                  szorítsa. Hadd enyhüljenek fájdalmai az anyai ölelés melegében. Mély részvét
                  buggyant elő szíve forrásából a dúlt lelkű, átokkal született ember iránt. De
                  anyai melegség és részvét - ezt jól tudta - úgy erjedtek és forrongtak benne, hogy
                  már más néven kellett volna neveznie őket, ha merte volna.</p>
               <p>Otthon volt gondolkoznia való elég. Kelen Jenő lelki arculata most már eléggé
                  kibontakozott előtte. Belelátott a vérző, gomolygó, vergődő lélekbe. Egyszerre
                  természetesnek látta, hogy ez az ember beleszeretett. Az elátkozott királyfira
                  vonatkozó, kissé igényes, hasonlatát, amelyet a közepén abbahagyott, könnyű volt
                  befejezni. Varangyos béka gyanánt él, amíg nem jön a mesebeli leányzó, aki
                  varangyos voltában is megszereti. Akkor a béka azonnal visszaváltozik deli
                  királyfivá. Kelen Jenő, a házmesterné fia, azonnal megdicsőül és önmaga számára
                  igazoltan báró Kempnek tudja magát.</p>
               <p>Beteg lélek. Túlbecsüli magát és önértékét lefokozza ugyanakkor. Törvénytelen
                  születése rettenetes súllyal nyomja, erre keres folyton, görcsös sóvárgással,
                  gyógyító balzsamot. A társadalommal van véres csatája, azzal, amely a
                  természetes gyereket kirekeszti magából. Tehát a társadalomtól követel
                  megnyugtatást, csak társadalmi elégtétel kell neki. Égető és kínzó vágya az, hogy
                  jőjjön az előkelő világ, maga az arisztokrácia, s egy asszony személyében így
                  szóljon hozzá: „Jőjj, a mienk vagy, mi elismerjük magunkat a tiéidnek, borulj rám,
                  egyesüljünk, az átoknak vége.” Egy ember, akibe mélyen elásottan ez a sóvárgás
                  élt, találkozott báró Meszlényinével, aki kedves és jó volt hozzá és napfényre
                  hozta lehetőségeit. A lélekben erre vulkáni földrengés tört ki, a mélyben lappangó
                  vágy kitört, mint a láva és Kelen Jenő egész életét elöntötte, felégetve minden
                  józanságát és mértékét. Ez nem is végződhetett másként, mint öngyilkossággal. És
                  tartani kell tőle, hogy a tragédia megismétlődik. Nem szabad engedni, hogy
                  megismétlődjék. De mi más mód van erre, mint a férfi esztelen vágyára igennel
                  felelni? Magdolna kétségbeesetten küzdött az ellen, hogy ezt a szót kimondja. Azok
                  a meggondolások, amelyek már százszor megjárták a fejét, ismét felvonultak előtte,
                  öregsége küszöbén menjen bele szerelmi bonyodalmakba? Adja össze magát egy sokkal
                  fiatalabb emberrel olyan viszonyra, amelynek vége nem lehet kétséges? Rettegett a
                  fenyegető szenvedéstől, önérzete lázadozott a kényszerhelyzet ellen. Órákon át
                  töprengett és gyötrődött. Másnap délben azután nagy elhatározással ment ki a
                  szanatóriumba. Azonnal a tárgyra tért.</p>
               <p>- Nézze, a fegyverszünetet én kértem magától. És most én vagyok az, aki megszegi.
                  Sokat gondolkoztam magáról azok után, amiket tegnap elmondott. Azt hiszem,
                  belelátok a lelkébe. Meg szeretném győzni, hogy nincs igaza, mikor ehhez az
                  érzéshez ragaszkodik.</p>
               <p>Kelen felkönyökölt.</p>
               <p>- Arra igazán kíváncsi vagyok. Beszéljen, nagy érdeklődéssel hallgatom.</p>
               <p>- Hát kérem. Tudja meg, hogy maga nem engem szeret. Hanem azt a fantomot szereti,
                  akit elképzelt magának. Ha nem velem találkozik, hanem bármilyen más előkelő
                  hölggyel, s az kissé jó és nyájas magához, abba éppen úgy beleszeretett volna. Ha
                  ennek becsületesen és őszintén utána gondol, be kell látnia, hogy igazam van. A
                  maga szerelme nem nekem szól, hanem a helyzetnek és a nevemnek. Feleljen erre
                  lelke szerint, ne bolondítsa saját magát.</p>
               <p>- Felelek. Csakugyan úgy van, hogy maga képviseli számomra azt a bizonyos Életet.
                  Ezzel kezdettől fogva tisztában voltam, annyira, hogy mondtam is. De valamit
                  elfelejt, ami nem kevésbé fontos. Ha engem törvény szerint báró Kemp Jenőnek
                  hívnának, akkor is magába szerettem volna. Maga a legszebb nő, akit ismertem. A
                  személye varázsáról nem kell beszélnem, azt maga tudja. A korkülönbséget, amit
                  úgy szeret hánytorgatni, hiába hozza fel, az mellettem szól. Nekem igazában
                  sohasem volt anyám. Emberileg természetes, hogy akihez igazán, teljes szívvel
                  vonzódom, az idősebb legyen nálam. Igenis, magát szeretem. És ismétlem, ebbe én
                  bele fogok halni.</p>
               <p>- Megint zsarol. Tisztában van vele, mennyire nem úri dolog ez?</p>
               <p>- Hogyne. De nem bánom. Aki éhes, az kenyeret lop. Én zsarolok.</p>
               <p>- Hohó. A kenyér nem élőlény. De én ember vagyok és érzéseim vannak. Ha maga
                  szerelmes volna a szó igazi értelmében, akkor arra kellene vágynia, hogy
                  szeressem. Mi értéke van egy kizsarolt odaadásnak? Semmi. Csak állati értéke van.
                  Ez minden, ami kell magának?</p>
               <p>- Nem. De maga kihagy valamit az okoskodásából. Azt, hogy maga szeret engem.</p>
               <p>- Tessék?</p>
               <p>- Igen, igen. Soká gondolkoztam ezen. Rájöttem és nyugodtan kimondom: maga szeret
                  engem. Legfeljebb talán még nem vallotta meg magának.</p>
               <p>- Én nem értem... ez elképpesztő... honnan veszi ezt az őrültséget?</p>
               <p>- Nézze, kár vitatkozni. Esküdjék meg a fia emlékére, hogy egy cseppet sem szeret.
                  Akkor elhiszem.</p>
               <p>- Ugyan kérem, micsoda kiábrándító ízléstelenség ez? Hogy meri ebbe belekeverni a
                  fiam emlékét? Igazán haragszom.</p>
               <p>- Nem haragszik. Zavarban van. Nekem van annyi az életem és halálom, mint magának
                  a fia emléke. De jól van, esküdjék másra. Esküdjék meg az én életemre. Na lássa,
                  ugye hallgat. Nem felel?</p>
               <p>Magdolna fáradtan hátrahajtotta a fejét.</p>
               <p>- De felelek, - mondta csendesen, - otthon elhatároztam, hogy ennek ma végére
                  járok. Hát igen, maga nem közömbös nekem. Attól távol vagyunk még, hogy szerelmes
                  volnék. Az nem olyan egyszerű. Úgy igaz, ahogy mondom: nem közömbös nekem. De én
                  ezt az érzést még meg tudom fojtani. Meg is fogom.</p>
               <p>- Úgy. Magyarázza meg, hogy miért. Hiszen szeretni jó. Boldognak lenni jó. Maga
                  független. Mi tartja vissza?</p>
               <p>- Boldognak lenni jó. De boldogtalannak lenni nem jó. Én számot vetettem ezzel. Mi
                  lesz öt év mulva? Maga negyvenegyéves lesz. Férfi az igazi korban. Én ötvennégy
                  leszek. Szerelmesnek lenni és megöregedni? Nem, az rettenetes fájdalom. Én is az
                  életemért harcolok, mint maga.</p>
               <p>- Magdolna, - mondta a férfi, először szólítva így, - mondok valamit. Józan és
                  rideg ajánlat. Gondolatban letérdelek maga előtt és könyörögve kérem mindenre, ami
                  szent: legyen egyetlenegyszer az enyém.</p>
               <p>- De kérem, hogyan képzeli ezt?</p>
               <p>- Legyen jó és irgalmas hozzám. Váltson meg engem. Maga azt mondja, hogy amit
                  érez, azt még meg tudja fojtani. Legyen az enyém egyetlenegyszer és aztán vessen
                  ki a szívéből. Én holtomig megélek ebből, maga pedig elfelejti.</p>
               <p>- Már engedjen meg, de rólam ezt feltételezni...</p>
               <p>- Miért ne tételezném fel? Hiszen nem vagyok közömbös magának. Aztán megmenthet
                  vele egy embert. Egy lelket, egy életet, egy pályát. Nézze, mikor a középkori
                  festészetet tanulmányoztam, el kellett olvasnom a szentek életét. Találkoztam egy
                  bizonyos Máriával. Nem az Istenanyával. Egy másik Máriával. Azt az egyház boldoggá
                  avatta, mert könyörületből és irgalomból odaadta magát tengerészeknek, akik nagyon
                  kínlódtak a vágytól. Pedig azok nem haltak volna bele. És ő nem volt szerelmes
                  egyikbe sem. Maga nem tud ilyen jó lenni? A lelke nyugalmát sem veszélyeztetné,
                  amitől annyira fél. Saját maga mondja, hogy még ura tud lenni az érzéseinek. Én
                  előre megesküszöm, amire akarja, hogy soha többet nem leszek terhére. Mint
                  megváltott ember dolgozni fogok és áldani fogom magát halálom pillanatáig. Kérem,
                  ne feleljen most. Mert ha nemet mond, nekem végem van. Négy nap mulva hazamegyek.
                  Már az új lakásba. Addig ráér gondolkozni. Most tegye a kezét a homlokomra.</p>
               <p>Magdolna habozott. A férfi szemében felriadt a gyanú.</p>
               <p>- Nem akarja? Miért nem? Rossz hozzám érni?</p>
               <p>- Ó nem. Éppen az a baj, hogy nagyon veszedelmes.</p>
               <p>Odatette mégis tenyerét a férfi fejére. Bőrében érezte a másik lény létét.
                  Hirtelen valami hullám csapott végig egész testén. Megremegett és a férfi fejét
                  erősen odaszorította a párnához. Mint az szokta, aki kisgyerekkel, vagy kutyával
                  játszik. Aztán felállott.</p>
               <p>- Most megyek. De hogy fel van maga itt virágozva. Ahova nézek, virágot látok.</p>
               <p>- Csak kettő az egész. Az egyiket Rőserné küldte, a másikat Claire bárónő.</p>
               <p>- A leányom? - lepődött meg Magdolna.</p>
               <p>- Igen. Itt is volt. Együtt jöttek Rősernével. Nagyon kedvesen érdeklődött. Ha
                  felkeltem, meg kell látogatnom, hogy megnézzem a lakását. Biztosan lesz tanácsom
                  egy-két apróság kiigazítására. Maga még nem látta?</p>
               <p>- Nem, még nem volt alkalmam. Klári sokat dolgozik, nem szeretem zavarni. Ha
                  vendégei vannak, még kevésbé. Ha nincsenek vendégei és pihenhet, a legkevésbé. Hát
                  viszontlátásra. Nem, ne szóljon most többet.</p>
               <p>- Nem szólok. Ide teszem a sorsomat, ebbe a kézbe.</p>
               <p>Forrón, görcsösen kezet csókolt. Magdolna visszaszorította a kezet. Utána rögtön
                  ráébredt, hogy ez a fennforgó helyzetben könnyen félreérthető és néma biztatásnak
                  vehető. De már későn gondolt erre. Gyorsan ki akarta igazítani a dolgot valami
                  megjegyzéssel, de a kellő szavak hirtelen nem álltak rendelkezésére.</p>
               <p>Otthon késő este leült levelet írni. Úgy gondolta, hogy a hátralevő napokon már
                  nem megy ki a szanatóriumba. A beteg állapota már egyáltalában nem tette
                  indokolttá, hogy Meszlényi báróné naponta ott üldögéljen. Ezt orvosok, ápolónők
                  joggal feltűnőnek találhatták. Azonkívül ezeket a napokat úgy akarta átélni, hogy
                  teljes magányban átgondoljon mindent. Meg is írta a levelet, de mikor elolvasta,
                  összetépte. Túlbizalmasnak találta egy-két mondatát. Ilyen levelet nem szabad
                  kézből kiadni. Megmásította tervét. Gondolta, majd holnap délelőtt elintézi ezt
                  telefonon. Valóban fel is hívta másnap reggel Kelent.</p>
               <p>- Miért telefonál, - volt annak első szava, ijedt hangon, - csak nem azt akarja
                  mondani hogy nem jön ki?</p>
               <p>- Sajnos, éppen ezt akartam mondani. Maga választ kért egy kérdésre. Azon nekem
                  gondolkoznom kell.</p>
               <p>- A napnak huszonnégy órája van. A gondolkozásból elvehet egy órát. Ha nem látom,
                  el van rontva a napom. Kérem, jőjjön ki. Csak arról beszélünk, amiről maga
                  akar.</p>
               <p>- Hát jó. Akkor kimegyek.</p>
               <p>És kiment. A beteget már ágyon kívül találta. Üldögélt az ablaknál színes
                  háziköpenyben, beillett volna egy angol divatlap képes mellékletének. Kinézett a
                  szanatórium kertjére, ahol javában sarjadt a tavasz.</p>
               <p>- Most volna szép kint járkálni a Jánoshegyen, - mondta, - van valami bolondító
                  izgalom a kora tavaszi erdőben.</p>
               <p>- Én is nagyon szeretem, különösen a szagát.</p>
               <p>Aztán elhallgatott. Kisvártatva Magdolna szólt:</p>
               <p>- Olyan szép zöld a gyep az udvaromon, hogy öröm nézni.</p>
               <p>- Igen, a legkellemesebb színek közül való. Az ember testvére a zöldnek. Az
                  orvosok zöld ellenzőt rendelnek a szembetegnek. Asztali lámpa burájának legjobb a
                  zöld. Általában a földgömb színe is az. Kék és sárga. A tenger kék, a száraz föld
                  sárga. De hányféle kék és hányféle sárga. És ami növény, az zöld.</p>
               <p>Megint elhallgattak. Tűrhetetlen volt a döcögő csend.</p>
               <p>- Mi a maga kedvenc szín-összetétele? - kérdezte Magdolna, csak hogy szóljon.</p>
               <p>- Ó, van sok. Nagyon szeretem a világoskéket meleg barnával. Mikor aludni kezdek,
                  mindig színeket látok. Rendszerint mély barnát. Barna háttéren kis kék köröket
                  látok. De a körök pereme lilába hajlik, majd szépen lassan átmegy
                  bíborpirosba.</p>
               <p>- Az szép. El tudok képzelni ilyen szövetet.</p>
               <p>- Igen. Nem rossz sál nyersselyem ruhához. Barna, varrott cipő. Tompakék
                  gyapjúing.</p>
               <p>És ismét csend következett. Végül a férfi Magdolna felé fordult.</p>
               <p>- Nézze, úgy sem tudunk beszélni, csak arról. Mit kerülgetjük?</p>
               <p>- Én nem kerülgetem. Csak még nincs mondanivalóm. Borzasztóan megkínoz maga
                  engem.</p>
               <p>A férfi újra kezdte. Régi érveit elmondta tizedszer. Ugyanazokat a mondatokat
                  sokféleképpen csoportosította. Magdolna csak hallgatta. Hagyta magára hullani a
                  szavakat, mint a szabadban fürdő ember az esőt. Most már érezte, hogy meggyőzetni
                  kívánja magát. Szinte segíteni szeretett volna a férfinak, hogy hevesebben és
                  cáfolhatatlanabbul beszéljen. Jó félóráig hallgatta, aztán elment csak azért, hogy
                  alig várja a másnapi találkozást új érvekért, új meggyőzetésért. Így ment ez
                  három napon keresztül. Akkor, az utolsó szanatóriumi napot megelőző éjjel
                  Magdolna már nem küzdött többé. Elhatározta, hogy igent fog mondani. Még egyszer,
                  utoljára, egy férfi karjai között elbúcsúzik az élettől örökre. Aztán ennek
                  emlékével nekivág a következő éveknek, mikor már nem lesz asszony. S a
                  lelkiismeretének azt fogja felelni, hogy megmentett egy embert.</p>
               <p>Mikor másnap megint ott ült a harmincas szobában, már ő kezdte a beszélgetést.</p>
               <p>- Kérem, biztos az, hogy ha nem teljesítem a kérését, akkor maga meg akar
                  halni?</p>
               <p>- Akár megesküszöm rá - felelt mohón a férfi.</p>
               <p>- Esküdjék meg.</p>
               <p>- Esküszöm az életemre, a jövőmre, apám nevére, magára, mindenre, ami szent
                  előttem, hogy ha nem lesz az enyém, megölöm magamat.</p>
               <p>- Mondja még. Erősebben. Segítsen. Olyan nehéz nekem azt a szót kimondani.</p>
               <p>- Látott engem a Rókusban hörögni? - kérdezte a férfi.</p>
               <p>- Láttam. Ne is emlékeztessen. Iszonyú volt.</p>
               <p>- Hát képzelje el ugyanezt még egyszer. De most már eredményesebben.</p>
               <p>- Jaj, ne mondja, nem akarom elképzelni. Hát... Isten látja a lelkemet, nem
                  tehetek másként: igent mondok.</p>
               <p>A férfi kezet csókolt. Nem mohón, nagyon gyengéden.</p>
               <p>- Köszönöm, hogy élni enged. Holnap reggel hazamegyek. Holnapután várom. Mondjuk,
                  délután pont ötkor.</p>
               <p>- Hol?</p>
               <p>- Nálam. Műteremlakásom van. A felvonó beépített folyosóra nyílik. Aki a liftajtón
                  kilép, már bent van a lakásomban. Házmestert nem kell látnia, mert a felvonóhoz
                  saját kulcsom van.</p>
               <p>Magdolna mélyen elpirult. Feltámadt szemérme nehezen elviselhető zavarba hozta.
                  Elfordította székét, hogy arcát a férfi elől elrejthesse. És lehajtott fejjel,
                  kényszeredetten folytatta a beszélgetést.</p>
               <p>- De ha így van, akkor mindenki, aki jön magához, a lakásába lép be. És az
                  édesanyja... és nem ismerem a járást... jaj de borzasztó erről beszélni.</p>
               <p>- Nem kell ismernie a járást. Ha a kapun belép, ott van közvetlenül a liftajtó. A
                  kulcsot holnap délben elküldöm magának valami boyvállalattal. Dobozba teszem, nem
                  fog látszani, hogy kulcs. Egyszóval kinyitja a felvonót és belép. Megnyomja a
                  műterem jelzésű gombot. Aztán kilép. Ott leszek én. Anyám nem lesz otthon. A leány
                  sem. Mit csinál, hova siet?</p>
               <p>- Rettentően szégyellem magam. Engedjen elmennem. Könyörgöm, engedjen.
                  Viszontlátásra.</p>
               <p>Valósággal futott ki a szobából. Kint fellélegzett. Most, hogy elszánta magát,
                  könnyebb lett a súlya, lebegett járás közben, mint akinek szárnyai nőttek. Este
                  lefekvéskor ezt mondta magának: „Még egy napig vagyok nő. Lelkem szerint harminc
                  éves. Holnap este ugyanígy le fogok feküdni és már hatvan éves leszek.”</p>
               <p>Másnap ebéd után megjött a kulcs. Nagy virágbokréta mellett. Kibontotta a dobozt
                  és a kulcsot gondosan eltette táskájába. Akármilyen lassan öltözködött, túlkorán
                  lett kész. Nem bírta a tétlen üldögélést. Elindult gyalog azzal a szándékkal, hogy
                  útközben majd kocsira száll. A vége az lett, hogy mire ideje lett volna kocsit
                  keresnie, alig talált kocsit. És néhány perccel késetten érkezett a
                  Nagydiófa-utcai házhoz. Még a kocsiban kikereste a liftkulcsot, aztán gyorsan
                  átsurrant a gyalogjárón, be a kapu alá. De a felvonó éppen utat végzett, lehetett
                  látni üres vasketrece fölött az ereszkedő kötelet. Ebből az következett, hogy a
                  házmester, aki valamelyik lakót felvitte, most le fog jönni. És ő rá, aki kész
                  kulccsal várja a felvonót, kissé furcsán fog tekinteni. Sarkon fordult és ment az
                  utca felé. De a kapu sarkánál megállt és várt. Kínos kelepcében érezte magát. Az
                  utcára nem akart kilépni, hogy aztán pár ácsorgó lépés után megint beforduljon a
                  kapun. A lift felé mennie a fentről közelgő házmester miatt nem lehetett. A kapu
                  alatt is kínos volt várakoznia, mert minden pillanatban beléphetett valaki.
                  Csakugyan jött is: inasgyerek, valami letakart ruhát hozott a karján. Magdolna
                  gyorsan lehajlott, mintha a sarokban a harisnyáján igazítana valamit. Az
                  inasgyerek elindult felfelé a lépcsőn. Ugyanakkor hallani lehetett, hogy a
                  felvonó, amely valahol fent megállott volt, megindult lefelé. Ő nem tudott mihez
                  kezdeni, tétován mégis csak kilépett az utcára, tett tíz lépést a sarkig, megállt
                  egy érdektelen kirakat előtt, várt néhány pillanatig, aztán indult visszafelé.
                  Keze görcsösen szorongatta a kulcsot. Megint belépett a kapun. Most már néptelen
                  kapualjat és szabad felvonót talált. Gyorsan kinyitotta, belépett, megnyomta a
                  gombot. És mélyet sóhajtott, mikor a felvonó végre megindult vele. „Soha többé, -
                  gondolta magában - csak most az egyszer.” Megalázónak érezte az egészet, a kapu
                  alatti csetlést-botlást, a riadozást, a házmestertől való félelmet.</p>
               <p>De már nyílt az ajtó és ő, miután a földszint gombját megnyomta, kilépett.
                  Egyenesen a Kelen karjaiba. Ellenállás nélkül adta oda magát az első csóknak. Most
                  mindent el akart felejteni. Behúnyta a szemét. A csók már ott fuldoklott a száján.
                  Tetőtől-talpig folyékony tűz öntötte el. A férfi szenvedélyesen csókolta, a diadal
                  és gyönyörűség felnyögő sóhajait hallatva, ahogy ott álltak a még búgó lift
                  ajtajában. Az ölelés majd megfojtotta, a férfi meglepő izomerővel szorította
                  magához, a karja olyan volt, mint a vas.</p>
               <p>- Megfojt... nem bírom...</p>
               <p>Az nem felelt, egyszerűen felemelte két karjára és könnyeden vitte befelé. Ő
                  félkarjával a nyakába kapaszkodott.</p>
               <p>- Milyen erős maga - súgta behúnyt szemmel.</p>
               <p>- Apai örökség - felelte Kelen, még csak nem is lihegve.</p>
               <p>S akkor érezte, hogy a férfi leteszi. Kinyitotta szemét. Széles pamlagon feküdt
                  csupa-ablak, nagy műteremben, amely még kopasz volt egészen. A férfi ott térdelt a
                  pamlag előtt.</p>
               <p>- Ne nézzen itt körül. A lakás még nem kész. Csak éppen aludni tudok benne. Majd
                  csak ezután fogok berendezkedni. Szeret?</p>
               <p>- Ma még igen. Holnap már nem.</p>
               <p>Ő a pamlagon feküdt, a férfi a földön térdelt, úgy tartották egymást
                  átkarolva.</p>
               <p>- Kérem, - mondta Kelen - én holnap délben el akarok utazni.</p>
               <p>- Hova?</p>
               <p>- Nem tudom. Mindegy. Rőseréknek azt mondtam, hogy esetleg két-három hetes
                  utókurára lesz szükségem, holnap mond véglegeset az orvos. De ez nem igaz. Maga
                  miatt megyek el. Nem akarok most egy ideig útjában lenni. Elmegyek Lillafüredre,
                  vagy Kenesére a Balatonhoz. Mindegy. Nem fogok írni. Segítségére akarok lenni
                  abban, hogy holnaptól kezdve ne szeressen.</p>
               <p>- Köszönöm. Nem lesz könnyű, de meglesz. A mai nappal nekem lezáródik az életem.
                  Ezt elhatároztam.</p>
               <p>- Az enyém ma kezdődik.</p>
               <p>És vadul még szorosabban ragadta magához.</p>
               <p>- Nem... ne még... hagyjon még...</p>
               <p>- Miért?</p>
               <p>- Mert egyszer maga is tudni fogja, hogy ezek a percek a legszebbek az életben. A
                  boldog várakozás legutolsó percei. A vágy mindig szebb, mint a teljesülés. A
                  vágy...</p>
               <p>A többit nem mondhatta. Erőszakos, dühös csók fojtotta belé a szót. És ő a férfi
                  nyaka köré fonva karját, visszaadta a csókot. Vad boldogságot érzett. És azt, hogy
                  ebbe az emberbe menthetetlenül beleszeretett.</p>
               <p>Fél nyolc volt, mikor utoljára megcsókolták egymást a liftajtónál. Itt fel
                  lehetett gombnyomással hívni a felvonót. Aztán Magdolna kezet nyujtott.</p>
               <p>- Szóval holnap utazik?</p>
               <p>- Utazom, mert maga így akarja. De bennem nem változik semmi. Mert úgy érzem, hogy
                  mindig magához fogok tartozni a lelkem mélyén. Ha valaha még nőhöz lesz közöm,
                  azzal magát fogom megcsalni.</p>
               <p>- Kedves. Délelőtt még itthon van?</p>
               <p>- Igen, nem megyek sehova. Miért kérdezi?</p>
               <p>- Mert... délelőtt még nem kezdem el a lelki kúrát. Délelőtt még szeretni fogom
                  egy kicsit. Szeretnék úgy ébredni, hogy még szeretem. Aztán ha elutazik, akkor
                  megparancsolom magamnak, hogy örökre elutazott. Most sietek, utóbb még várni
                  fogják odalent a liftet. Ne köszönjön, én sem köszönök.</p>
               <p>Behúzta az ajtót. A felvonó búgva megindult. Lent nem volt egy lélek sem. Gyorsan
                  beleugrott a telefonon megrendelt és már ott várakozó kocsiba. Megmámorosodott,
                  zsibbadó fáradtsággal dőlt hátra a kocsiban, szája sajgott a mértéktelen csókok
                  emlékétől. Visszagondolt őrjöngő csókolódzásukra és a boldog megsemmisülés
                  nirvánájára. Valamilyen okból arra gondolt, hogy a szerelmi odaadás hasonlít a
                  halálhoz. De ebből a halálból fel lehet támadni és megint mámorosan zuhanni
                  ugyanabba a boldog halálba. Maga köré képzelte a férfi atléta-karját. Hogy lehet
                  ez az ember ilyen félelmesen erős annyi nyomorúság és nélkülözés után? Pokoli és
                  mennyei egyszerre, ahogy ölelésében majdnem összeroppant. És most soha többé?
                  Lehet erről lemondani? Nem lehet az élettől kikönyörögni még néhány esztendőt?
                  Legalább kettőt? Vagy egyet? Hogy aztán legyen, ami lesz?</p>
               <p>Ezen gondolkozott társtalan magányában. És úgy érezte, hogy valami elszánt
                  felelőtlenség lesz úrrá rajta. Mint a sikkasztón, aki mámoros boldogsággal
                  pezsgőzik és azt gondolja magában, hogy legyen, ami lesz, tartson, ameddig tart.
                  Mosolygott és vállat vont, mielőtt elaludt.</p>
               <p>Másnap reggel felhívta Kelent.</p>
               <p>- Halló, - felelt az örömmel, - milyen elragadóan kedves, hogy felhívott.
                  Beszélhetek nyugodtan, nincs senki a műteremben. Azt akarom mondani, mielőtt maga
                  egy szót is szólna, hogy... Jaj, most megakadok. Nagyon szépen kérem, hadd mondjak
                  még valamit, amit már nem volna szabad mondanom. Visszavonhatatlanul utoljára.
                  Jó?</p>
               <p>- Jó.</p>
               <p>- Tegnapról tartozom egy szemrehányással. Maga becsapott engem. Azt mondta, hogy
                  negyvenkilencéves. Pedig huszonkilenc.</p>
               <p>Magdolna ujjongó örömmel hallgatta. Aztán válaszolt.</p>
               <p>- Az nem volna baj. De a szívem tizenkilenc. Hallgasson ide, kérdeznem kell
                  valamit. Maga miattam utazik ma délután, vagy különben is elmenne valahová?</p>
               <p>- Dehogy mennék. Magának engedelmeskedem.</p>
               <p>- Becsületszavára, csak azért?</p>
               <p>- Becsületszavamra.</p>
               <p>- És ha csak magán múlnék, akkor mit csinálna?</p>
               <p>- Ó, akkor eszem ágában sem volna elmenni. Telefonálnék Rőseréknek, hogy holnap
                  elkezdem a munkát. Aztán telefonálnék magának, hogy nem kaphatnék-e délután egy
                  csésze teát.</p>
               <p>- Hát akkor ne utazzék. Jőjjön el teára.</p>
               <p>- Köszönöm. Most gyorsan leteszem a kagylót, mert még meggondolja. Kezét
                  csókolom.</p>
               <p>Magdolna dúdolva ment a fürdőszobába. Ott büszkén gyönyörködött önmagában.
                  Tekintetével becézte termetét, szinte rámosolygott hibátlan testére, amellyel
                  közös titkai voltak. Aztán felöltözött. Dúdolt. Mámorosan feltámadott
                  asszonyvoltára gondolt. Becsengette Mámit és a bejárót.</p>
               <p>- Gyerekek, nagy öröm ért tegnap. Találkoztam valakivel, akit halottnak hittem.
                  Itt van egy-egy pengő.</p>
               <p>Azok ámulva néztek rá, ő kikacagta őket. Aztán kiment a bástyára sétálni. Kábító,
                  bolondító, alattomosan édes tavasz volt odakint. A szél virágszagot hozott és egy
                  Clementi-szonátát. Valaki gyakorolt valahol. A Lovas-út lombosodó fái felkacagtak
                  rá: szervusz, Magdolna, ma nagyon szép vagy, huszonkilencéves vagy. A távoli
                  dombok a magok serkenő tavaszi zöldjével mintha mind megbolondultak volna:
                  szerelmes volt valamennyi. Ősszel majd csalódni fognak? Mindegy, most arra nem
                  szabad gondolni. Csak arra, ami addig lesz. Mikor a Bécsi-kapu felé fordult,
                  megállt a török pasa turbános emlékénél a bástyafalon. „Te meghaltál régesrégen,
                  török pasa. De akit szeretek, az él, mert megmentettem az életét. Magamnak
                  mentettem meg. Most az enyém.” Addig, ameddig - felelte egy kaján, idegen hang.
                  Bánom is, - felelte ő, - addig, ameddig. De addig nagyon.</p>
               <p>Délután, szinte az óraütés pontosságával, megjelent Kelen. Megint új ruhában.</p>
               <p>- Angyalom, megbolondult maga? Bonviván lett?</p>
               <p>- Megérdemli az a lány, kiért fényes a csizmám. De ne féljen, egyelőre csak ezt a
                  hármat csináltattam. Nézze csak meg, hátul rendesen esik? A balválla hátul gyanús
                  nekem.</p>
               <p>Megfordult maga körül, mint a próbakisasszony.</p>
               <p>- Nincs ott semmi hiba. De ez most nem érdekel, ne kellesse magát. Adja ide a
                  kezét és nézzen a szemembe.</p>
               <p>Kelen nyujtotta a kezét. Nyugodtan, nyájasan nézett a szemébe.</p>
               <p>- Tessék.</p>
               <p>- Megmondom egyenesen: tegnap óta rájöttem, hogy nem tudom nélkülözni magát.</p>
               <p>- Ez biztos volt - szólt Kelen vígan és nyugodtan.</p>
               <p>- Hogyhogy biztos? Miért volt ez biztos?</p>
               <p>- Mert maga annyira asszony, hogy asszonyabb már nem lehet valaki. Melegem lesz,
                  ha rágondolok. Én már tegnap sejtettem, hogy azt a délutánt maga nem tudja
                  megtagadni többé.</p>
               <p>- Így van. Nem tudom.</p>
               <p>- Hát ez az. Erre mondom, hogy biztos volt.</p>
               <p>- De ezt ne mondja. Nem szeretem, ha engem ilyen nagyon biztosra vesznek, nézze
                  meg az ember. Na hát. De most nem tréfálok. Én most öntudatosan megyek bele
                  valamibe, aminek rám nézve jó vége nem lehet. Ez az élet, előre lehajtom a
                  fejemet. Nekem csak egy kérésem van magához. Ha szerelem nélkül, könnyelműségből
                  megcsal, nagyon vigyázzon, hogy ne tudjam meg. Rettenetesen szenvednék tőle. De
                  mihelyt érzi, hogy valaki mást kezd szeretni, azonnal szóljon. Akkor fel kell
                  készülnöm arra, ami elkerülhetetlen. Megígérem, hogy nem csinálok nehézségeket
                  magának. Maga viszont igérje meg, hogy idejekorán szól nekem. Megigéri?</p>
               <p>- Kérem. Nem sok értelme van éppen most ennek a témának, de ha ragaszkodik hozzá,
                  megigérem.</p>
               <p>- Köszönöm. Ne felejtse el, hogy kezet adott rá.</p>
               <p>- Nem felejtem el. De felhívom becses figyelmét, hogy majd meghalok egy
                  teáért.</p>
               <p>- Azonnal kap.</p>
               <p>Magdolna csengetett a teáért. És oldalról a férfira nézett. Az vídám volt,
                  magabízó és felsőbbséges. Egyetlen szemernyi meghatódottság nem látszott rajta.
                  „Az övé voltam. Most már könnyen beszél. Ezzel még sok bajom lesz. Én szeretem
                  jobban, nem ő engem. De édes gyönyörűség, hogy szerethetem.”</p>
               <p>Bejött a tea a kerekes asztalon. Mikor a cseléd kiment, Magdolna megsimította a
                  férfi kezét.</p>
               <p>- Köszönöm.</p>
               <p>- Mit?</p>
               <p>- Hogy van a világon.</p>
               
            </div>
            <div type="chapter">
               <head>
                  V.
               </head>
               <p>Fia idő előtt halt meg, leánya kisiklott a kezéből. Az anyai igyekvés, hogy a
                  gyermekét növénycsemeteként ápolja, gondozza, erősítse, előre segítse, aztán
                  boldogan gyönyörködjék szeretete nagy művében, most megtalálta a kellő anyagot és
                  alkalmat.</p>
               <p>Mindennapi élete tartalmat talált abban a munkában, hogy a szeretett emberrel és
                  annak dolgaival foglalkozzék. Ahogy kezdettől fogva mondta, most is úgy
                  tartotta, hogy Kelen Jenőnek társaságba kell kerülnie. El is határozta, hogy
                  bevezeti, akárcsak az eladólányt szokás. Ez egyáltalában nem mutatkozott nehéznek.
                  Csak előbb fel kellett elevenítenie a maga ismerősei körét, amelytől a magány és a
                  visszavonultság éveiben egészen elszakadt. Ezt el is kezdte. Felhívta Mikes
                  Lőrincéket, Thoroczkayékat, Webscottnét, de elsősorban Gianuzzi-Contini hercegnét,
                  aki nem volt más, mint Reinbrandt Liesl. A Mikesék hajdani állandó vendége. Liesl
                  feleségül ment egy dúsgazdag olasz herceghez, aki az olasz követséggel párhuzamos
                  fasiszta állást töltött be Budapesten és nagy házat tartott. Az olasz herceg
                  palotát vásárolt a Sándor-utcában és ott fényes fogadásokat rendezett, kivált
                  Szilveszter estéi voltak nevezetesek Budapesten.</p>
               <p>Magdolna sorra felhívta ezeket az ismerősöket. Mind a csodálkozás örvendetes
                  felkiáltásával fogadták jelentkezését.</p>
               <p>- Mi van veled, Magdolna? Csakhogy a te hangodat is hallja végre az ember. Hogy
                  vagy?</p>
               <p>- Köszönöm. Nagyon régen láttalak, mikor értek rá egy kicsit beszélgetni? Egészen
                  magunk között.</p>
               <p>És megbeszéltek valamit. Magdolna előjegyzési naptárt vett elő. Pontosan
                  felírogatta, kihez mikor megy. Sorra látogatta mindet. Volt, akit féléve nem
                  látott. Volt, akit három éve. Mindenütt nagy örömmel fogadták és leánya iránt
                  érdeklődtek. De csak udvariasságból. Klári egészen más társadalmi kört épített ki
                  magának, főként olyanokból, akikkel fordító irodája érdekében hasznosnak látszott
                  az összeköttetést ápolnia. Magdolna a kérdésre agyba-főbe dícsérte szorgalmas,
                  okos, élelmes, nagyszerű leányát, aki nyugodtan ülhetne otthon is összetett
                  kézzel, de mindenáron dolgozni akar. Aztán másra fordította a szót. Búcsúzáskor
                  mindig adódott a kérdés:</p>
               <p>- Mikor látlak megint, Magdolnám! Nem jönnél el egyszer, ha lesz nálunk
                  valami?</p>
               <p>- Nagyon kedves vagy, szívesen.</p>
               <p>És már szerepelt is egy-két meghívása az előjegyzési naptárban. Igy készítette elő
                  a Kelen Jenő társadalmi érvényesülését, lassú és céltudatos óvatossággal. Sőt,
                  kissé szándékos lassúsággal is. Mert egyelőre Kelennek, noha már elkezdte a
                  Rőser-házban a munkát, bőségesen maradt szabad ideje. Estéi mindig szabadok
                  voltak. Sűrűn vacsoráztak kettesben az Uri-utcai lakásban. Mámi vacsora után korán
                  aludni tért, a vendég még maradt. Beszélgetéseik és csókjaik az éjszakába nyultak.
                  És előre lehetett látni, hogy ha majd Kelen társaságba jár, ezek a meghitt
                  vacsorák, amelyeket Magdolna annyira szeretett, meg fognak ritkulni. Ezért nem
                  sietett a dologgal túlságosan, még magának akarta tartani védencét és szerelmét,
                  mielőtt átadta volna a nagyvilágnak. Boldog, elragadtatott, ujjongó heteket élt
                  most. Reggel a szerelem gondolatával ébredt és első mozdulata az volt, hogy a
                  telefonkagylóért nyujtotta ki a kezét. A szíve megdobbant, mikor a férfi vidám,
                  friss hangját meghallotta.</p>
               <p>- Halló, jó reggelt, szívem. Hogy aludt?</p>
               <p>- Köszönöm, kitűnően. Remélem, maga is.</p>
               <p>- Kitűnően. De már mióta beszélgetünk és még nem mondta, hogy szeret.</p>
               <p>- Csak ön után, asszonyom.</p>
               <p>- Ne legyen szemtelen. Ha én nem szeretném, maga nem szeretne?</p>
               <p>- Nem tudom. De inkább ne próbáljuk meg. Mikor látom ma?</p>
               <p>- Akármikor, csak öttől fél hétig nem. El kell mennem valahova.</p>
               <p>- Hah, kígyó, maga megcsal engem. Öttől fél hétig, az randevú-idő. Na, nem baj,
                  majd figyeltetem detektívvel. Vacsorázhatom magánál!</p>
               <p>- Hogyne. Mit csinál egész nap?</p>
               <p>- Két aranyozott falikart keresek. Az egész városban nincs olyan, amilyen nekem
                  kell. Rőserné egyéni akcióba kezdett és már három párt felhajtatatott. Mondhatom,
                  rémesek. Őméltóságának igen ronda ízlése van. De tudja, hol a Medve-utca?</p>
               <p>- Fogalmam sincs.</p>
               <p>- Budán, a Fő-utcán túl. Odamegyek most délelőtt. Állítólag ott kapok olyat,
                  amilyet keresek. Aztán kimegyek a Thököly-út végére, hogy a kárpitos becsületében
                  gázoljak. És így tovább. Estére olyan fáradt leszek, hogy elalszom a
                  vacsoránál.</p>
               <p>- Az én társaságomban? Az nagyon szép lesz. És még mindig nem mondta, hogy
                  szeret.</p>
               <p>- Nem is fogom mondani, mert ez nem felel meg a valóságnak. Én nem szeretem magát.
                  Hanem imádom.</p>
               <p>- Na végre. Elég soká kell dolgozni, míg megkapom a napi adagomat. Bosszúból
                  közlöm, hogy ki nem állhatom magát.</p>
               <p>- Ejha. Mivel érdemeltem ki méltóságod neheztelését?</p>
               <p>- Azzal, hogy olyan messze van tőlem. Én itt ülök, Dunántúl, maga pedig odaát van
                  a Nagy-Alföldön. Borzasztó.</p>
               <p>- Felkelt már?</p>
               <p>- Nem, még ágyban vagyok. Ebben a pillanatban csengetek a másik kezemmel a
                  teáért.</p>
               <p>- Hát jó, azonnal megyek fel. Taxit hozatok. Csak azt nem tudom, hogy Mámi mit fog
                  szólni hozzá.</p>
               <p>- Nem engedi be. Kár fáradni. Na, most békében hagyom, angyalom. Gondol rám
                  napközben?</p>
               <p>- Azt én előre nem tudhatom, hogy eszembe jut-e. Majd este beszámolok.</p>
               <p>Két cuppanás hallatszott a telefon két végén. Mámi hozta az ágyhoz a teát.
                  Magdolna boldog napja megkezdődött. És ugyanilyen boldog maradt estig, a várakozás
                  remegtető örömében. Este megjelent Kelen. Mindig hozott valami apróságot.
                  Többnyire egyetlen szál virágot. De néha játékboltból való sárga bársonycsibét
                  hozott. Máskor tréfából egyetlen szem kockacukrot, amelyet a kávéházi uzsonna
                  mellől tett el a zsebbe, miután selyempapírba csomagolta.</p>
               <p>- Lássa, a számtól vonom meg a falatot, csak hogy hozhassak valamit.</p>
               <p>Máskor kis darab ujságpapírt hozott. A reggeli lapból tépte ki egy közlemény
                  nagybetűs címét szerelme mulattatására: „Magdolnát, a harisnyatolvajt
                  tettenérték”. Az ilyen csacsiságokon elnevetgéltek, míg a vacsora meg nem jelent.
                  Akkor Magdolna félszemmel figyelte vendégét, hogyan eszik. Már kifogástalanul
                  evett. Csakugyan vele kellett hogy szülessék a jó formák érzéke. Úgy fogta a kést,
                  meg a villát és olyan tartással hajlott az étel fölé, mintha az élettől a legjobb
                  gyerekszobát kapta volna. „Mit fogok én még ebből csinálni!” - gondolta magában
                  Magdolna lelkes örömmel.</p>
               <p>- Mit mosolyog? - kérdezte a férfi.</p>
               <p>- Maga jutott eszembe. Olyankor mindig elmosolyodom.</p>
               <p>- Maga is? Érdekes, én is úgy vagyok vele, ha magára gondolok. Hanem mit akarok
                  mondani. Holnap nagy nap lesz.</p>
               <p>- Miért, angyalom?</p>
               <p>- Hazahozzák a szmokingomat. Az első szmoking életemben. Elég későn. De megvan.
                  Kétsoros. Mikor próbáltam, remekül vágott. Komolyan izgatott vagyok, milyen
                  lesz.</p>
               <p>- Mondja, drágám, hogyan csinálja ezt maga anyagilag?</p>
               <p>- Nagyon egyszerűen. Számlát nyittattam magamnak a szabónál. Ugyanott szerzem be a
                  fehérneműt is. A szabót felhatalmaztam, hogy információért forduljon Rőserékhez.
                  Rőser is ennél a szabónál dolgoztat. Kész. Holnap szmokingom lesz. Mondja, hogyan
                  szenteljük fel azt a szmokingot? Nem volna kedve Operába menni? Sok-sok éve nem
                  voltam már ott. Legutóbb a Carment láttam szabadjeggyel. Még az építési irodában
                  kaptam valakitől, akinek hirtelen el kellett utazni. Holnap a Walkürt adják.
                  Menjünk el, jó?</p>
               <p>Magdolna a fejét rázta.</p>
               <p>- Nem tehetem, angyalom. Két okból. Először is: nekem zenét hallgatni olyan
                  izgalom, hogy azt nem bírom ki. Minden hang az én szegény kisfiamra emlékeztet.
                  Neki zene volt az egész élete. Minden opera, minden zongoraszám az ő életéből
                  jelent valamit nekem. Beszélni tudok róla, sírás nélkül, de ha komoly zenét
                  hallok, el vagyok veszve. Már megtörtént, hogy sírógörccsel vezettek ki az Opera
                  nézőteréről. Egyszer elmentem a Kodály-féle gyermekkari számokat meghallgatni,
                  amelyeket imádok. Eljöttem a hangverseny közepén és utána két napig feküdtem. Csak
                  egy módon bírom. Ha itthon, ennél a zongoránál, magam játszom az ő emlékére. Ne
                  vegye rossz néven, Operába nem megyek.</p>
               <p>- Jó, ezt belátom. De mi a másik ok?</p>
               <p>- A másik ok az, hogy nem akarok magával kettesben nyilvánosan mutatkozni.</p>
               <p>- De miért kettesben? Az Operába akárki elmehet. Véletlenül egymás mellé kerültünk
                  és megvan.</p>
               <p>- Ha elkezdjük, drágám, akkor véletlenül nagyon sűrűn kerülünk egymás mellé. Nem
                  szabad.</p>
               <p>- De miért nem szabad, - szólt a férfi kitörő idegességgel, - hát velem olyan nagy
                  szégyen együtt mutatkozni?</p>
               <p>Magdolna meglepetten és figyelmesen nézett rá. A férfi szája sarka megvonaglott
                  beszéd közben.</p>
               <p>- Furcsa, - mondta az asszony.</p>
               <p>- Mi ebben a furcsa? Legyen szíves megmagyarázni, hogy mi ebben a furcsa.</p>
               <p>Még a keze is ideges volt, amellyel kenyérbelet gyúrogatott. Magdolna rátette erre
                  a kézre a magáét.</p>
               <p>- Megmagyarázom. Hogy maga belémszeretett, annak főoka az a sóvárgás volt, amelyet
                  a maga szenvedő lelke érzett bizonyos elégtétel után. Hiszen eleget beszéltünk
                  erről. Magának bizonyíték kellett arról, hogy nem pária, hanem teljes jogú
                  társadalmi ember. Sajátmaga mondta, hogyha ilyen bizonyítékot kap, akkor meg lesz
                  váltva. Lássa, nem akarom magamat túlbecsülni, de hogy a magáé lettem, annál
                  különb bizonyságra nem lehet szüksége. És most ámulva látom, hogy ez sem elég.
                  Maga még mindig elégedetlen. Még mindig gyanakszik, hogy ez a világ lenézi. Rólam,
                  aki a magáé lettem, rólam felteszi, hogy szégyellek magával mutatkozni.
                  Szemrehányást is tehetnék, de nem teszek. Igyekszem megérteni magát és ha sebe
                  van, gyógyítani. Mert úgy látszik, az a seb mélyebb, mint gondoltam. A maga
                  önigazolási vágya valósággal telhetetlen. Hát figyeljen ide: a maga törvénytelen
                  származása nincs az arcára írva. Nem tudja senki. Ha tudnák is, az engem
                  társadalmilag egy percre sem feszélyezne. Kivételes embereknél ez a kérdés más
                  megítélés alá esik. Beszéljünk erről részletesen, vagy bántja a téma?</p>
               <p>- Csak beszéljünk róla. Minden szava olyan, mint az orvosság.</p>
               <p>- Hát kérem. Tudja mi az a Fitz szó, amellyel számos angol család neve kezdődik?
                  Fitzgerald, Fitzroy, satöbbi? Nem tudja. Ez a francia „fils”-ből származik, ahogy
                  nekem valaha a férjem magyarázta, és azt jelzi, hogy az illető család törvénytelen
                  ágon az uralkodócsalád véréből ered. Szégyellik ők ezt? Korántsem, nagyon büszkék
                  rá. És más lenézi őket? Korántsem, inkább jobban tiszteli. Maga tehát ne a
                  Kmetykót szégyellje, hanem a báró Kemp vérére legyen büszke. De ennél sokkal
                  fontosabbat kell mondanom. A maga lelkében súlyos hiba, hogy nem jó helyen keresi
                  az önérzetét. Miért a származásban keresi, miért nem az egyéniségében, a
                  tehetségében? Az ifjabb Dumas, ahogy nekem egy író ismerősöm magyarázta, a maga
                  idejében valóságos szalonhős volt Párisban. Pedig egy mosónő törvénytelen fia
                  gyanánt született. Maga tehát a lelke mélyén legyen büszke a vérére, de ha a
                  világgal szemközt áll, ne azt keresse, hogyan ítélik meg a származását, amelyet
                  különben a kutya sem kérdez, hanem hogy hogyan ítélik meg a tehetségét, az
                  egyéniségét. Nem, angyalom, magával nem szégyen együtt mutatkozni. Maga kitűnő
                  megjelenésű ember. Ha nem ismerném, azt mondanám, hogy valami külföldi diplomata,
                  vagy eféle. Amellett komoly tehetség, aki egész biztosan híres lesz a szakmájában.
                  Igaz, nem mindig mondtam volna annak. Mikor először megjelent nálam, ijesztő volt
                  a külseje. Akkor egyszer, emlékezzék vissza, maga felvetette azt a gondolatot,
                  hogy vegyem fel titkáromnak. Én azt feleltem, hogy nem teszem, mert ez
                  megjegyzésekre adna alkalmat. Ha akkor ezt mondtam, ezerszer inkább mondhatom
                  most, nem gondolja? Mi hát nem megyünk kettesben az Operába, angyalom. A
                  szmokingot majd felavatjuk itt nálam. Úgy kedvesebb is lesz. Nyilvánosan sehova
                  nem megyünk kettesben. A harmadik alkalommal már azt mondanák a hátunk mögött:
                  „Itt megy Meszlényiné a szeretőjével”. Hát ezt nem. Már eddig is súlyos
                  könnyelműségeket követtem el.</p>
               <p>- Mit?</p>
               <p>- Például azt, hogy magát gyakran fogadom itt. Magányos asszony, a magányos
                  férfit. Négyszemközt. Magát a házmester szokta kiereszteni. Annak is megvan a
                  magához való esze. Képzelje el, hogy a házmesterné mit pletykázik a szomszéd
                  házmesternének. Ez súlyos hiba. De nincs erőm lemondani arról, hogy maga
                  idejőjjön. Inkább itt legyünk együtt, mint a Ritzben, ahol az egész város ügyelhet
                  bennünket. Egyszóval mindent összevéve: maga vegye bóknak, még pedig igen nagy
                  bóknak, ha nem akarok kirakatba kerülni magával. Most már megnyugtattam?</p>
               <p>- Meg. Nagyon köszönöm. Szégyenkezem, hogy ennyit kell beszélnie miattam.</p>
               <p>- Még tovább is beszélek. Figyelmeztetnem kell, hogy vigyázzon, mert nagyon
                  könnyen a sznobság látszatát keltheti. Az pedig nem kellemes látszat. Aki sznob,
                  az nevetséges. Aki nevetséges, az nehezen juthat előre, mert nem veszik
                  komolyan.</p>
               <p>- Nagyon kedves, hogy figyelmeztet, de miért kelthetem én a sznobság
                  látszatát?</p>
               <p>- Mert keveset figyel az emberi értékre és jobban szeret rangon és származáson
                  lovagolni.</p>
               <p>- Bocsásson meg, Magdolna, maga semmire sem becsüli a rangját?</p>
               <p>- Kérem, ha ebbe mélyebben belemegyünk, akkor tisztázni kell valamit. Hogy én
                  báróné vagyok, azt én nem rangnak tekintem, hanem névnek. A férjemet úgy hívták,
                  hogy báró Meszlényi. A házasságom folytán engem is úgy hívnak. És a nevemet nagyon
                  is becsülöm. Szeretem is. Szép név. De úgynevezett osztályöntudat nincs bennem. Én
                  nem is születtem arisztokratának. Gentry-lány vagyok. A szívem odahúz most is, a
                  vidéki kúriákhoz, az ötágú koronához, nem a mágnásokhoz...</p>
               <p>A férfi méltatlankodva szólalt fel, szinte fájdalmasan:</p>
               <p>- De Magdolna, hogy mondhat ilyet? Miért kisebbíti magát. Maga Meszlényi báróné,
                  igenis arisztokrata, odatartozik!</p>
               <p>- Angyalom, - mosolygott Magdolna szelíden, - azt én tudom, hogy hova tartozom. És
                  hogyan érti azt, hogy kisebbítem magam? Miért volna Hubay Magdolna kevesebb, mint
                  Meszlényi báróné? Azt már nem. Legfeljebb a sznobok számára.</p>
               <p>Kelen egyre idegesebb lett.</p>
               <p>- Miért dobálja folyton azt a szót, hogy sznob? Mi a sznob? Mit ért maga a
                  sznobság alatt? Ha az sznob, aki utálja a csőcseléket, aki mennél finomabb,
                  előkelőbb, úribb környezetbe vágyik, akkor igenis sznob vagyok.</p>
               <p>- Várjon csak. Ha választása volna, hogy mikor belép az étterembe, vagy egy
                  rendkívül buta gróffal üljön le, vagy egy igen szellemes, művelt és tehetséges
                  kispolgárral, maga melyik asztalhoz ülne?</p>
               <p>A férfi elpirult és gondolkozott. Aztán kényszeredetten felelte:</p>
               <p>- A buta embereket nem szeretem.</p>
               <p>De szinte hangosan kiabált zavarának tétova hangjából, hogy most nem mond igazat.
                  A napnál világosabban látszott arcán, hogy igenis a gróffal ülne le. Magdolna úgy
                  tett, mintha a választ őszintének venné. Érezte, hogy nagyon veszedelmes ingovány
                  talajára kerültek ezzel a beszédtárggyal. Ezért elhatározta, hogy óvatosan
                  elszökik az eddigi területről.</p>
               <p>- Lássa, - mondta, - ezt a választ vártam magától. Tehát maga nem sznob.
                  Megjegyzem, nemcsak társadalmi sznob van. Apámnak volt egy unokafivére, bizonyos
                  Petrőczy. Az roppant szeretett híres színészekkel mutatkozni. Színházba alig járt,
                  művészethez még csak nem is konyított. De hallatlanul hízelgett neki, ha az
                  ünnepelt híresekkel együtt látták a vendéglőben. Ez is egyik faja a sznobságnak.
                  Aztán volt egy másik, távoli rokonom, anyai részről...</p>
               <p>- Pardon, az édesanyja milyen születésű lány volt?</p>
               <p>- Sélley bárónő. Miért?</p>
               <p>- Na lássa, - kiáltott diadalmasan Kelen, - na lássa!</p>
               <p>- Ugyan hagyja ezt. Befejezem, amit akartam mondani. Az a rokonom, egy agglegény
                  Sélley, sohasem járt templomba, a jó Istennel keveset törődött. De ha bérmáláskor
                  nem hozzá szállt a püspök, akkor dúlt-fúlt. Sok katolikus egyházi alapítványt
                  tett, de a nevének mindenütt ott kellett lenni. Nem nyugodott, míg pápai
                  kitüntetést nem kapott. Sohasem gyónt, mert azt mondta, hogy ő csak a
                  hercegprímásnak gyónik. De a hercegprímásnak mindig más dolga volt. Pedig ez az
                  öreg Sélley különben nyájas, mindenkivel barátkozó embernek számított. De sznobja
                  volt a vallásának.</p>
               <p>- Miért mondja ezeket a példákat?</p>
               <p>- Minden ok nélkül. Csak úgy beszélgetek. De ez már nem is érdekes. Meséljen a
                  Rőser-lakásról. Mi van a falikarokkal?</p>
               <p>Kelen kapott az új témán. Nagy kedvvel magyarázta elképzeléseit, elemében volt. A
                  hangulat feszültsége csakhamar feloldódott. Jó sokáig tartott még a társalgás,
                  amely csókokkal kevert kurta, suttogó, szerelmes mondatokká változott. Mikor
                  elbúcsúztak, ugyanolyan mókás, boldog hangon váltak el, mint amilyennel reggel
                  köszöntötték egymást.</p>
               <p>De mikor látogatója elment, Magdolna még soká nem tudott elaludni. Kedveséről
                  gondolkozott. Most már látta, hogy ha valakit valaha sznobnak lehetett nevezni,
                  Kelen Jenő az. Igazi sznob, ábrája ennek a fogalomnak. Amilyen jóeszű és igen
                  fejlett ízlésű ember különben, ezen a ponton, sajnos, nem mentes a
                  nevetségességtől. Szinte meg lehet sajnálni esetlenül komikus voltában, mikor
                  szenvedélyesen igyekszik kedvesét mennél előkelőbbnek tudni. Igaz, így a férfi
                  sikere nagyobb. Ó férfiak, milyen gyerekesen hiúk vagytok. Te is milyen hiú vagy,
                  Kelen Jenő. De türelmesnek és elnézőnek kell lenni. Nincsen ember hiba nélkül.
                  Egyiknek ez a hibája, másiknak az. Kelennek az a fogyatkozása, hogy sóváran vágyik
                  simulni az előkelőkhöz. Meg kell bocsátani neki ezt az egy fogyatkozást és örülni
                  kell jó tulajdonságainak. Apránként majd óvatosan, úgy, hogy ne vegye észre, meg
                  lehet tanítani arra is, hogy sznobságát legalább ízlésesen leplezze. Szegény kis
                  sebzett fattyú-lélek, báró Kemp elhullajtott fia. Ha tudná, hogy ami olyan
                  tündöklő ragyogással él és tüzel benne, az apja bárósága, ha tudná, hogy az milyen
                  esetlen élclap-előkelőség. Báró Kemp, a kishivatalnok a falusi gyári irodában,
                  cselédek csábítója, gyári kantin huszonegyező arisztokratája, aki bizonyára sok
                  spriccerrel tartozott a kantinosnénak. Vigyázatlan, kertek alatti kalandból
                  született fia ettől a siralmas előkelőségtől lett boldogtalanja az ő elvarázsolt
                  királyfi-voltának. Inkább sajnálni kell, mint elítélni.</p>
               <p>A Rőser-munka befejeződött. Rőser el volt ragadtatva attól, amit Kelen csinált.
                  Gavallérosan fizetett, a kialkudott honoráriumot alaposan megtetézte. Rőserné
                  pedig nagyban készülődött estélyt adni, hogy gyönyörű új otthonát bemutassa. Már a
                  napot is kitűzte. Kelen boldogan újságolta Magdolnának, hogy a meghívók ugyan még
                  nem mentek el, de őt már értesítették, hogy a kijelölt napra el ne foglalja magát.
                  De már másnap leverten azt a hírt hozta, hogy Rőser váratlanul megbetegedett, régi
                  vesegörcsei kiújultak, az estélyt bizonytalan időre el kellett halasztani. Mindezt
                  a mélységes csalódás hangján mondta el. Ez lett volna élete első estélye gazdag és
                  tekintélyes háznál. Szinte megsiratta, mint a süldőlány az első bált, amelyre nem
                  viszik el, mert kisöccse himlőt kapott.</p>
               <p>De Magdolna most már érezte az óraütést. Védence bevezetését nem lehetett tovább
                  halogatni. Különben kiteszi magát annak a veszedelemnek, hogy Kelen az ő
                  segítsége nélkül, a legnagyobb könnyűséggel az ismeretségek egész sorát szerzi
                  meg. Nem kell ehhez egyéb, csak egy ilyen Rőser-estély. Rőserék tücsköt-bogarat
                  meg szoktak hívni, de akad nálok jobb fajtájú ember is. Kelen jó megjelenésű,
                  érdekes ember, a szakmájáról nagyszerűen tud beszélni, egész biztosan akad
                  két-három asszony, aki meghívja. A többi aztán jön, mint a lavina. Ennek nem
                  szabad megtörténnie. A Kelen társadalmi beérkezése csak az ő érdeme lehet, senki
                  másé. Nem szabad, hogy Kelen ezért bárki másnak hálás lehessen, csakis neki.
                  Alsózsukra gondolt vissza, a békevilág örökre eltünt lóversenyeire és
                  elmosolyodott: Kelen csak az ő színeiben futhat.</p>
               <p>Meghívta Mikeséket teára: nézzék meg a lakását. A művészt, aki berendezte,
                  jutalmul szintén meg fogja hívni. Utolsó pillanatban gondolt egyet és felhívta az
                  öreg Clary grófot, akivel egyszer-kétszer bridgezett. Az öreg úr, amíg a
                  megváltozott körülmények a biztosítási szakmára nem kényszerítették, nagy műgyüjtő
                  volt és nagyon értett régi holmihoz. Legyen még egy gróf, hadd teljék benne
                  gyönyörűsége az előkelőségre vágyó művésznek.</p>
               <p>Kelennek meghagyta, hogy csak félhatkor jőjjön. Jobb képe van a dolognak, ha a
                  többiek már mind együtt vannak.</p>
               <p>- Most idehallgasson. Ennek a körnek külön szokásai és szabályai vannak, amelyeket
                  maga nem ismerhet. Hasznos lesz, ha egyetmást előre elmagyarázok magának. A
                  férfiak magát tegezni fogják.</p>
               <p>- Pertut iszunk? - kérdezte Kelen elpirulva a hihetetlen örömtől.</p>
               <p>- Nem, ivás nem lesz. Azok magát minden további nélkül, bemutatkozás után rögtön
                  tegezni fogják. Ez Magyarországon a jó társaságban így szokás. Uralkodjék magán és
                  semmivel se mutassa örömét, ha ennek örül. Találja ezt természetesnek, mint ahogy
                  természetes is. De a tegezést azonnal nyugtázni kell: a következő mondatban
                  udvariasan visszategezni. Mennél kevesebbet mondja azt, hogy „méltóságos uram”,
                  annál jobb. Azt, hogy „méltóságos asszonyom”, egyáltalán ne mondja. Mikesnét
                  szólítsa egyszerűen grófnénak. Mert méltóságos asszony akárki lehet, de Mikesné és
                  Kendeffy-leány nem lehet akárki...</p>
               <p>- Na lássa, maga is. Na lássa.</p>
               <p>- Mit „na lássak”? Mindenkinek meg kell adni a neki járó tiszteletet. És azzal
                  tisztában vagyok, hogy a gróf is ember. Nos tehát. A tegezésnél tartottunk.
                  Búcsúzáskor ne mondja, hogy „szervusz”. Akkor sem, ha ők ezt a szót használják.
                  Mondja azt, hogy „Isten veled”. Általában, ha később találkozik velök valahol,
                  mint ahogy fog is találkozni, sohase ejtse ki azt a szervuszt. Azt kell mondani,
                  hogy „jó napot kívánok”, vagy „jó estét kívánok”.</p>
               <p>- De hiszen, ha tegeződünk...</p>
               <p>- Csak hallgasson rám. „Jó napot kívánok, hogy vagy?” Ez a szöveg, érti?
                  „Szervusz, kérlek”, - az nincs. Ezt nagyon fontos megjegyeznie. Aztán. Pénzről ne
                  beszéljen. Se arról, hogy most jól kezd keresni, se arról, hogy nagyon szegény
                  volt. Mikesné írni is szokott, itt van egy-két cikke kivágva, ezt figyelmesen
                  olvassa el. Más tanácsom egyelőre nincs. Tudom biztosan, hogy nem fogok szégyent
                  vallani magával. A minap figyeltem, hogyan teázik. Kifogástalan. Úgy tartja már a
                  csészét, mint egy... mint az apja tarthatta valaha.</p>
               <p>Kelen szeme fényes lett erre a megjegyzésre. Némán kezet csókolt. A szokottnál is
                  melegebben.</p>
               <p>- Mindent magának köszönhetek. Ez az, amit soha nem lehet elfelejteni.</p>
               <p>Magdolna szeretettel megsimogatta védence arcát. Ilyenkor, mikor a meghatott hála
                  melegsége látszott rajta, még jobban szerette, mint máskor. És hogy semmi baj nem
                  lesz vele a teánál, azt nyugodtan merte remélni. Ez az ember azt a benyomást
                  keltette, hogy Isten a társasági élet számára teremtette. Minden tanácsot azonnal
                  megjegyzett és amit egyszer hallott, azt nem hibázta el többé.</p>
               <p>Másnap öt tájban beállítottak a vendégek. Mikes Lőrinc kissé húzta a féllábát,
                  vele is elszaladt az idő, reuma gyötörte. Felesége sem volt már a hajdani,
                  fiatalon őszülő érdekes asszony: most erősen szőke hajat hordott és lemondóan
                  megadta magát a hízásnak. Az öreg Clary gróf azonban olyan délceg tartással lépett
                  be, mint az árbóc. Magdolna körülmutatott, büszke kézmozdulattal. A vendégek
                  elragadtatva dicsérték a lakást. És hangjukon megérzett, hogy nemcsak
                  udvariasságból. Clary gróf aprólékosan megnézett minden darabot. Olykor azt
                  mondta: na ja, ez már igen. És végül nagyon elszomorodott, mint mindig, ha igazán
                  jó holmit látott. Saját, most már rég aukció alá került gyüjteménye jutott
                  eszébe.</p>
               <p>- És hol a művész, akit igértél? - kérdezte Mikesné.</p>
               <p>- Félhatkor jöhet csak. Sok a munkája, örülök, hogy figyelmedbe ajánlhatom, Judit.
                  Nagyon neked való ember.</p>
               <p>- Miféle szerzet? - kérdezte Mikes.</p>
               <p>- Jobbfajta gyári tisztviselőnek a fia. Felvidéki. Azelőtt Kmetykónak hívták.
                  Nyilván tót eredet. De erről keveset beszéltem vele. Én, mondhatom, nagyon
                  megkedveltem, mialatt nekem dolgozott.</p>
               <p>- De ez valami vállalat, úgy gondolom, - szólt közbe Clary, - valami „Home”,
                  nem?</p>
               <p>- Hogyne. Úgy hívják a céget. Még egy teát, Clary?</p>
               <p>- Merci, oui.</p>
               <p>Csengettek. Jött a berendezés hőse. Némán, kifogástalanul meghajtotta magát.</p>
               <p>- Isten hozta, Kelen, jöjjön, hadd mutatom be, aztán mindjárt kap teát.</p>
               <p>A két úr felkelt. Mikesné kezet nyujtott s miután az urak is kézszorítás közben
                  mondottak valamit, azonnal megnyitotta a társalgást. A maga módján. Kissé
                  kékharisnyásan.</p>
               <p>- Már ismertük magát, mielőtt bejött. Ennek a lakásnak egyénisége van. Igazán
                  gratulálok.</p>
               <p>- Én is, - szólt Clary, - nekem roppant tetszik. Chef d’oeuvre. Más szó nincs rá.
                  Chef d’oeuvre. Hogyan tudtad, kérlek, ezeket az apróságokat így összekeresni? Én
                  értek valamit hozzá, tudom, hogy mi az.</p>
               <p>- Méltóztatol foglalkozni ilyesmivel? - kérdezte könnyedén Kelen.</p>
               <p>- Ó igen. Most már kevesebbet, régen többet.</p>
               <p>Most Mikes fordult a művészhez.</p>
               <p>- De itt a báróné több régi darabját látom. Itt még hunyadszegi dolgok is vannak.
                  Ezeket persze megtartottad.</p>
               <p>- Hogyne, kérlek, hiszen a lakás jellege... Ó, kezeit csókolom, báróné, igen, két
                  cukrot kérek, köszönöm... a lakás egyénisége meg volt adva. Éppen az volt a szép
                  feladat, hogy ezt új térbe kellett komponálnom és az új darabokkal simulnom
                  kellett az eredeti hangulathoz. Nagyon szép munka volt, nagy szeretettel
                  csináltam.</p>
               <p>- Hát tudja, - szólt Mikesné, - az meg is látszik rajta. Szerintem minden munkán
                  meglátszik az alkotó szeretete.</p>
               <p>- A grófnénak ezt a véleményét már ismerem. Az a „Művész és szív” című kis írás
                  nagyon érdekelt engem. Boldog vagyok, hogy most megköszönhetem, mint olvasó.
                  Őszintén szólva, írni akartam, mikor elolvastam, de aztán mégis vakmerőnek
                  találtam a gondolatot.</p>
               <p>Magdolna ámult is, meg félt is egyszerre. Ámult a férfi elvetemedett hizelgő
                  készségén és félt, hogy Mikesné túlédeskésnek fogja találni. De tévedett. Mikesné
                  majdnem felsikoltott a boldogságtól.</p>
               <p>- Jaj Istenem, miért nem írt? Akkora örömet szerzett volna. Imádom, ha olvasó ír
                  nekem.</p>
               <p>A társalgásba beleszólt Magdolna.</p>
               <p>- Nekem egyszer azt mondta Detky, hogy rengeteg levelet kap és mindre felel.
                  Szerinte az a baj ezekkel a levelekkel, hogy az olvasó olvasás helyett ír, s
                  ennélfogva az író írás helyett olvas.</p>
               <p>Kelen arcán átcikázott valami. De csak egy pillanatig. Visszafordult
                  Mikesnéhez.</p>
               <p>- Nem, nem, - mondta ez, - az olvasó csak írjon. Az nagy öröm. Mondja Kelen,
                  csakugyan tetszett az a kis cikk?</p>
               <p>- Nagyon tetszett, grófné. De még ennél is jobban tetszett „A nő, mint eszmény”. -
                  Szép, mély gondolatok voltak benne.</p>
               <p>- Azt is olvasta? Na hát maga igazán kedves ember.</p>
               <p>Magdolna erősen figyelt minden szóra, minden mozdulatra. És csodálta kedvesét. Úgy
                  érezte magát, mint aki a Dunában lát a víz alá merülni valakit, aztán mikor már
                  remegve aggódik, kitűnik, hogy az illető a búvárúszás bajnoka. Kelen, miután
                  Mikesnét elragadta, Mikessel kezdett foglalkozni és nyakkendője származását
                  tudakolta, kijelentvén, hogy kevés ilyen jó nyakkendőt látott, s neki ilyen
                  okvetlenül kell. Mikes, aki igen gondosan, de elég rosszul öltözködött, a megnyert
                  ember nyájasságával válaszolgatott neki. De az igazi nagy tét akkor jött, mikor
                  Clary grófra került a sor. Kelen, mintha nem sejtene semmit, a művészéletről
                  beszélt és sopánkodott, hogy szép, szép, nem lehet mondani, de mégsem nyugdíjas
                  mesterség. Az öreg gróf azonnal ráugrott a lehetőségre és figyelmeztette a
                  művészt, hogy a szabadfoglalkozású emberek nyugdíja az életbiztosítás. S ő
                  véletlenül éppen el tud intézni ilyesmit.</p>
               <p>- Igazán, - szólt élénken Kelen, - megcsinálnád nekem, ha megkérnélek rá?</p>
               <p>- Na de milyen szívesen. Legyen szerencsém az irodámban. Itt a névjegyem.</p>
               <p>- Végtelenül lekötelezel, nem is tudom, hogyan háláljam meg.</p>
               <p>- Il n’y a pas de quoi.</p>
               <p>Ezt ugyan Kelen nem értette, mert franciául nem tudott, de értelmesen mosolyogni
                  rá, azt tudott. S mikor hét óra táján elérkezett az idő a távozásra, Mikesné
                  odafordult Kelenhez:</p>
               <p>- Nézze, nálam néha van egy-két vendég vacsorára, írók és más kultúremberek. Nem
                  volna kedve eljönni jövő csütörtökön?</p>
               <p>- Nagy örömmel, grófné, igazán kedves.</p>
               <p>- Akkor várom. Pontosan kilenckor, szmoking, a cím bent van a telefonkönyvben.
                  Mondd, Magdolna, téged merhetlek hívni? Igazán eljössz? Nahát ennek nagyon, de
                  nagyon örülök. Clary, magára is számítok, udvaroljon ennek a szép asszonynak.</p>
               <p>Az előszobában Magdolna módját ejtette, hogy odasugjon: félóra mulva jöjjön
                  vissza. Kelen a szeme rebbenésével jelezte az igent, miközben kikapta a bóbitássá
                  változott bejárónő kezéből a prémboát és maga adta a Mikesné vállára.</p>
               <p>Félóra mulva visszajött. Túláradó örömmel rohanta meg Magdolnát, hogy megcsókolja.
                  Lelkesen kezdett rajongani:</p>
               <p>- Hát ezek milyen kedves emberek! Ez a Mikes grófné elragadó asszony. Az a
                  finomság, az a közvetlen kedvesség... el vagyok ragadtatva. És a férje. Az az
                  igazi arisztokrata, az a született úr. Remek ember. És az öreg Clary gróf? Földre
                  szállott angyal. Mit szól, milyen jól ment minden?</p>
               <p>- Kitűnően. Maga egyetlenegy hibát nem csinált. Csak egy könnyelműséget. Mi az
                  ördögnek ereszkedett bele abba a biztosításba? Magától ezt a világon nem kívánja
                  és nem várja senki. Ilyen bolondságokat ne csináljon.</p>
               <p>- Nem volt bolondság. Miért bolondság? Hát nem okos dolog biztosítani az
                  öregségemet? Már rég álmodom róla, de eddig nem lehetett komolyan gondolnom rá.
                  Most, ha Isten segít és maga is, győzni fogom. Aztán nézze, ez a kedves öreg gróf
                  most részint kedvelni fog engem és ingyen reklámot csinál, részint maga iránt is
                  hálát érez, mert maga hozta össze velem, a nyirandó birkával.</p>
               <p>- Nem vitatkozom. Ha győzi fizetni, akkor igaza is van.</p>
               <p>Ebben a pillanatban megszólalt a telefon. Mikesné beszélt.</p>
               <p>- Hát kérlek, csak azt akarom mondani, hogy ez a Kelen igazán kedves, megnyerő
                  ember.</p>
               <p>- Tetszik neked? - kérdezte Magdolna a várakozó Kelenre hunyorítva.</p>
               <p>- Nagyon tetszik. Lőrincnek is. Rendkivül kedves ember. Remélem, jól fogunk
                  szórakozni csütörtökön. Előre figyelmeztetlek, hogy lemondás nem érvényes. Mondd,
                  mit gondolsz, kiket hívjak még?</p>
               <p>- Hát akiket az iparművészet érdekel. Akik gyüjtők. Akik mostanában akarnak
                  berendezkedni, ha akad ilyen...</p>
               <p>- Hogyne, most jut eszembe, hogy el lehetne hívni Bezerédj Miklósékat. Mindjárt
                  szólok is nekik, talán otthon vannak. Te találkozol még csütörtökig ezzel a
                  Kelennel?</p>
               <p>- Alig hiszem.</p>
               <p>- Nehogy elfelejtse. Majd talán telefonálok még neki. Hát még egyszer köszönöm a
                  kedves délutánt, csókollak, drágám.</p>
               <p>Magdolna letette a kagylót.</p>
               <p>- Kár, hogy nincs másik kagylóm. Hallgathatta volna, milyen bókokat kapott.
                  Mikesné telefonált. Azt mondja, hogy rendkivül kedves ember. Most hallgasson ide.
                  Névjegyet fog dobni.</p>
               <p>- Nekem nincs névjegyem.</p>
               <p>- Nincs névjegye? Azonnal csináltat. És Mikeséknél névjegyet fog dobni. Taxival
                  kimegy a Pasaréti-útra, kicsengeti a kertészt és a kezébe nyom két névjegyet,
                  érti? Kettőt. A felső jobb sarkát mindakettőnek behajlítja.</p>
               <p>- Igen. De mi ennek az értelme?</p>
               <p>- Az értelme tisztelgő látogatás. Jelképesen. A névjegy a látogatás jelképe. Azért
                  „dob” kettőt. Egyiket a háziasszonynak, másikat a ház urának. Mert látogatása
                  mindakettőnek szól. Erre maga egy-két nap múlva meg fogja kapni a Mikes névjegyét.
                  Az asszonyét nem. Mert a férfi tehet látogatást magánál, az asszony nem. Érti?</p>
               <p>- Értem. Nagyon finom. Tetszik nekem. Virágot ne küldjek?</p>
               <p>- Most ne. Majd a vacsora napján délben. De ne piros rózsát, mert annak udvarló
                  jelentősége van.</p>
               <p>S mindjárt nevetve hozzátette:</p>
               <p>- Feltéve, hogy nem akar udvarolni. Mert esetleg akar, honnan tudhassam én
                  azt...</p>
               <p>- Nem, egyelőre nem akarok. E pillanatban mást szeretek.</p>
               <p>- Nagyon?</p>
               <p>- Nagyon-nagyon.</p>
               <p>Megint megölelték és megcsókolták egymást. Kelen nagyon izgatott volt, egészen
                  kijött emberi formájából. Csak úgy áradt belőle és nem akart megszünni az új
                  ismerősök magasztalása. Mikes grófné, Mikes gróf, Clary gróf... Látszott, hogyan
                  izleli és élvezi ezeket a neveket kiejtés közben. Igyekezett hanyag
                  közvetlenséggel kimondani őket, mintha régi ismerősök lennének. Aztán felidézte a
                  lefolyt társalgás egy-két mondatát, véletlenül mind olyanokat, amelyekben tegezés
                  fordult elő. A szeme csillogott, mintha ivott volna. És bár nem mondta és nem
                  mutatta, minden pillantását lelkendező hála fűtötte belülről. Megvacsoráztak, Mámi
                  korán nyugovóra tért. Ők szabadon adták magukat a csókolózásnak. És Magdolna a
                  szerelem boldog örömét úgy fogadta, mint gondosságának, szorgalmának, odaadó
                  pártfogási tevékenységének derekasan megszolgált jutalmát.</p>
               <p>Hogy ezt a tevékenységet serényen folytathassa, abban a véletlen is segítette.
                  Másnap megszólalt a telefonja. Contini-Gianuzzi hercegnő hívta fel.</p>
               <p>- Grüss Gott, Lenerl, wie geht’s?</p>
               <p>- Köszönöm, drágám. Mi ujság?</p>
               <p>- Kérlek, jövő szombaton este egy kis esti garden-party lesz nálam. A kert ugyan
                  kicsi, de tavaly is egész jól megvoltunk. De ne mondd, hogy el vagy foglalva, mert
                  megharagszom. Francesco külön izeni, hogy okvetlen számot tart rád. Olasz vendégek
                  is lesznek. Jössz?</p>
               <p>- Drága Liesl, borzasztó bajban vagyok. Éppen aznap vendégem van vacsorára.
                  Lemondani nem tudok neki, mert már kétszer lemondtam, nem sérthetem meg egy
                  harmadik lemondással.</p>
               <p>- Ugyan kérlek, hát hozd el azt is. Ki az?</p>
               <p>- Kelen Jenőnek hívják, divatos iparművész. Lakásberendező.</p>
               <p>- Te, várjál csak, nem erről lelkesedett ma nekem Mikes Judit, mikor
                  meghívtam?</p>
               <p>- Nagyon valószínű, mert tegnap ismerkedtek meg.</p>
               <p>- Kitünő. Hát csak gyere és hozd magaddal. Szóljak neki külön?</p>
               <p>- Ó, azzal ne fáradj, majd szólok neki.</p>
               <p>- Köszönöm. Fél kilenc, szmoking. Csókollak, Lenerl.</p>
               <p>- Csókollak, Lieserl.</p>
               <p>Ezen a napon ő ment a Nagydiófa-utcába. Gépkocsiból kisurranva, liftajtóhoz
                  sietve. Ez a félperc igazi kínos része volt mindig a pásztorórának, de már kezdte
                  megszokni, hogy enélkül nem megy, a boldogság hidján vám fizetendő. Sokallta, hogy
                  Kelen unos-untalan megjelenjék az Uri-utcában, szemet szúrva a háziaknak, aztán
                  meg nagy öröme telt abban, hogy látta a Kelen lakását lassanként kialakulni. Már
                  sok finom és drága darab díszítette a műtermet, valamennyi kölcsön holmi. A
                  régiségkereskedők és bútorosok adták ezeket, hallgatván arra az érvelésre, hogy a
                  lakásberendező irodájában a legjobb kirakatot találják.</p>
               <p>Mikor a felvonó ajtaján kilépett, nem is ment tovább.</p>
               <p>- Ide kis asztalt fog tenni, angyalom, és rá ezüsttálcát. Erre a tálcára fogja
                  tenni a dobott névjegyeket. Ez így szokás. Megkezdheti a gyüjteményt a Mikesével.
                  És mindjárt hozzátehet egy másikat. Szombaton eljön velem Gianuzzi-Contini
                  hercegékhez. A kertben fogunk vacsorázni. A háziasszony rám bízta a meghívást.
                  Ott tehát holnap névjegyet dob. A Sándor-utcában laknak, a házszámot megtalálja a
                  telefonkönyvben, én mindig elfelejtem. Mindjárt jegyezze is fel: szombat este, fél
                  kilenc, szmoking.</p>
               <p>- Milyen herceghez megyünk? - kérdezte Kelen elálló lélegzettel.</p>
               <p>- Gianuzzi-Contini. A felesége osztrák. Maga beszél németül?</p>
               <p>- Hogyne. Hamarabb tudtam németül, mint magyarul. Az a monori asszony sváb volt.
                  De menjünk beljebb.</p>
               <p>Mikor a műteremben letelepedtek, Kelen élénken visszatért a tárgyhoz.</p>
               <p>- Azt akarom elujságolni, hogy ma a Ritzben ebédeltem. Még sohasem voltam ott.</p>
               <p>- Hogyan került oda?</p>
               <p>- Clary gróf meghívott áldomásra. Délelőtt nála jártam az irodájában és
                  megállapodtunk. A kötvényt még nem írtuk alá, valami orvosi vizsgálat kell még,
                  vagy micsoda. De mondom, megállapodtunk. És ő meghívott engem két órára. Roppant
                  kedves volt, négyig ott ültünk és beszélgettünk. Igen sokat tud. Mikor bizánci
                  ötvösmunkákról beszélt, csak úgy káprázott a szemem. És nagyon érdekes volt a
                  közönség is. Ő mindenkit ismert, kivéve az átutazó külföldieket. Egy
                  sarokasztalnál nagyobb társaság ült és én kérdeztem: „Azokat is ismered?” Mire ő
                  azt mondta: „Hogyne, elmondom neked sorban őket.” És éppen ezt a nevet említette.
                  Gianuzzi-Contini herceg. Én még úgy néztem azt a társaságot és azt gondoltam
                  magamban, hogy milyen érdekes volna ismerni egy ilyen házaspárt. Milyen lehet
                  beszélgetés közben egy hercegnő. Erre most jön maga és hozza ezt a meghívást.
                  Ilyenek csak a mesében vannak. Hogy tudom én ezt magának mind megköszönni? Van
                  erre mód a világon?</p>
               <p>- Van. Ha nagyon szeret.</p>
               <p>A férfi, mintha csak előzékenyen és engedelmesen felszólításnak tenne eleget,
                  átkarolta. Magdolna boldogan sóhajtott fel. Elkapta az örvény.</p>
               <p>A liftajtónál, búcsú közben, a férfi visszatért a tálcára.</p>
               <p>- Azon gondolkozom, hogyan helyezzem el azt a kis asztalt, hogy jól látható
                  legyen. Fontos nekem, hogy aki bejön, láthassa a névjegyeket. Már úgy értem, hogy
                  üzletileg fontos. Azt hiszem, ide a fogas alá. És nem ezüsttálcát gondolok. Láttam
                  egy nagyon szép tálcát vert sárgarézből, perzsa motivumokkal. Az jobban illik
                  ide.</p>
               <p>A becsukódó liftajtóból Magdolna még visszanézett, hogy pillantásuk utoljára
                  találkozzék. De a férfi nem rá nézett már, hanem a beépített folyosó sarkát
                  méregette. A névjegytálca elhelyezésén tünődött.</p>
               <p>Elérkezett a csütörtök. Kelen telefonált. Azt ajánlotta, hogy menjenek együtt. Ő a
                  kocsival felmegy a Várba, felviszi Magdolnát és úgy mennek a Pasaréti-útra.</p>
               <p>- Nem, az nem helyes, - felelte Magdolna, - külön fogunk érkezni.</p>
               <p>- De miért? - kérdezte a férfi meglepett idegességgel, a nagy csalódás kedvetlen
                  hangján.</p>
               <p>- Azért, mert annak nincs formája. Belépjünk, mint párocska? Nem, nem, az
                  lehetetlen. Mikeséknél különben is az a szokás, hogy az ugynevezett attrakciót
                  későbbre hívják. Az én meghívásom fél kilencre szól, a magáé kilencre. Vehette
                  észre, hogy a teánál én is így csináltam. Nyugodjék bele, külön megyünk.</p>
               <p>- Nem olyan könnyű belenyugodni. Nekem az olyan kedves gondolatom volt, hogy mikor
                  először nyílik meg előttem egy előkelő ház ajtaja, mikor ilyen nagy esemény ad
                  fordulót az életemnek, akkor magával együtt... maga mellett... na mindegy. Ha nem
                  akarja, hát nem.</p>
               <p>Duzzogás volt a hanghordozásában és némi kis ingerültség. Magdolna esze is
                  villámgyorsan fordult egyet. A hiúságán kell megfogni és azon át megbékíteni.</p>
               <p>- Angyalom, ne legyen gyerek. Értse meg, hogy maga a díszvendég. Mindenki ott lesz
                  már és maga belép, mint „pièce de resistence”. Egyedül. Az egész társaság magát
                  várja. Nem tudja ezt értékelni?</p>
               <p>Kis csend következett.</p>
               <p>- Tulajdonképpen igaza van. Ne haragudjék, ha néha vitatkozom, utóbb úgyis
                  belátom, hogy magának van igaza. Magának általában mindig igaza van. Hát akkor az
                  esti viszontlátásra.</p>
               <p>Magdolna letette a kagylót. Tulajdonképpen neki is ez lett volna a vágya. Együtt
                  belépni azzal, akit szeret. Tüntetni vele, megmutatni őt a világnak, örömmel látni
                  és sajátmagáénak tekinteni sikerét. De józanságát nem szabad elvesztenie. Valóban
                  úgy van, ahogy Kelennek mondta, mikor az Operáról beszélgettek. Nem szabad
                  alkalmat adni arra a megjegyzésre, hogy: „Itt jön Meszlényiné a szeretőjével”. Sőt
                  még többet is mondanának az emberek. Még azt is hozzátennék: „A férfi sokkal
                  fiatalabb”. Ezt már elhallgatta Kelen előtt.</p>
               <p>Hét után nekikezdett öltözködni. Mikor a tükör előtt foglalkozott a hajával,
                  fájdalmas meglepetés nyilallott a szívébe. Feje egy helyén sűrű fehér szálakat
                  fedezett fel, amelyeket eddig nem vett észre. Mintha csak tegnapról mára
                  fehéredett volna meg. Zsibbadó rémülettel választgatta szét a fürtöket. És
                  mindenütt alattomos fehér szálakat talált, amelyek alattomosan megbújtak a
                  színesek alatt. Még közelebb hajlott a tükörhöz. Elhülve látta a riasztó
                  igazságot. Erősen őszült. Abbahagyta a vizsgálódást, kezét reménytelenül ölébe
                  ejtette és hátrahanyatlott a széken. Lelkéből kétségbeesett, védekező tiltakozás
                  tört elő: nem, nem, ne még! Adj még türelmi időt, élet! Akármilyen keveset, csak
                  most még ne kezdődjék el a vége. Teremtő Isten, mit lehetne itt csinálni. Mind
                  kitépni a fehéret? Már késő. Túlsok a búzában a konkoly. Nincs más hátra, mint...
                  mint az a bizonyos eljárás, amelyet még gondolatban is olyan keserves dolog
                  megnevezni. De hiába, a mindeddig annyira megvetett szó elérkezett és kopogtat az
                  ajtón. Meg kell a haját festetnie. Pedig irtózik tőle. Mindig hozzá tartozott
                  lelki alkatához, hogy nem akarta magát különbnek hazudni, mint amilyen. Most is
                  dolgozott benne egy olyanféle dacos ösztön, hogy ne nyúljon a hajához, ne nyúljon
                  az igazsághoz, legyen, ami lesz. De rémülten gondolt viszont arra a lehetőségre,
                  hogy egyszer a férfi történetesen a hajára pillant és ráeszmél, hogy öreg az az
                  asszony, akit szeret. Nem tudott dönteni. Elhatározta, hogy még alaposan át fogja
                  gondolni az egészet. Egyelőre meg kellene valahogy próbálkozni a fésülködéssel.
                  Visszahajlott a tükörhöz. Fésülgette, tologatta a tincseket, szívdobogva
                  nézegette, hogyan látszik mennél kevesebb a fehérből. Már kielégítőnek tetszett a
                  dolog, mikor egyetlen fésűvonás alól a fehér szálak egész serege bukkant elé kaján
                  csillogással. Türelmetlenül toppantott a lábával, felszisszent és elején kezdte
                  az egészet. Addig babrált vele, míg az órára pillantva ijedten meg nem látta,
                  mennyi az idő. Mély sóhajjal lemondott a további kinlódástól. Gyorsan rendbehozta
                  a haját, úgy ahogy szokta és lóhalálában öltözködött, hogy el ne késsék.</p>
               <p>De ez a kérdés egész este nem ment ki a fejéből. Mikor Kelen pont kilencre
                  megjelent és remekbe készült szmokingjában belépett a szalonba, akkor is erre
                  gondolt: meddig tart még, mikor fogja ez az ember észrevenni, hogy kedvese
                  öregszik? S később is, vacsora alatt, mikor Kelen élénken és érdekesen társalgott
                  jobbra-balra, elfogulatlanul fordult ahhoz, aki szót intézett hozzá és arcára
                  kiült a megdicsőültség, ő csak szórványosan ejtett egy-egy szót. Sírni szeretett
                  volna. Körüljártatta tekintetét a jelenlévő asszonyokon. Kivétel nélkül valamennyi
                  festette a haját. De ez kivétel nélkül valamennyin meglátszott. Tehát meg fog
                  látszani rajta is. Szíve elfacsarodott. Úgy érezte, hogy vele érdemtelenül valami
                  szörnyűségesen kegyetlen és igazságtalan dolog történik.</p>
               <p>Kelen nagy sikert aratott, mint bemutatkozó vendég. Vacsora után jó óra telt el
                  azzal, hogy sorban minden asszony ruháját elemezte. Mindegyikről megmagyarázta,
                  hogy mi a jó a szabásában, a színében, az anyagában, a virágdíszben. Itt-ott
                  apró változtatásokat ajánlott. Egyiknek részletesen leírta, hogy milyen fülbevalót
                  kellene ehhez a ruhához hordania. Másiknak, aki karkötője alá tüzött zsebkendőt
                  hordott, más színt ajánlott. A harmadikat valósággal átrendezte: a virágdíszt a
                  kebléről a vállpántjára tétette, az övet nem elül, hanem oldalt köttette meg.
                  Magdolnára is sor került. Őt tökéletesnek ítélte.</p>
               <p>- Ennyire ruhát és hajat összehangolni valóságos művészet. Igaz, hogy ilyen haj
                  kevés van a világon.</p>
               <p>Mindenki helyeselt. Magdolna lelkét marokra fogta a vigasztalás öröme. Ahogy
                  öltözködés közben a tükör előtt sírni tudott volna a pánikszerű ijedelemtől, úgy
                  most a boldogság könnyeit kellett visszatartania. De azonnal volt alkalma
                  megfizetni ezt az örömet Kelennek. Az est további folyamán a ruhák kérdéséről
                  jelmezekre csúszott át a társalgás. Ebben élénken részt vett Bezerédj Miklós, egy
                  feltűnően szép arcvonású, majdnem két méteres ember, aki a kultuszminisztérium
                  művészeti ügyosztályának volt előkelő tisztviselője. Kelen valamit állított, amit
                  Bezerédj udvariasan tagadásba vett. Kelen ugyanolyan udvariasan fenntartotta és
                  bővebben kifejtette a maga mondatát. Lassanként hosszú párharc fejlődött ki ebből.
                  A többiek elhallgattak, figyelték a vitázókat. Bezerédj elképesztő adathalmazzal
                  dolgozott. Csak úgy dobálta az évszámokat, a festmények címeit, külföldi múzeumok
                  egyes termeit. Kelen viszont a gyakorló szakember mesterségbeli tudásával operált.
                  Rendkívül érdekes vita volt a hallgatók számára, de nagy izgalom Magdolna számára.
                  Résen volt: a vitában okvetlenül Kelennek kellett győznie. Kezdett tehát
                  harmadiknak betársulni a beszélgetésbe. A látszat kedvéért egyszer-kétszer ügyesen
                  ellentmondott Kelennek, de mivel művészettörténeti óráik anyagára jól
                  visszaemlékezett, egyetlen odavetett szóval úgy tudta Kelent az érvek egész
                  csoportjára figyelmeztetni, hogy azt más nem vehette észre. Bezerédj lassan
                  lankadt, Kelen annál nagyobb lendülettel vetette rá magát. S végül elhangzott a
                  döntő mondat.</p>
               <p>- Igaz, - mondta Bezerédj, - belátom, hogy sok tekintetben igazad van.</p>
               <p>Kelen győzött. De kitűnően viselkedett.</p>
               <p>- Kemény munkát adtál, - mondta. - megdöbbentő, hogy mennyit tudsz. Nem egy művelt
                  embert, hanem egy egész könyvtárat kellett meggyőznöm. És mondhatom, sokat
                  tanultam tőled, mialatt meggyőztelek.</p>
               <p>Búcsúzás közben Kelen három meghívást kapott. Meghívták Thoroczkayék, meghívta
                  Webscottné és meghívták Bezerédjék. Bezerédj, aki a Stefánia-úton lakott, haza is
                  szállította, hogy az úton is beszélgessenek még egy kicsit. Magdolnát régi szokás
                  szerint a ház várakozó kocsija vitte haza. Ebben a kocsiban kapott helyet Clary
                  gróf is, aki csak Kelent dicsérte egész úton. Magdolnánál nemsokára hazaérkezte
                  után már szólt a telefon. Kelen akarta megbeszélni a vacsora lefolyását, a
                  hadgyakorlat után következő Besprechung gyanánt. Ismét áradozva magasztalta a
                  társaságot. Magdolna nyomatékosan megdicsérte viselkedését. Mint rendesen, az
                  elismerést kissé túlozta is, mert tudta, hogy ezekben a nagy próbát jelentő
                  napokban ennek az éhes léleknek semmi bátorítás nem elég.</p>
               <p>- Holnapután úgy csinálhatjuk, - mondta Magdolna, - hogy útközben felveszem magát.
                  Mikor innen elindulok, telefonálok. Maga lent fog várni a kapuban.</p>
               <p>- Hogyhogy, - rebbent meg a férfi örvendetes meglepetése, - hát együtt
                  megyünk?</p>
               <p>- Igen, mert ez más eset. A háziasszony külön felszólított, hogy „vigyem el
                  magát”. Tehát elviszem. Aztán ott más a harctéri helyzet. A vendégek számát
                  becsülöm nyolcvanra. Csoportosan érkeznek ugyanegy időben a vendégek, a belépőkre
                  nem esik ugyanakkora figyelem. Holnap nem igen láthatjuk egymást viszont, délelőtt
                  a szegényeimhez megyek, délután ruhát próbálok és fodrászhoz megyek, este nagyon
                  fáradt leszek. Majd telefonálunk, jó? Mikor elalszik, gondoljon rám.</p>
               <p>Szombat délután Magdolnának megfestették a haját. Másfél napi töprengés után
                  szánta el magát. Igen bonyolúlt művelet lett belőle: hajának az a része, amelyben
                  már régen felbukkantak az első fehér szálak, kimaradt a festésből. Ilyenformán
                  senki sem vádolhatta azzal, hogy szégyelli néhány fehér hajaszálát, viszont többi
                  haja nem szúrhatott szemet senkinek. Hosszasan vizsgálta a fejét otthon és úgy
                  találta, hogy meg lehet elégedve. Mégsem érzett elégedettségét. Mintha a
                  hajfestékkel szégyenbélyeget sütöttek volna a tartós hullámokba.</p>
               <p>Negyed kilenckor kocsit hozatott és felhívta kedvesét, hogy indul. Az pontosan ott
                  várakozott a kapuban. Alig, hogy beszállt, máris elkezdte:</p>
               <p>- Rettenetes kellemetlenségem van.</p>
               <p>- Az Istenért, micsoda? - kérdezte Magdolna ijedten.</p>
               <p>- Gézát megölték.</p>
               <p>- Micsoda?</p>
               <p>- Ahogy mondom. Gézát megölték. Bizonyos mértékben nekem is részem van benne, de
                  nem tehetek róla. A dolog még tegnap kezdődött. Délután könyvtárban voltam, modern
                  kertészeti dekorációt tanulmányoztam. Arra mentem haza, hogy Géza ordítozik a
                  konyhán. Pénzt követelt anyámtól. Agyonveréssel fenyegette. Rákiáltottam, hogy
                  takarodjék. Erre velem is szembeszállott. Mocskolt engem is és anyámat is
                  tűrhetetlen hangon gyalázta. Pofonütöttem. Máskor nem mert rám kezet emelni, de
                  most valami ördög szállotta meg. Bitang zabigyereknek nevezett és visszaütött.
                  Erre az életem minden keserüsége kitört belőlem. Nekiestem és rettentően elvertem.
                  Maga tudja, milyen erős vagyok. A végén ott fetrengett a konyha földjén,
                  orrán-száján jött a vér. Anyám még akkor is védelmezte, bömbölve könyörgött, hogy
                  ne bántsam. A folyosón persze mind összeszaladtak a lakók. A Koszorú-utcában már
                  ügyet sem vetettek a szomszédok az ordítozásra, de itt az új lakásban, az új
                  szomszédok még nem tudtak Gézáról semmit. Nagynehezen feltápászkodott és
                  megmosakodott a vértől, aztán elment. Hogy merre járt, mit csinált, nem tudni.
                  Reggel ötkor a Lágymányosról a mentők vitték a Rókusba. Akárcsak engem.
                  Megkéselték. Még élt. Még tudott telefonálni az anyámnak. Anyám tombolva szaladt
                  át a kórházba, de mire odaért, Géza már nem volt eszméletnél. Reggel nyolckor
                  meghalt. Most el kell temettetnem, ami sok pénzbe kerül. És anyámmal nem lehet
                  bírni. Olyan, mint az őrült.</p>
               <p>- Borzasztó.</p>
               <p>- Elég borzasztó. Az esti lapokban már benne volt. Néhány sor. A rendőri jelentés
                  szerint minden ismeretlen járókelőbe belekötött részegen. Munkába menő gyári
                  munkásokkal akadt össze, azok aztán elintézték. Nyilván forrt benne a düh, amiért
                  nálam a konyhán alul maradt és részegen idegeneken akarta kitölteni a
                  bosszúját.</p>
               <p>A kocsi már megérkezett a Sándor-utcai palotához. Magdolna kiszólt a vezetőnek,
                  hogy várjon rá még néhány pillanatig.</p>
               <p>- A lapok kiírták a nevét, - folytatta Kelen, - Novák Géza, munkanélküli.
                  Csavargó. Rovottmultú. Senkinek fogalma sincs róla, hogy ez az én öcsém.
                  Tulajdonképpen nagy megnyugvás. Mindig rettegtem tőle, hogy egyszer, ha
                  hazamegyek, ott találom anyámat ájultan, véresen, a lakásomat pedig kifosztva. Még
                  az is megfordult a fejemben, hogy egyszer rablógyilkosságot követ el, engem majd
                  kihallgatnak tanúnak, és az egész ország olvassa rólam a lapokban, milyen remek
                  családom van. Most már ettől nem kell félnem. Nagy fellélegzés, mondhatom. Csak az
                  a temetés bosszant. Még a legutolsó osztályú is, úgy hallom, igen sokba kerül.
                  Anyám még gyászjelentést is akart. Az embernek megáll az esze. Most ül otthon és
                  úgy jajveszékel, hogy az idegességtől alig tudtam szmokingot venni. Talán
                  szálljunk ki.</p>
               <p>Magdolna szótlan megdöbbenéssel hallgatott. Beléptek a kapun, elfordultak a lépcső
                  mellett. Inassereg vette el holmijokat, hogy ruhatári számot adjon érte. Aztán
                  Magdolna intett, hogy merre menjenek. A hercegi házaspár ott állt a kert
                  bejáratánál.</p>
               <p>- Gestatte mir, Liesl, Herrn Kelen dir vorzustellen. Buona sera, Don Francesco,
                  vorrei presentarvi il signore Kelen, mio amico.</p>
               <p>Kelen kifogástalanul hajlott meg kétszer kitűnő szmokingjában. Haja ápoltan
                  csillogott, arcán szerény és nyájas társadalmi mosoly.</p>
               <p>- Maga az, - szólt Liesl németül, - csodákat hallok magáról. Magdolnára bízom
                  magát, ő majd bemutatja, keressen helyet. Később megkeresem magát, mert a
                  kertemről akarok kérdezni egyet-mást.</p>
               <p>- Boldog leszek, hercegnő.</p>
               <p>Tovább indultak, helyet adva új érkezőknek. Kitárult előttük a tűzfalakkal
                  határolt kert, lampiónfűzéres, színes díszeivel.</p>
               <p>- Valami jó csoportot fogunk keresni. Jöjjön jóval lassabban. Vigyázzon két
                  dologra. Először: külföldiek nem tegeződnek.</p>
               <p>- Nem? - csodálkozott csalódottan Kelen.</p>
               <p>- Nem. De a herceget, akivel angolul fog beszélni, ha ugyan ma este még beszél
                  vele, angolul úgy sem tegezheti. Címezni sem kell sehogyan sem. Az asszony címe
                  németül Durchlaucht, de mondhatja Fürstinnek is. Ha a férjjel beszél az
                  asszonyról, nevezze az asszonyt „her ladyship”-nek. Ott vannak Mikesék, oda fogunk
                  ülni. Várjon, az a két fiatal hölgy, aki velük ül, két Wittgenstein grófnő. Nagyon
                  neveletlenek, akármit mondanak, ne csodálkozzék. Az egyik fiatalember Pataky
                  Balázs a külügyből, a másik Mr. Frazer, az amerikai követségről.</p>
               <p>Ezalatt odaértek.</p>
               <p>- Szabad itt helyet foglalni?</p>
               <p>- Gyertek, gyertek, - szólt Mikesné, - mielőtt valami unalmas emberek ideülnek.
                  Akar mellém ülni, Kelen? Várjon, majd bemutatom.</p>
               <p>Ez megtörtént. Mindenki üdvözölt mindenkit. Leültek. Fehérkabátos inas valami
                  tejfehér italt hordott körül pohárkákban. Kelen lopva, kérdezően nézett
                  Magdolnára, aki azonnal nemet intett észrevétlenül. A társalgás megindult, az
                  amerikai úr miatt angolul. Öt perc mulva már jókedv nevetett az asztalnál. Kelen
                  már vitte a szót. Már komázott a Wittgenstein-lányokkal. Már nevetgélt Pataky
                  Balázzsal. Az látta, hogy ez az idegen Meszlényi bárónéval érkezik, s hallotta a
                  társalgásból, hogy tegnapelőtt Mikeséknél vacsorázott, tehát, amennyire monoklis
                  diplomata-merevsége megengedte, nyájas ismerősi hangot ütött meg. Magdolna
                  csodálkozva figyelte barátját. Annak féltestvére ott fekszik jégen a halottas
                  kamrában, ma reggel gyilkolták meg. Anyja otthon jajveszékel. S ő tréfál, jobbra
                  vídám, balra vidám, gondosan lefricskázza szmokingja karjáról az éjjeli pillét,
                  szeme csillog, úgy érzi magát, mint a párisi közmondás szerint Isten
                  Franciaországban. Ilyen kemény lelke van? Nem, nem kemény. Éppenséggel nagyon puha
                  lélek. De valahonnan egy kis kegyetlenség szorult bele, ami puha lelkeknél nem
                  ritka. Az elveszett kiskutya meghatja őket, de ha önzésök és kényelmök kívánja,
                  szemrebbenés nélkül fordulnak el a szenvedéstől, amelyet okoztak. Ilyen volna
                  Kelen is? Magdolna kissé megrázkódott. Isten őrizz, hogy ilyen legyen. Mert ha
                  ilyen, mit várhat tőle?</p>
               <p>Vacsora után Liesl hercegnő csakugyan jött Kelent megkeresni. Vitte végig a
                  kerten, magyarázott neki, kérdezgette. Magdolna maradt az asztalnál.
                  Szórakozottan tovább társalgott, de olykor lopva megkereste tekintetével Kelent.
                  Egyszer még látta, hogy megállnak egy csoport közepén. Aztán eltünt a sokaságban.
                  Sokan felkeltek már és mentek az emeleti helyiségekbe bridgezni. A fiatalok a
                  második emeletre mentek táncolni. Itt lent cigány kezdett játszani. Kora nyár
                  volt, sziporkázóan csillagos égbolt. Magdolna felnézett a csillagokra és azt
                  kérdezte tőlük, hogy vajjon mi lesz mához egy évre?</p>
               <p>Hívták bridgezni, nem ment. Hívták táncolni, kifogásokat talált ki, nem ment. Az
                  asztalhoz szögezve várta Kelent. A megüresedett helyekre új ismerősök ültek, a rég
                  nem látott Magdolnát hangos örömmel üdvözölték, szépeket mondtak neki. Ő csak ült
                  és várta Kelent. Az egy jó óráig váratott magára, míg visszajött. Szeme csillogott
                  a bólétól. Bemutatkozott azoknak, akik újabban odajöttek. Leült egy távolabbi
                  székre. Magdolna addig mesterkedett az érkezők és távozók helycseréjével, míg
                  megint egymás mellé nem kerültek.</p>
               <p>- Mi történt?</p>
               <p>- Üzlet. Valószínűleg megbízást kapok, hogy tervezzem meg a kertet. Hétfőn délben
                  el kell jönnöm.</p>
               <p>- Hálistennek. Szívből örülök. Maga, úgy látszik, meg van csinálva, ahogy Pesten
                  mondják.</p>
               <p>- Adja a jó ég. Hanem hallgasson ide. Itt különböző társaságok szervezkednek, hogy
                  Arizonába vagy Grillbe menjenek. Nem lehetne valamelyikhez csatlakoznunk?</p>
               <p>- Nem szeretném. Én nem megyek. Maga pedig ne menjen. Előbb jobban kell ismernie
                  az embereket... És aztán... az öccse a jégen fekszik. S az anyját se felejtse
                  el.</p>
               <p>- Ó, az mindegy. Amennyi közöm nekem ahhoz a boldogtalanhoz volt... És nem is
                  tudja senki.</p>
               <p>- Csodálatos véletlenek vannak. Nem, ezt nem ajánlom. És ne szokjék a
                  fennmaradáshoz. A társadalmi embert az teszi tönkre. Akkor kell abbahagyni, mikor
                  legjobban érzi magát az ember. Még egy kicsit beszélgetünk, aztán háromnegyed
                  tizenkettőkor megyünk.</p>
               <p>Így is történt. Mikor a kocsiban ültek, Kelen szótlanul bámult ki az ablakon.</p>
               <p>- Van valami baja, drágám?</p>
               <p>- Tessék? - rezzent össze Kelen.</p>
               <p>- Azt kérdem, hogy valami baja van-e. Az a szomorú eset bántja?</p>
               <p>- Nem, az eszembe sem jutott.</p>
               <p>- Hát nem érezte jól magát ma este?</p>
               <p>- Elbűvölően éreztem magam. De megismerkedtem két emberrel. Az egyik Cserey báró,
                  aki az Idegenforgalminál dolgozik. Nem mondhattam meg neki, hogy harmadízű
                  unokatestvérem. A másik Gundelfingen Sándor. Fia annak a krompachi birtokosnak,
                  akinek gyerekei mellett szolgált az anyám. Tehát mellette is.</p>
               <p>Magdolna némán rátette a kezét a férfi kezére. De az nem vett tudomást az
                  érintésről, csak nézett ki csökönyösen az ablakon. Már meg is érkeztek a
                  Nagydiófa-utcába. A vezető leugrott és ajtót nyitott. Megcsókolniok egymást nem
                  lehetett.</p>
               <p>- Viszontlátásra.</p>
               <p>- Viszontlátásra.</p>
               <p>A kapu becsukódott mögötte. Magdolnával ujra elindult a kocsi. Sóhajtva gondolta
                  magában, hogy akit szeret, az igen nehéz ember. Szerfölött fáradságos és kényes
                  dolog bánni vele. De lemondani nem tudna róla mégsem. Akármit, csak azt nem.
                  Végzetesen, elveszetten szereti.</p>
               
            </div>
            <div type="chapter">
               <head>
                 VI.
               </head>
               <p>A Magdolna előszobájában elromlott a világítás. Későn vették észre, mert már
                  világosak lettek az esték, szerelőt már nem hozathattak, másnapra kellett
                  halasztani. Így történt, hogy mikor hazament, az előszobában nem gyujthatott
                  világot. És arcával belement a nyitvahagyott szobaajtó élébe. Visszahőkölt a
                  fájdalmas ütéstől. Azonnal szájához nyúlt. Nedvességet érzett. Előre hajtott
                  fejjel, hogy ruháját össze ne vérezze, odabotorkált a belső világítás
                  kapcsolójához. Felcsavarta. Megnézte ujját, véres volt. A tükörhöz ment. Ott
                  megállapította, hogy az ajkán kicsiny repedés támadt és foga is vérzik. De mindez
                  nem ejtette volna kétségbe. Hanem az ütés ereje alaposan meglazította azt a két
                  fogat, amely már eddig sem nagyon szilárdan ült a helyén. Elhülve mozgatta a
                  fájdalmasan lógó két fogat ujja hegyével. Aztán becsukta száját és nyelve hegyével
                  próbálgatta. Megborzadt. Ennek a két fognak vége. És éppen elől, a legfeltűnőbb
                  helyen. Mikor többi foga olyan szép és egészséges.</p>
               <p>Mialatt az ütés vérző nyomát öblögette, megdöbbenve és elkomorodva gondolkozott
                  életkorán. Megszokta, hogy negyvenkilenc évesnek mondja magát. De a hónapok
                  ijesztő gyorsasággal vágtattak. Már itt van a június, és ő szeptemberben
                  született. Három hónap van már csak az ötvenig. Ez a tudat éles és égető
                  fájdalommal marta gondolatait. Vajjon meddig győzi még élettel ez a két fog? S
                  akkor megrettenve jutott eszébe, hogy így nem csókolhatja meg többé kedvesét.
                  Irtózatos volna észrevenni, hogy az csók közben észreveszi a hibát és visszaijed,
                  de gyengédségből nem szól. Nincs más hátra, csinálni kell valamit, holnap
                  fogorvoshoz kell menni. De muszáj csinálni valamit, mert még nem akar öreg lenni.
                  Még egy kicsit nem. Amíg csak lehet, görcsösen szeretni akar még az utolsó
                  pillanatig. Mikor lefeküdt, szeme rémülten és tágranyitottan meredt a sötétbe. És
                  a kis párna egészen nedves lett könnyeitől, mire elaludt.</p>
               <p>Másnap reggel ébredésének első mozdulata az volt, hogy megtapintotta a két fogat.
                  Felsőajka megdagadt kissé, a fogak erősen mozogtak. Beszélni kezdett a teát hozó
                  Mámival, vajjon kiejtésén megérzik-e a baleset. De kifogástalanul tudott beszélni.
                  Megkönyebbülten felsóhajtott. Nagy szüksége volt most a beszédre, a következő
                  pár napot a Kelen szempontjából valahogyan el kellett intéznie telefonon.
                  Személyesen nem lehetett. Nem mutathatta magát dagadt arccal. És a csók
                  veszedelmének semmiképpen sem tehette ki magát. Mélyen gondolkozott. Hazudnia
                  kellett. Amit teljes életében sohasem szeretett. Nem is hazudott soha, kivéve a
                  megszokott apró társadalmi füllentéseket. Különben csak Detkyvel való szerelme
                  idején hazudott otthonában, hogy jövés-menése titkos célját leplezze. De Detkynek
                  akkor is igazat mondott. A szerelem és az őszinteség egyet jelentett számára. Most
                  éppen annak kellett hazudnia, akit szeretett. Önvédelemből. Az öregedés ellen való
                  görcsös küzdelemből.</p>
               <p>- Halló, angyalom, jó reggelt. Hogy aludt?</p>
               <p>- Kezét csókolom, rosszul. Képzelheti. Nem bírok anyámmal. És hozzá nyakamon ez a
                  temetés. Nagyon idegessé tesz. Bár már túl lennék ezen a borzasztó histórián.
                  Maga hogy van?</p>
               <p>- Nem jól én sem. Szomorú ujságot kell mondanom, néhány napig nem láthatjuk
                  egymást. Elutazom.</p>
               <p>- Hova utazik? Mi történt?</p>
               <p>- Le kell mennem a birtokra, valami zavar van a bérlővel. Nem tudom, meddig
                  maradok, két-három napig. Majd megtáviratozom, mikor jövök. De semmiesetre se
                  jöjjön ki elém az állomásra. Ahogy megjöttem, azonnal hívom.</p>
               <p>- Igen. Talán jobb is, hogy most elmegy. Nekem két-három igen rossz napom
                  következik. Még szerencse, hogy közben lesz módom lélegzetet venni és pár percre
                  elfelejteni ezt a szörnyűséget, ami körülöttem van. Holnap délben megyek a
                  hercegnőhöz...</p>
               <p>- Ma vasárnap van? - szólta el magát ijedten Magdolna.</p>
               <p>- Vasárnap, igen. Miért?</p>
               <p>- Semmi, csak a beosztás miatt kérdezem. Bocsánat, hogy közbeszóltam.</p>
               <p>- Igen. Tehát holnap a hercegnő, kedden délután elmegyek Bezerédjékhez teára,
                  csütörtökön elnézek Thoroczkayékhoz. De akkor maga már itthon lesz. Ma már nem
                  látom?</p>
               <p>- Sajnos, nem. Sok futkosni valóm van. Ja igen, nagyon fontos: ha netalán
                  véletlenül valahol találkozik a lányommal, a világért se tegyen említést az én
                  utamról. Megvan rá az okom. Hát búcsúzom is, drágám, viselje jól magát. És ha
                  ideges, akkor gondoljon rám és képzelje, hogy megcirógatom a fejét.</p>
               <p>A férfi rosszkedvű volt és idegesen fanyar. Gyorsan búcsúztak. Magdolna
                  elkeseredve felsóhajtott. Vasárnap van. Nem mehet fogorvoshoz. Még ez is. Egy
                  teljes nap veszteség. Hirtelen elhatározással felhívta a fogorvost. Hátha. De már
                  nem találta otthon. A fogorvos még tegnap este lement autóval a Balatonhoz. Hétfőn
                  délben lesz csak itthon. Magdolna reménytelenül letette a kagylót. Hogyan fogja
                  átkínlódni ezt a napot? Legjobb volna most rögtön valami altatót bevenni és csak
                  hétfőn délben felébredni, hogy ne kelljen addig gyötrődnie ebben a fogságban,
                  összezárva az öregedés fájdalmas gondolataival. Elhatározta, hogy mindenesetre
                  ágyban marad. Asszonynak sohasem árt, ha olykor pihenőt ad magának. „Ebben a
                  korban.” - tette hozzá keserűen. Máminak kiadta a parancsot, hogy őt a következő
                  napokban le kell tagadni, mintha elutazott volna, a telefonkagylót egyáltalán nem
                  kell felvenni, akárhogy csenget. Gyorsan elintézett egy-két lemondást, aztán a
                  telefont kivitette. Könyveket rakatott oda magának, kézügybe tette pápaszemét és
                  elkezdte a várakozást. Kiszámította, hogy harminc órát kell várnia. Ki lehet ezt
                  bírni?</p>
               <p>Kibírta. De mikor másnap délben a tükörbe nézett, visszariadt árkolt szemétől,
                  ijesztően fáradt és megviselt arcától. Komor hangulatban öltözködött, mindennel
                  baja volt, szappan a vízbe esett, kapocs leszakadt, zip-zár nem akart működni, még
                  a tárgyak is gonoszul kínozták. Távoztában beszólt a házmesterhez is: mindenkinek
                  azt kell mondani, hogy elutazott. Aztán úgy surrant be a várakozó kocsiba, mint a
                  rosszban járó asszonyok. Még a kocsi mélyén is hátradőlt, hogy meg ne lássák az
                  ablakon keresztül. A fogorvoshoz is úgy futott fel, mint a körözött és menekülő
                  tettes. Ahogy szokta, a hátsó ajtón kopogtatott be, a fogorvos mindig soron kívül
                  vette elő, amikor éppen jött.</p>
               <p>- Hát bizony, méltóságos asszonyom, ezeket legokosabb mindjárt kidobni.</p>
               <p>- Kérem, csináljuk azonnal. És mikor kaphatom a pótfogakat! Véletlenül úgy jött
                  össze a dolgom, hogy rendkívül sürgős.</p>
               <p>- Négy nap kell, amíg...</p>
               <p>- Négy? Az lehetetlen. Én azt hittem, kettő elég. Doktor úr, nagyon kérem,
                  csináljon valamit. Ismétlem, nagyon fontos.</p>
               <p>- Sajnálom, méltóságos asszonyom, ez nem tőlem függ. A sebhelyeknek rendbe kell
                  jönniök. Ha elsietjük a dolgot, a többi fogat veszélyeztetjük. Talán tessék
                  eljönni csütörtökön. Ha lehet, megcsinálom. Két ülés alatt végzünk.</p>
               <p>- Két ülés? Borzasztó. Mi tart ezen olyan sokáig?</p>
               <p>A fogorvos türelmesen megmagyarázta a fúrás, becsavarás, a plasztika bonyolult
                  teendőit. Szentül megígérte, hogy minden emberileg lehetőt el fog követni. Aztán a
                  foghúzás következett. Testileg nem fájt semmit. De lelkileg annál inkább. Mikor
                  szájára szorított zsebkendővel belépett a lakásba, egyenesen a tükörhöz sietett,
                  ahhoz a tükörhöz, amely annyi esztendeig olyan bókoló, hű barátja volt és most
                  irgalmatlan ellenségévé kezdett lenni. Odaült és sokáig nem merte megnézni magát.
                  Aztán lassan, rettegve olyan mosolyra nyitotta ajkait, amely borzasztó volt már
                  magában véve is. Csak egy pillanatig látta az iszonyatos képet, a nagyon szép,
                  hamvas arc egészséges, piros ajkai között a foghíjjas, banyaszerű vigyorgást.
                  Felsikoltott, behunyta a szemét és hevesen sírva fakadt.</p>
               <p>Hétfőn délutántól csütörtök délutánig kellett várnia. Fekve maradt tovább is, mert
                  valóban betegnek érezte magát önmaga tükörképe megrendítette. Tétlenül feküdt,
                  olvasni képtelen volt, órákig meg sem moccant, csak szenvedett. A zsalut
                  lehúzatta, nappal és éjjel között már eltünt minden különbség. Majd a fásult
                  mozdulatlanságot új szakasz váltotta fel: az elviselhetetlen nyugtalanságé.
                  Idegesen dobálta magát az ágyban, gorombán gyűrte és markolta arcát, fejét
                  csóválva felült, vállat vont, visszadobta magát, aztán keservesen sírt egy
                  negyedórát, hogy utána megint az érzéketlen kábulatba süllyedjen. Csütörtökön
                  kitünt, hogy csak másnap lehet készen. Még egy napot gyötrődött. Hanem aztán
                  pénteken délután háromnegyed négykor, mikor a fogorvos tükröt tartott eléje,
                  kényszeredetten félénk és reménykedő mosolya rögtön a fellélegző boldogság őszinte
                  mosolyává változott. Az orvos kitünő munkát végzett, emberi szem nem tudhatta
                  megkülönböztetni az új fogakat a régiektől. Feszesen, szilárdan álltak helyükön a
                  régi fogak pompás sorában. Magdolna szeretett volna a fogorvos nyakába borulni. A
                  kocsiban, mialatt a vezetőt siettette, a kiállott szenvedés fáradtsága és a
                  sikerült munka mélységes megkönnyebbülése öntötte el. Úgy gondolt sajátmagára,
                  mint arra a kincseket érő porcellán-ritkaságra, amelyről csak a háziasszony tudja,
                  hogy egy helyen törött és ragasztva van, a vendégek elragadtatva dícsérik. S a
                  háziasszony nem szól, hazug, de bölcs módon magában hordva a titkot.</p>
               <p>Otthon futva sietett a telefonhoz. Feltárcsázta Kelen számát. A szobalány
                  jelentkezett. Azt válaszolta, hogy senki sincs otthon. A mérnök úr éppen az imént
                  ment el. Hogy mikor jön haza, azt nem mondta.</p>
               <p>- Kérem, mondja meg a mérnök úrnak, hogy amint hazajön, rögtön hívja fel az
                  Úri-utcát.</p>
               <p>Letette a kagylót és várt. Máminál két személyre rendelt vacsorát. Megnyugodott
                  derűvel jött-ment, negyedóránként belemosolyogva a tükörbe. Aztán könyvet vett elő
                  és maga mellé helyezve a telefont olvasni kezdett. Most már tudott olvasni, a
                  felületes figyelemmel, félig az olvasmányra, félig a néma telefonra ügyelve. Mert
                  a telefon nem akart megszólalni. Az órák múltak, Kelen nem jelentkezett. Ő
                  egyszer-kétszer kísértésbe jött, hogy még egyszer odacsengessen, de meggondolta.
                  Nem akart túlságosan türelmetlennek látszani. Pedig az volt. Már az esti nyolc óra
                  is elérkezett. Mámi teríteni kezdett kettőre. Ekkor már nem bírta tovább. Megint
                  felhívta azt a számot. Ismét a szobalány hangja felelt. Nem, a mérnök úr még
                  mindig nem jött haza, nem is telefonált.</p>
               <p>Magdolna várt negyed tízig. Akkor leszedette a másik terítéket és megvacsorázott.
                  Egyik gondolatával vádolta Kelent, a másikkal mentegette. De, hogy itt kellett
                  ülnie hír nélkül, egyedül, az mindenképpen rosszul esett neki. És a telefon még
                  mindig nem szólt. Felvette, hallgatta. Hátha közben elromlott. De abban
                  hiánytalanul búgott az áram. Letette. Várt. Végre negyed tizenegykor megszólalt a
                  csengetés.</p>
               <p>- Na, végre! Olyan nehezen vártam, hogy ki sem tudom mondani. Hol járt ilyen
                  sokáig?</p>
               <p>- Ugyanezt kérdezhetem én is magától.</p>
               <p>- Angyalom, hiszen tudja, hol jártam. A dolgaim elhúzódtak. De most már itthon
                  vagyok. Nagyon reméltem, hogy nálam vacsorázhatik.</p>
               <p>- Sajnos, nem vacsorázhattam volna magánál akkor sem, ha korábban tudom.
                  Elfoglaltam magam. Mozi megbeszélésem volt Thoroczkayékkal.</p>
               <p>- Mára beszélte meg? Angyalom, ez nem szép magától. Gondolhatta, hogy megjövök, a
                  ma estéjét igazán fenntarthatta volna nekem. Megmondom őszintén: ez nem jól
                  esik.</p>
               <p>- Bocsánat, ez a szemrehányás igazán igazságtalan. Először is egészen bizonytalan
                  volt, hogy maga megérkezik. És különben is vártam ma délig. Ezt a mozit délben
                  beszéltem meg telefonon. Olyan kínos és ideges napjaim voltak, hogy ezt a kis
                  szórakozást igazán nem sajnálhatja tőlem.</p>
               <p>- Jó, jó, dehogy sajnálom. De talán én is elszórakoztattam volna úgy, mint a mozi.
                  Na mindegy, túl vagyunk rajta. Hát meséljen, mi ujság. Tudja, hogy holnap lesz egy
                  hete, hogy utoljára láttam? És öt napja beszéltünk telefonon. Nekem nagyon
                  hiányzott. Magának hogyan teltek napjai? Mi van a Liesl kertjével?</p>
               <p>- Már meg is állapodtunk. Elég szép, amit csináltam. A hercegnő el van ragadtatva.
                  Én is meg vagyok elégedve. Pár nap mulva meg is kezdem a munkát, kertészt is kapok
                  hozzá, ők tudniillik elutaznak egy hónapra, részint Riminibe, részint hivatalosan
                  Rómába. Addig a kertre nincs szükségük. De hát kert ebből úgyis csak jövőre lesz,
                  most június van, a növényekkel csak majd tavaszkor lehet operálni.</p>
               <p>- Hát maga mit csinál tulajdonképpen?</p>
               <p>- Építek. Fedett folyosót csinálok a végébe, nagyon szép olasz rajz lesz, egészen
                  firenzei. Aztán lesz benne kis bárhelyiség. A tűzfalakat befuttatom. Kevés
                  virágágy, inkább csíkok. Szökőkutat csinálok. Crazy pavement. Sok minden. Igazán
                  jól sikerült, majd megmutatom a rajzokat. A szerződést már aláírtuk. Pénzt is
                  kaptam. De nagyon sokat is dolgoztam, míg a vázlatokkal elkészültem. Most fogom
                  megcsinálni a rendes építészeti terveket. Nyugodtabban is dolgozhatom, a
                  kellemetlen napokon túl vagyok.</p>
               <p>- Megvolt a temetés?</p>
               <p>- Meg. Én persze nem mentem el. Csak fizettem. Hagyjuk, erről nem is szeretek
                  beszélni.</p>
               <p>- Ne is beszéljen. Annak a boldogtalan embernek is talán jobb így. Édesanyja
                  megnyugodott?</p>
               <p>- Tűrhető. Egész nap kint ül a temetőben. Ma is csak este jött haza.</p>
               <p>- Ő is majd belenyugszik szép lassan. De beszéljen sajátmagáról. Addig is, míg
                  személyesen elmond mindent. Mikor látom?</p>
               <p>- Hát várjon csak. Ma péntek van. Holnap szombat. Igen. Mi felel meg jobban
                  magának? Ha délután itt láthatom, vagy ha este én megyek magához?</p>
               <p>- Inkább én megyek oda. Az hamarább van.</p>
               <p>- Köszönöm szépen. Akkor holnap a rendes időben. Mindent el fogok mondani.</p>
               <p>- Mi ez, már siet? Dolgozni akar?</p>
               <p>- Nem, most átöltözöm, mert még el kell mennem.</p>
               <p>- Most? Mindjárt tizenegy óra. Hova megy ilyenkor?</p>
               <p>- Úgy történt a dolog, hogy a moziba odajött hozzánk szmokingosan Cserey báró. Aki
                  ott volt a hercegéknél. És aki nem tudja, hogy vér szerint rokonom...</p>
               <p>- Igen, igen, ismerem.</p>
               <p>- Szóval, panaszkodott, hogy este, mint idegenforgalmi embernek, kalauzolnia kell
                  egy angol urat és két leányát. Képtelen még egy urat találni, aki angolul beszél,
                  pedig már összetelefonálta az egész várost. És körmére égett a dolog, mert mozi
                  után vacsorázni mennek, aztán kiviszi őket a szigetre a Grillbe. Erre Thoroczkayék
                  rögtön közölték vele, hogy elég jó angol vagyok. Nem tagadhattam meg a segítséget.
                  Mondta is, hogy: „Kérlek, ezt soha nem fogom neked elfelejteni”. Hát most
                  átöltözöm. És végre meglátok egy ilyen divatos mulatóhelyet. Most sietek is, fél
                  tizenkettőkor van találkozónk a Holub-vendéglőben. Szóval holnap, úgy-e? Majd
                  mindenről részletesen beszámolok. Csókolom a kezeit, gondoljon rám.</p>
               <p>Magdolna alig ért rá belemondani a telefonba azt a szót, hogy viszontlátásra. De
                  ahogy letette a kagylót, már sürgősen mentegetni kezdte Kelent magában. Épkézláb
                  ember, aki elmúlt harminchat éves és még soha mulatóhelyen nem volt Most hirtelen
                  olyan erős fény csapott a szemébe, hogy nem csoda, ha megbódult. Pár hónappal
                  ezelőtt ágrólszakadt éhenkórász volt még, származása kínzó sajgását hordta magában
                  és rongyosra járta a cipőjét, hogy valami alkalmi keresethez jusson. Most jól
                  öltözködik, előkelő, szép asszony kedvese van, minden áldott napja reggeltől estig
                  csupa gróf, meg herceg. És már három megrendelés van a háta mögött. Elszédült.
                  Annyira emberi dolog ez, hogy nem szabad érte haragudni. Mint ahogy az érettségit
                  tett kamaszra sem lehet haragudni, ha azonnal sétabotot, monoklit és szivart vesz
                  és az egész világot magáénak gondolván, pezsgőt rendel már vacsora előtt. Csak
                  hadd menjen szegény Kelen a mulatóhelyre, fürdesse meg sokat szenvedett fejét a
                  színes villanykörték fényében és a jazz-muzsika fülsiketítő zenebonájában. Majd
                  lassanként mindezek a dolgok megszűnnek csodát jelenteni számára. Lelkendező
                  mámora megülepedik, belekerül új élete rendes kerékvágásába, dolgozni fog. Most
                  mulasson jól kedves, szegény, jó Kelen. Először fog lumpolni életében.</p>
               <p>Másnap reggel a rendes időnél későbben hívta. De, ezúttal először, nem az ő hangja
                  jelentkezett. Megint a szobalánya:</p>
               <p>- A mérnök úr még nincs fent. Kiírta cédulára, hogy nagyon rosszul érzi magát, nem
                  szabad felkölteni.</p>
               <p>- Jól van, ha felébred, hívjon fel.</p>
               <p>Ez csak egy órakor következett be. Kelen fejfájós, rekedt hangon jelentkezett.
                  Magdolna nem hagyta beszélni.</p>
               <p>- Jó reggelt, maga korhely. Nézze, megkönnyítem a dolgát, nem akarom, hogy
                  összevissza füllentsen mindenfélét. Nagyot lumpolt, valószínűleg sokat ivott is.
                  Nem baj, megértem. Most már ezt is tudja, milyen. Mikor ment haza?</p>
               <p>- Nem tudom, nem néztem az órát.</p>
               <p>- Szóval zárórakor. Miért nem mondja az igazat? Ezek a helyek öt órakör szoktak
                  zárni. Szóval fél hatkor került az ágyba.</p>
               <p>- Nem. Sajnos, később. Még záróra után elmentem az Andrássy-útra egy kávéházba
                  bablevest enni Tiborral.</p>
               <p>- Miféle Tiborral?</p>
               <p>- Arról fogalmam sincs. A dolog így volt: Az angolokkal és Csereyvel voltam együtt
                  fél háromig. Megjegyzem, az angol érdekes: member of parliament, meghívott
                  weekendre, ha Londonba kerülök. A lányok nagyon csinosak. Sajnos, nem tudok
                  táncolni. De megígértem nekik, hogy megtanulok. Egyszóval fél háromkor ők
                  elmentek, nekem még kedvem volt maradni. Jó darabig egyedül ültem és bámészkodtam.
                  Gondolatban átalakítottam a lokált. Építkeztem. Addig nem is nyugszom, míg egy
                  ilyen lokált be nem rendezek. De előbb a külföldieket megnézem. Még külföldön sem
                  voltam, még az is hátra van. És ahogy ott üldögéltem, megláttam Clary grófot két
                  páhollyal odébb. Ő is egyedül volt. Intett nekem, átültem hozzá. Addig pezsgőt
                  ittam, de ő whyskit ivott szódával, tehát én is áttértem arra...</p>
               <p>- Nagyon szép. Éppen a maga gyomrának való. Folytassa.</p>
               <p>- A gyomromnak sem jó, a fejemnek sem.</p>
               <p>- Becsípett. Gondoltam.</p>
               <p>- Be. Alaposan. Még arra emlékszem, hogy Clary gróf el akart vinni haza, de én
                  makacskodtam. Itt aztán kihagynak az emlékeim. Csak megint arra emlékszem, hogy
                  egész más páholyban ülök azzal a bizonyos Tiborral és két táncosnővel. Azoknak
                  adtam fejenként tíz pengőt, mert Tibor azt mondotta, hogy ez társalgási pénz és
                  jár a hölgyeknek. Pedig én nem is társalogtam velük, csak Tibor. Aztán megint nem
                  emlékszem tovább, csak arra, hogy ülök egy kávéházban, bablevest eszem és sörözünk
                  Tiborral. Hogy hogyan kerültem haza, arról halvány fogalmam sincs. Az imént
                  rendkívül csodálkoztam, mert kiderült, hogy lefekvéskor cédulát írtam ki és
                  meghagytam, hogy engedjenek aludni. Arra sem emlékszem, hogy ezt mikor és hogyan
                  írtam.</p>
               <p>- Drágám, maga ezt úgy mondta el, mint aki dicsekszik. Mintha büszke volna arra,
                  hogy maga milyen fenegyerek. Hát felvilágosítom, hogy ez egyáltalában nem olyan
                  nagy dicsőség, amilyennek képzeli. Mivel első ízben történt, szégyellni éppen nem
                  kell, de... no most ne beszéljünk erről, majd élőszóval. A tanácsom az, hogy most
                  fürödjék meg forró vízben, utána hideggel tussolja le magát, vegyen be egy
                  aszpirint és feküdjék vissza. Arra a cédulára pótlólag írja fel, hogy négykor
                  ébresszék. Ötkor ott leszek.</p>
               <p>- Igen. Megfogadom. Honnan tudja, hogy fáj a fejem?</p>
               <p>- Drágám, Erdélyben házat vittem. Nálam is ittak reggelig az urak, sőt délig, sőt
                  másnap estig.</p>
               <p>- Szóval a férje is úgy botorkált, mint én ma éjjel.</p>
               <p>- Nem. Ő sohasem ivott. Még becsípve sem láttam. Magát sem szeretném mámorosan
                  látni. De most siessen fürdeni, aztán jól aludja ki magát. Viszontlátásra.</p>
               <p>Öt órakor az italos éjszaka hőse mélyen beesett szemmel várta a liftajtónál.
                  Balszeme alatt valami ütéstől származó kék folt.</p>
               <p>- Mi történt magával?</p>
               <p>- Fogalmam sincs, hol szereztem. A fürdőszobában vettem észre. Ha nyomom fáj.
                  Talán nekimentem valami bútornak, mikor hazajöttem. De viszont a fejfájásom
                  elmúlt.</p>
               <p>- Csinos kis muri lehetett, mondhatom.</p>
               <p>A férfi, szerényen mosolygott, mint valami remekül sikerült csíny szerzője. Mentek
                  befelé a műterembe. Az ajtó alig zárult be mögöttük, Kelen már átkapta és magához
                  szorította. Magdolna boldogan nyújtotta hibátlan száját csóknak. Lánggá váltan
                  gyönyörködött átszenvedett napjainak ájító jutalmában.</p>
               <p>- Nyitva van az ablak, - rebegte szemérmesen, félig eszméletlenül.</p>
               <p>- Hadd legyen, repülők nem járnak erre. Csak a fecskék látnak be.</p>
               <p>És Magdolna szégyenkezése belefulladt abba a csókba, amely a mondat után
                  következett.</p>
               <p>- Nagy prédikációt akartam tartani, - mondta később, - de látom, hogy valamin
                  gondolkozik. Inkább hagyom máskorra. Bántja valami?</p>
               <p>A férfi habozott. Látszott rajta, hogy annak a fogalmazásával bajlódik, amit szóvá
                  akar tenni.</p>
               <p>- Kérem, nekem meg muszáj valamit kérdezni.</p>
               <p>- Tessék.</p>
               <p>- Szerelemből kérdezem. Meg kell ígérnie, hogy nem haragszik meg.</p>
               <p>- Akármit tesz, vagy mond szerelemből, én annak csak örülhetek.</p>
               <p>- Mondja, - kérdezte az, felvetve a szemét, - megcsalta maga az urát?</p>
               <p>- Soha.</p>
               <p>- Szerelmes volt bele?</p>
               <p>- Nem. Nagyon ragaszkodtam hozzá, jó felesége voltam és a gyerekeinek jó anyja,
                  őszintén meggyászoltam. De szerelmes nem voltam belé soha.</p>
               <p>- Másba volt?</p>
               <p>- Ó istenem, volt egy bakfis-ábrándom, amilyen minden lánynak van kamaszkorában.
                  Komolytalan dolog.</p>
               <p>- Jó, de miután özvegy lett?</p>
               <p>- Mit firtatja ezt? Tudja jól, hogy magát szeretem.</p>
               <p>- Igen, de ez a gondolat nekem nem hagy békét. Kije volt rajtam kívül?</p>
               <p>Magdolna hirtelen felkapta a fejét, amelyet eddig lesütve tartott. Haragudni
                  akart. De a férfi arcán meglátta, hogy az szenved. Egy szempillantás alatt
                  megértette ezt a szenvedést. Ez az ember mindenütt a maga megaláztatására
                  gyanakszik. Önkínzó módon vájkál abban, amit szégyenének, vagy fájdalmának
                  gyaníthat. Most megcsalt szerelmesként akarja kínozni magát, de a jelenben nem
                  találhat semmit, tehát a multba nyúl.</p>
               <p>- Angyalom, - felelte megfogva a férfi, kezét, - nekem egy ember volt egész
                  életemben, mióta asszony vagyok. De az olyan régen volt, hogy talán igaz se
                  volt.</p>
               <p>- Mikor?</p>
               <p>- Tizenhat éve.</p>
               <p>- És azóta?</p>
               <p>- Akármilyen hihetetlenül hangzik, azóta nekem a kezemet sem fogta meg senki. Mert
                  nem szerettem senkit. Tizenhat esztendő elmúlt, azt régen elfelejtettem és most
                  magát szeretem. Vegye úgy, hogy az egészen más asszony volt, az a hajdani. Nem is
                  én voltam. És nagyon kérem, ne rágódjék rég elmúlt dolgokon. Higyje el, ez nem
                  vezet jóra.</p>
               <p>- És csak az az egy volt?</p>
               <p>- Csak az az egy.</p>
               <p>- Ki volt az?</p>
               <p>- Most már elég, angyalom. Egyéb sem kell, mint felkavarni azt, amit én rég
                  eltemettem. Megmondtam magának: egyetlen ember volt az életemben. Soha senki másé
                  nem voltam. S azóta azzal az eggyel sem találkoztam soha.</p>
               <p>- Én nem kíváncsiságból faggatom. Én nem pletykákat akarok tudni. Ez engem nem
                  hagy békén. Mondja meg, hogy arisztokrata volt-e az illető, vagy nem.</p>
               <p>- Nem.</p>
               <p>Kelen ránézett. Elsápadt.</p>
               <p>- Nem. Szóval mégsem ok nélkül faggattam. Az Isten megverte az én nyavalyás,
                  koldus életemet.</p>
               <p>- Mit beszél maga? Igazán megijeszt. Ez teljesen érthetetlen.</p>
               <p>- Ha érthetetlen, majd megmagyarázom. Mikor maga elutasított, majd belehaltam a
                  fájdalomba. Mikor az enyém lett, majd belehaltam az örömbe. Jött a mesebeli
                  királykisasszony és megváltotta a varangyos békát. Megtörtént a csoda. Egy ilyen
                  pompás, híres szép, előkelő asszony leszállt a kasztjából és az enyém lett, a
                  földön kúszó páriáé. Ez olyan ajándék, amelyért le kell borulni és a ruhája
                  szegélyét megcsókolni. De most megtudom, hogy ugyanezt a csodát mással is
                  elkövette. Ezt az ajándékot más ilyen senkinek is odaadta, mint én vagyok. Ettől
                  meg kell őrülni. Hát semmi sincs, amit csak nekem adott volna?</p>
               <p>- Bocsánat, maga nem senki. És nem volt senki az sem. Mint ember méltó volt rá.
                  Mindaddig, amíg méltatlan nem lett rá!</p>
               <p>- Különb ember volt, mint én?</p>
               <p>- Nem lehet összehasonlítani. Egészen másféle ember volt. Az Isten szerelmére
                  kérem, hagyjuk ezt. Magát is kínozza, engem is. Minek ez? Hát nem lehet szépen,
                  kedvesen szeretni egymást? Olyan szép az élet, ha ketten egymásra találtak. És
                  olyan rövid. Minden percért kár, amit ilyen gyötréssel tölt, ahelyett, hogy
                  boldogok volnánk mindaketten.</p>
               <p>- Feleljen, nekem ezt muszáj tudni. Miféle ember volt? Katona, földbirtokos, vagy
                  ilyesmi?</p>
               <p>- Nem. Kérem, hagyjon engem. Én hazamegyek.</p>
               <p>- Most itt kell maradnia. Talán művészféle volt?</p>
               <p>Magdolna hallgatott. Kelen kaján diadallal állt fel.</p>
               <p>- Szóval az a Detky Pál-féle pletyka igaz. Elég fáradtságos volt, amíg kiástam, de
                  kiástam.</p>
               <p>- Ember, - kiáltott Magdolna, elképedve, - mit csinált maga? Ismerősöket
                  faggatott? Mit fognak azok most gondolni? Ez igazán példátlan. Körülhurcolja a
                  nevemet a társaságban. Teszi ezt úriember?</p>
               <p>Ő könnyes szemmel ült a divány szélén. Kelen az izgalomtól lihegve járkált le s
                  fel a műteremben.</p>
               <p>- Én nem vagyok úriember. Én varangyos béka vagyok. Különben nyugodt lehet.
                  Ügyesen csináltam. Mindenütt elejtegettem egy-egy megjegyzést, hogy közöm van egy
                  fiatal hölgyhöz. Magára senkisem fog gondolni.</p>
               <p>- Ó, ez kedves. Ez igazán nagyon kedves. Ha fiatal, az persze én nem lehetek.
                  Egyik finomságot a másik után kapom magától.</p>
               <p>- Nem kell minden szón nyargalni. Ha más fiatal, attól maga még nem öreg. Szóval,
                  Detky Pálnál tartunk. Szerette?</p>
               <p>- Szerettem.</p>
               <p>- Jobban, mint engem?</p>
               <p>- Ebben a pillanatban magát nem szeretem. És ha őt felidézem, akkor emlékszem még,
                  hogy mindig finom, udvarias és gavallér volt hozzám.</p>
               <p>- És nem volt féltékeny az ura öleléseire! Nem bolondult meg attól a tudattól,
                  hogy maga ugyanúgy a másé is volt, mint az övé? Tisztelem én az olyan szerelmet.
                  Detky úr. Híres író. Írni tudhat, de szerelmes lenni nem. Ha itt volna, mellen
                  ragadnám és megráznám és megmondanám neki: nézzen meg engem, aki majd meggebedek
                  a szenvedéstől, így kell szeretni, híres író úr! De maga kitért a kérdésem elől.
                  Ha finoman, udvariasan és gyengéden megkérdezem, hogy őt jobban szerette-e, mint
                  engem, akkor mit felel?</p>
               <p>Magdolna felpattant és kiegyenesedett.</p>
               <p>- Tudok felelni. Akkor még előttem állott az élet. Most már nem. Tudom, hogy maga
                  az utolsó. Ezért magához kétségbeesve és görcsösen ragaszkodom, amíg lehet. De
                  látom, hogy már nem lehet. Inkább soha ne csókoljon meg többet, semhogy mégegyszer
                  ilyen jelenetnek kitegyem magam. Majd ha észretért, telefonáljon.</p>
               <p>- Elmegy? - hördült fel rémülten a férfi.</p>
               <p>És már elébe ugrott, letérdelt előtte, átkarolta a csípőjét.</p>
               <p>- Magdolna, - nézett fel rá könnyben úszó arccal, - könyörüljön meg rajtam. Ne azt
                  nézze, hogy mit mondok, hanem hogy miért mondom. Majd megbolondulok a
                  féltékenységtől.</p>
               <p>- Kire féltékeny, maga esztelen ember?</p>
               <p>- Nem a multjára. Abba már beletörődtem. Hogy a Detkyé volt, azt már
                  megemésztettem. De a lelkének arra a részére vagyok féltékeny, ahol a Detky emléke
                  lakik. Én magát egészen akarom, különben megbolondulok. Magdolna, sajnáljon meg
                  engem és legyen jó hozzám.</p>
               <p>- Keljen fel, angyalom és üljünk le szépen egymás mellé. Az én lelkemben nincsen
                  semmiféle hely. Én egészen a magáé vagyok. Kicsit sértő is, hogy ezt nem érzi. Azt
                  hittem, hogy ezt éreznie kell. Nyugodjék meg szépen. Őszintén mondom, nincs oka
                  gyötörnie magát.</p>
               <p>- Mikor lett az övé?</p>
               <p>- Mondom, - felelt Magdolna türelmesen, - hogy tizenhat éve.</p>
               <p>- Akkor miért nem várt rám? Már húszéves voltam. Okvetlen találkoztunk volna.</p>
               <p>- Jaj, milyen badarságokat beszél. „Találkoztunk volna.” Miért nem mentem
                  feleségül magához, nem? Mikor én férjhez mentem, drágám, maga hatéves volt. Akkor
                  ment az első elemibe. Ne legyen csacsi, hallgasson rám, és...</p>
               <p>- Meddig tartott a dolog?</p>
               <p>- Egy évig. De most aztán csakugyan elég. Ne kínozzon, kérem. Ebbe az évbe esik
                  bele a fiam halála. Kíméljen meg a további faggatástól. Több kérdésre nem felelek.
                  Magát szeretem, magához jobban ragaszkodom, egész lelkemmel a magáé vagyok, ha ez
                  nem elég magának, akkor többel nem szolgálhatok. Hallgasson rám, ismétlem, és ezt
                  verje ki a fejéből. Akar holnap nálam vacsorázni?</p>
               <p>- Köszönöm szépen. Csak még egyetlenegy kérdést szeretnék tenni...</p>
               <p>- Ki van zárva. Nem is hallgatom meg. Ha nem vágom ketté erőszakkal, sohasem lesz
                  vége. Most hívjon kocsit.</p>
               <p>Kelen kocsit hívott. Aztán odafutott hozzá és átkarolta.</p>
               <p>- Csak egy kérdést, egyetlen egyet...</p>
               <p>- Drága szívem, ez nem megy. Arra az időre én nem akarok emlékezni. Ha szeret,
                  akkor nem faggat tovább. Most csókoljon meg.</p>
               <p>- A kocsi még nem lesz itt.</p>
               <p>- Nem bánom. Majd várok a kapu alatt. Itt maradni veszedelmes. Holnapig számoljon
                  le magával, kérem, mert ez így nem fog menni. Isten áldja meg. Nagyon
                  szeretem.</p>
               <p>A kapu alatt nem kellett várni, a gépkocsi már ott volt. Magdolna csodálkozva
                  érezte, hogy örül valaminek. De nem elég tudatosan. Előbb meg kellett keresnie
                  magában az öröm okát. És rájött: annak örült, hogy Kelen féltékeny. Amíg
                  féltékeny, addig szereti is. A féltékenység erős összekötő kapocs. Vannak
                  asszonyok, akik a lankadni kezdő szerelmet mesteri módon tudják új lángra
                  lobbantani a féltékenység felkeltésével. Ennek a féltékenységnek tehát örülni
                  kell. Valaki, aki kegyetlenebb, még szítani is képes volna, nem törődvén azzal,
                  hogy a férfi szenved tőle: szenvedjen, csak szeressen. De Magdolna fejét rázta
                  erre a gondolatra. Nem, azon nem lenne áldás. A más fájdalmán és kínzásán szerzett
                  boldogság nem lehet igazi boldogság.</p>
               <p>Másnap reggel nagy meglepetésére ugyanazt a választ kapta telefonon, amit előző
                  nap: a mérnök úr nem jól érzi magát, nem szabad felkölteni. Kelen délután kettőkor
                  jelentkezett.</p>
               <p>- Mi ez, - kérdezte Magdolna, - megint lumpolt? Most már meg vagyok döbbenve.</p>
               <p>- Igenis, leittam magam, - felelt az dacosan, - szándékosan.</p>
               <p>- Miért?</p>
               <p>- Azt maga jól tudja. Bizonyos dolgok úgy gyötörnek, hogy azt nem lehet
                  kibírni.</p>
               <p>- Angyalom, könyörgöm magának, ezt ne folytassa. Mit csináljak, hogy
                  megnyugtassam?</p>
               <p>- Nem tudom. Nagyon fáj a fejem, most nem tudok gondolkozni. Pedig estig dolgoznom
                  is kellene. Most ne beszéljünk tovább, mert oly ideges vagyok, hogy majd
                  szétrobbanok. Le fogok menni a patikába a Rákóczi-útra és veszek valami
                  idegcsillapítót. Ne haragudjék rám, hogy így beszélek, de nem tehetek róla.</p>
               <p>- Nem haragszom. Szívből sajnálom. Igyekezzék dolgozni estig. És ha rossz
                  gondolatai támadnak, gondoljon arra, hogy senkihez soha így nem ragaszkodtam, mint
                  magához. Este várom, szívem. Viszontlátásra.</p>
               <p>Magdolna a nyomortanyákra ment ki délelőtt, hogy elfoglalja magát. De szüntelenül
                  Kelenre kellett gondolnia. Eszébe jutott Nymwegen Irma egy megjegyzése, amelyet
                  évekkel azelőtt társaságban ejtett el. Egy másik hölgyhöz intézte szavait. „Csak
                  nagyon fiatallal ne kezdj, - mondta könnyedén, bőséges tapasztalatai alapján, -
                  azok tűrhetetlenül féltékenyek.” A tapasztalatnak igaza van. Ez a Kelen szerelem
                  szempontjából nem harminchatéves, hanem a fele. Új neki ez is, mint a szmoking és
                  a pezsgő. S amilyen gyerekesen tud örülni ezeknek, ugyanolyan gyerekesen szenved
                  a szerelemtől. Jónak kell lenni hozzá, gyengédnek, türelmesnek, elnézőnek, mint a
                  beteg emberrel.</p>
               <p>Este jött. A vacsora azzal telt el, hogy elmondta, mit csinált az éjjel. Otthon
                  vacsorázott, várt tizenegyig, aztán elment az Arizonába. Azt is akarta látni.
                  Emeleti páholyt kapott. Két táncosnő bekopogtatott a magányos vendéghez. Mintegy
                  tévedésből. Hogy, hogy nem, már ott is ültek az asztalnál. Táncolni hívták. De ő
                  nem tudott táncolni. Azok kinevették: Nincsen annál könnyebb. Egyetlen lépést kell
                  megtanulni. A páholyban volt hely, mindjárt tanítani kezdték, hogyan rakja a
                  lábát. Táncolt és ivott. A tánclépés olyan könnyen ment, hogy egy óra múlva már
                  lemerészkedett a terem közepére. Nagy volt a zsúfoltság, ember ember hátán, a
                  leány pedig erősen tartotta és jól vezette. Az ital kellemesen kóválygott a
                  fejében, a zene is ringatta, nagyon jó volt. És aztán még többet ivott, úgy hogy
                  táncolni már nem is merészelt többé. Cigarettázni is megpróbált. Szítta és kifujta
                  a füstöt. Émelyítő volt és kesernyés. De valahogyan jól esett. Aztán teljesen
                  elázva került haza reggel.</p>
               <p>- Tegnap még nem akartam megjegyzést tenni, - mondta Magdolna, - de most már szóvá
                  teszem. Mit üldögél maga a táncosnőkkel? Ugyanazzal a kezével tapogatja őket,
                  amellyel engem megölel? Mit gondol, hogyan esik az nekem?</p>
               <p>- Hála Istennek. Csakhogy magának is valami rosszul esik. De ez még mindig csak az
                  ezredrésze annak, amit én szenvedek.</p>
               <p>Mámi már visszavonult, a beszélgetést nekiereszthették. És kezdődött előlről a
                  tegnapi gyötrelem. Kelen faggatta. Hogyan ismerkedtek meg. Mennyi idő múlva
                  lettek egymáséi. Hol találkoztak. Magdolna vértanúi türelemmel felelgetett. Nem
                  mindig őszintén. Szemérme is nagyon zavarta; a dúlt férfi olyan részletesen
                  faggatta, hogy kénytelen volt nehézkesen, szakadozottan válogatni a szavakat a
                  válasz számára. És egy-egy válasza a panasz olyan áradatát váltotta ki Kelenből,
                  mintha lelkében új és új zsilipek roppantak volna össze. Mikor Magdolna
                  megvallotta, hogy Spanyolországban utazgatott együtt Detkyvel. Kelen felhördült
                  és fejét fogta.</p>
               <p>- Tessék. Itt van. Hát még azt sem adhatja nekem. Az volt az álmom, hogy mikor
                  először utazom külföldre, maga ott lesz velem. Firenzére gondoltam, ahol mindazt
                  megláthatom, amit könyvekből és képekből olyan jól tudok. A Palazzo Pittiben
                  akartam járkálni magával és sétálni az Arno partján, ahol Dante járt. Együtt
                  utazni... milyen gyönyörű gondolat volt. De elvette az örömömet. Ezt már másnak
                  adta. Mondja, hát mit adhat nekem, amit másnak még nem adott? Meg kell ebbe
                  őrülni.</p>
               <p>Kipanaszkodta magát, aztán folytatta a faggatást, hogy egy-egy új válasznál
                  megálljon megint és újra szabadon eressze a kesergés elemi áradatát. Magdolna csak
                  ült, mint a tehetetlen vádlott. Néha szeretett volna kitörni: mi az, hát nem volt
                  neki joga szeretni? S ha joga volt, hogyan kérheti tőle számon elmúlt életét bárki
                  is? De erőt vett magán, a kitörést lenyelte. Tovább felelgetett. Lassan, minden
                  szóra vigyázva, az igazságot szándékosan átszínezve, hogy kevéssé fájjon. Közben
                  lelkiismerete is fellázadt ellene: árulónak érezte magát. Olyan csodálatos órákat
                  élt át annakidején Detkyvel, hogy ezeknek szent voltát most megtagadni nem érezte
                  tisztességes dolognak. De ha már benne volt a szentségtörésben, elszántan
                  folytatta. Darabokra tördelte gyengéden megőrzött emlékeit és darabonként dobálta
                  a régi szerelmet az új szerelem tüzének áldozatul.</p>
               <p>- Rettenetes ez, - hebegte a férfi, arcát a Magdolna ölébe temetve, - azok a
                  rémlátások, azokat nem lehet elviselni. Mindig látom magát annak az embernek a
                  karjában. Ordítani szeretnék, futni valahova, segítségért kiabálni. És sehol sem
                  kaphatok enyhülést, csak itt. Ha így átfogom a derekát és érzem, hogy az enyém.
                  Ilyenkor mintha azt a rémképet elkergettem volna maga mellől. Elvettem a helyét.
                  És az a furcsa, hogy azt a Detkyt én nem is gyűlölöm. Nagyon jó író. Látásból
                  ismerem, szinte azt mondhatnám, hogy szeretem. De meg tudnám ölni. És hiába ölném
                  meg, mert az árnyéka tovább is itt maradna köztünk.</p>
               <p>És hirtelen vadállat gyanánt támadta meg kedvesét, hogy keserűségét, gyötrődését
                  mintegy az ölelés és a csók dühös erejével bosszúlja meg. Nem is ölelés, nem is
                  csók volt ez már, hanem fojtogatás és harapás, amely mintha mindenáron fájdalmat
                  akart volna okozni. És a faggatástól, kínzástól holtfáradtan zuhantak bele mind
                  a ketten az egyesülés csodálatos megsemmisülésébe.</p>
               <p>S ez most már így ment mindig. Már úgy ültek neki az ilyen faggatási óráknak, mint
                  annakidején az angol társalgásoknak és műtörténetnek. Kelen az elmúlt szerelemnek
                  olyan búvára lett, hogy részleteit már következetesebben ismerte, mint Magdolna a
                  maga válaszait. Mert a férfi minden legkisebb kövecskét félretett a mozaikképből,
                  hogy az egészet összerakja. És gyakran rájött, hogy egy-egy apró kövecske hamis.
                  Valahányszor találkoztak, tele volt új kérdésekkel, amelyek hosszú egyeztetési
                  és átgondolási munka eredményei voltak és veszedelmesen a célba találtak. Volt
                  valami, amit Magdolna még mindig rejtegetni igyekezett. Mindent elmondott már,
                  csak az az egyet nem: hogy ő a Detky karjai között ismerte meg tulajdonképpen a
                  szerelmet. Ezt semmi áron nem akarta kivallani, mert érezte, hogy minden vallomása
                  közt ez fogja a férfinak a legnagyobb fájdalmat okozni. De eljött a nap, mikor a
                  faggatás már annyira sarokba szorította, hogy nem volt menekvése. Kelen kérdései
                  úgy körülfogták, úgy bekerítették a titkot, mint kopók a vadat. Fáradt is volt
                  már, és akármennyire sajnálta kedvesét, arra vágyott, hogy ezen is túl legyen.
                  Megvallotta.</p>
               <p>A férfi tombolt a fájdalomtól. Rossz volt nézni, amint - kissé színészkedve is,
                  mint a jelenetet csináló szerelmesek általában - ököllel ütötte a fejét, káromolta
                  a percet, mikor megszületett és fogcsikorgatva mondta a Magdolna szemébe:</p>
               <p>- Gyűlölöm! Soha még senkit így nem gyűlöltem.</p>
               <p>Szeme könnyes volt, egész testében reszketett. Leült a műterem távoli sarkába,
                  fejét két tenyerébe temette és kimerültségében már nem tudott szólni. Némán
                  szenvedett. Magdolna is sokáig ült mozdulatlanul és szótlanul a maga helyén. Mikor
                  azt gondolta, hogy a férfi már lecsillapodott, odament hozzá és kezét a hajára
                  tette. De az lerázta magáról a mozdulatot.</p>
               <p>- Ne érjen hozzám. Menjen el.</p>
               <p>- Nem szeret? - kérdezte Magdolna szelíden.</p>
               <p>- Éppen az a baj. Azért gyűlölöm.</p>
               <p>- Majd megnyugszik, szívem. Én most kocsit hívok.</p>
               <p>Indult a telefonhoz. De félúton sem volt még, mikor Kelen felpattant és utólérte.
                  Visszafordította, átkarolta. Olyan erősen, hogy majdnem elestek mind a ketten. A
                  férfi olyan benyomást tett, mint az elmebeteg. Eszeveszetten ölelte, csókolta.
                  Magdolna ingadozva kapkodott hátra félkarjával, hogy valami széktámlába
                  belekapaszkodhassék. Aztán már azzal sem törődött, ha elesnek. Gondolat és
                  felelősség nélkül adta át magát a fenevad-szerű támadásnak. Az emberi lélek
                  különös berendezése folytán a férfi vágya ekkor lobbant az őrület magasságába,
                  mikor a legnagyobb fájdalmat kapta szerelmétől. S úgy olvadtak össze, mintha
                  egymás kínzása, marcangolása nem egy párrá, hanem egyetlen lénnyé tette volna
                  őket.</p>
               <p>A következő napokban mind a ketten túlfáradtak voltak ahhoz, hogy a kimerített
                  kérdéshez nyúljanak. Kelen ugyan még szóvá tette fájdalmát egy-két megjegyzéssel,
                  de nagyobb izgalom nélkül. Ha együtt voltak, felületes dolgokról beszélgettek,
                  vagy a férfi munkájáról. Társaságba is mentek egyszer-kétszer együtt, de Kelen már
                  egymagában is eljárt ide-oda. Moziba ment Thoroczkayékkal. Aztán felfedezte a
                  Hullámfürdőt, ahova Magdolna nem szeretett járni. De ő annál inkább. Lelkesen
                  magyarázta a kép szépségét, az érdekes közönséget. Ismerősei is voltak már, az
                  öreg Clary gróf a hivatalból jövet minden délben ott ebédelt aludttejet.
                  Lassanként Kelen napirendjében nélkülözhetetlen lett a Hullámfürdő. Magdolna a
                  szigetre járt ugyanolyan rendszeresen. Igy legalább nem mutatkozott folytonos
                  kettesben kedvesével.</p>
               <p>Június végefelé jártak már. A nyaralásról lehetett volna gondolkozni. De Kelent a
                  hercegi kert építése Pesthez kötötte. Magdolna elhatározta, hogy az idén nem
                  nyaral. Az évenkénti Tamásit ugyan nehezen nélkülözte, de kedvesét még jobban
                  nélkülözte volna. Egyetlen napot sem volt hajlandó odaadni már a gyorsan futó
                  időből. Különösen most, amikor Kelen már kezdett egészen megnyugodni. Már vidám
                  órái is akadtak társalgás közben, tekintetéből eltünt a tragikus vonás, könnyed
                  lett és gyakran mulatságos. És mint udvarló, nagyon jól viselte magát, figyelmes
                  volt változatlanul. Csak kevesebbet ért rá. Délutánjaik egészen elmaradtak. Az
                  esti találkozások sűrűsége is megcsappant. Kelen elég gyakran volt együtt új
                  szerzetű barátaival, akik között már akadtak Magdolna számára ismeretlenek is,
                  például bizonyos két Orczy báró, akikkel ő sohasem találkozott. Kelen valahol
                  megismerkedett velük és tele volt róluk szóló történetekkel. Valósággal beléjök
                  szeretett. Gyakran ment velök mulatóhelyekre. És Magdolna gyakran kapta a reggeli
                  telefonkor azt a választ, hogy a mérnök urat nem szabad felkölteni. Türelmesen
                  hagyta aludni ilyenkor. Hadd élje világát. Csak az aggasztotta, hogy a férfi
                  erősen költekezik. Ezt szóvá is tette. Kelen bűnbánóan bólogatott és megvallotta,
                  hogy tele van adóssággal. De nagy baj nincs, mert a hercegi honoráriumból mindent
                  kifizethet. És majd új munkát is ad az Isten. Máris van kilátás egy ötszobás
                  lakásberendezésre. Az Orczy-fiúk egy rokona novemberben megy férjhez és Pesten fog
                  lakni.</p>
               <p>- Csak vigyázzon, angyalom. Gondolja meg, hogy most indul a pályája. Most kell
                  legjobban vigyázni. És ne menjen rögtön, ha mulatni hívják.</p>
               <p>- Itt a baj, - mosolygott Kelen, - kutya rossz természetem van. Nem tudok nemet
                  mondani.</p>
               <p>- Az nem nagyon biztató rám nézve, - mondta Magdolna, maga is mosolyogva, de nem
                  olyan könnyedén, - mert mi lesz, ha egy szép asszony kinyújtja a kezét magáért?
                  Annak sem tud majd nemet mondani?</p>
               <p>- Elszaladok előle, - nevetett Kelen és kezét a Magdolna kezére tette.</p>
               <p>Történt, hogy Webscottnénak amerikai vendége érkezett: volt férjének egy
                  kivándorolt fivére, aki reumája miatt Cincinnatiból nem restelt eljönni a híres
                  budapesti gyógyvizekhez. Webscottné vacsorát adott a Kis Royalban. Meghívta a
                  Mikesék baráti körét. Meghívta Magdolnát is, Kelent is. Mikor ott üldögéltek a
                  kavicsos kertben és nyugodtan, derűsen trécseltek, Magdolna egyszerre elsáppadt. A
                  bejárat felől Detky Pál közeledett a szomszéd asztalhoz, társasággal. Nem múlt el
                  nyomtalanul az idő felette. Erősen elhízott, járása nehézkes lett, haja kihullott.
                  Magdolna ijedten nézett Kelenre. Az is látta Detkyt bejönni. De nyugodt maradt.
                  Detky most már odaért az asztalhoz, felfedezte az ismerősöket és meghajlással
                  köszönt. Magdolna alig mert visszabólintani. Rettegett a jelenettől, amely be fog
                  következni, ha kedvesével kettesben marad. Az amerikai megkérdezte, hogy ki az
                  az úr, aki köszönt.</p>
               <p>- Híres író, - felelte azonnal Kelen, mindenkit megelőzve, - talán ön is látta azt
                  a darabját, amelyet Amerikában is játszottak. Kolumbuszról szól. Nagy sikere is
                  volt.</p>
               <p>- Hogyne láttam volna. A Broadwayn. Ez az úr írta? Érdekes.</p>
               <p>A társalgás elfogulatlanul folyt tovább. De Magdolna még mindig rettegett.
                  Nemsokára megeredt az eső. Gyorsan kapkodni kellett és fedél alá vonulni a másik
                  asztalhoz. A jövés-menésben Kelen alkalmat talált, hogy odasúgja észrevétlen:</p>
               <p>- Nincs semmi baj. Nagyon szeretem.</p>
               <p>Jókedvűen ült le az új asztalhoz. Az amerikai folytatta azt a humoros történetet,
                  amelyet még kint a kertben kezdett el. Most befejezte. Mindenki nevetett. Magdolna
                  Kelent figyelte. Az széles jókedvvel, szabadon, gondtalanul vett részt az
                  általános kacagásban.</p>
               
            </div>
            <div type="chapter">
               <head>
                VII.
               </head>
               <p>A posta gyászjelentést hozott: Rozsály Feri sógora, a mérnök, meghalt. Nyiry
                  tábornok fiát Magdolna nem ismerte, sohasem találkozott vele, de miután azonnal
                  táviratozott Feriéknek, illendőségből még azt is elhatározta, hogy elmegy a
                  temetésre. Tulajdonképpen ennek az embernek a révén ismerte meg Kelent. Mikor
                  arravaló ruhát keresett szekrényeiben, kivett egy sötétet, de könnyűt, amely
                  tavasz óta nem volt rajta. És ijedten állapította meg, hogy a ruhát nem tudja
                  bekapcsolni. Jó két ujjnyi hely tátongott üresen a két kapocs között. Ennyit
                  hízott tavasz óta. Tulajdonképpen már eddig is baja volt ezzel öltözködés közben,
                  de nyárára mindent újonnan csináltatott az idén, fehérneműjén pedig nem
                  mutatkozott meg annyira a különbség. Most azonban szemébe kellett nézni a
                  kérdésnek. Menthetetlenül az elhízás útjára lépett.</p>
               <p>Soha eddig termete vonalai nem okoztak neki gondot. Telt alakot adott neki a
                  természet, de a hízásra nem hajlamosat. Mindig kedve szerint étkezett, ami jól
                  esett neki, azt nem tagadta meg magától. Mérleg egyáltalában nem is volt a
                  fürdőszobájában. Meg sem mérhette most magát. Alig várta, hogy kijusson a szigeti
                  szabad fürdőbe. A mérleg előtt gyáván tétovázott. Félt attól a számtól, amelyet a
                  gép mutatni fog. Mindig hetvenkét kilónak tudta magát, amit százhatvannyolc
                  centiméteres magasságához képest szabályszerűnek tarthatott. De végül rálépett a
                  mérlegre s a mutatót aggódó tekintetével szerette volna visszatartani. De az nem
                  törődött a tekintettel és megállott a hetvenhetes számon. Öt kiló tavasz óta.
                  Borzasztó.</p>
               <p>Délután orvoshoz ment. Előadta panaszát.</p>
               <p>- Csak azt ne mondja, doktor úr, hogy „ebben a korban”. Ez a kifejezés már kezd
                  idegessé tenni.</p>
               <p>- Jó, hogy szólt, méltóságos asszony, mert csakugyan azt mondtam volna. Nem olyan
                  nagy a baj. Tessék sportolni, nagyokat sétálni és a táplálkozást pontosan
                  felírom.</p>
               <p>- Kérem, én mindennap úszom. Sokat járok gyalog, ha olyan utam van, hogy gyalog
                  mehetek. És sohasem voltam nagyétű. Nekem gyökeres gyógymódra volna szükségem. Ami
                  napok alatt segít. Hallottam valami injekciókról...</p>
               <p>- Nem, nem, arról szó sem lehet. Azok a pajzsmirigy-készítmények életveszélyesek.
                  Ki van zárva. Tessék csak a lassú, fáradságos, de egészséges módnál maradni. Arra
                  is figyelmeztetem a méltóságos asszonyt, hogy az erőltetett fogyás öregít.
                  Petyhüdt lesz a bőre, a szeme karikákat kap...</p>
               <p>- Jaj, szörnyű, ne is mondja. És vannak valami pirulák, azt sem lehet?</p>
               <p>- Nem. A leghatározottabban nem. Nagyon megkérem, hogy ha bármiféle pancsot
                  ajánlanak hölgyismerősei, látatlanul utasítsa vissza. A legtöbb, amibe
                  belemehetek, a karlsbadi kúra. De az arca azt is megsínyli.</p>
               <p>- Isten őrizz. Hát akkor szót fogadok. Tessék felírni, mit egyem és mennyit.</p>
               <p>Igen hosszú litániát írt fel az orvos. Mintha hosszú számlát írt volna. Az egyes
                  ételek mellett ott volt a kalóriaszám. És ott volt az is, hogy naponta mennyi
                  kalóriát szabad összesen magához vennie. Gondokba merülten ment el az orvostól.
                  Gyalog. Útközben még megállt fürdőszobába való mérleget vásárolni. Azt
                  hazaküldette. Az alagútnál nem balra fordult a siklóhoz, hanem jobbra a Várhegy
                  oldalának, hogy felkapaszkodjék a kanyargó gyalogösvényen. Rekkenő hőség
                  tikkasztotta, de ő most örült annak, hogy az időjárás is így megkínozza. Az is
                  megér egy-két dekát.</p>
               <p>Otthon maga elé állította Mámit és elmagyarázta neki, amit táplálkozás dolgában az
                  orvos mondott. Mámi egyik megdöbbenésből a másikba esett. Nem is akart a fejébe
                  menni az egész. Hogyan lehet azt elképzelni, hogy nem rántják be a főzeléket? Itt
                  a világ vége. Hallgatta, hallgatta, aztán kitört.</p>
               <p>- Mán pedig, báróné lelkem, én így nem tudok főzni. Több, mint ötven esztendeje
                  főzök, ahogy tudok, s mostan tanuljak újat?</p>
               <p>- Nincs vita, Mámi, ennek így muszáj lenni.</p>
               <p>És magyarázta tovább. Mire végigmondta, Mámi némán sarkon fordult és kiment.
                  Magdolna pár perc mulva kinézett utána. Ott ült a vénasszony a konyhaszéken és
                  sírdogált magában. A vígasztaló vállütögetésre nagyot szipogott.</p>
               <p>- Hej, be meglátogatott engem a jó Isten.</p>
               <p>És sírdogált tovább. A sors vén korára elvette egyetlen igazi örömét. Nem
                  főzhetett tovább kedvére. Magdolna szívből megsajnálta. Rosszkedvűen ment vissza a
                  szobájába. Baj és gond és szomorúság, amerre néz maga körül. De szólt a telefon.
                  Meghallotta a Kelen hangját. És egyszerre jó volt minden, egy szempillantás alatt
                  rendbejött az egész világ. S mikor letette a kagylót, még erősebben érezte, hogy
                  minden áldozat és fáradság árán szépnek kell maradnia. Ha az egészségébe kerülne,
                  akkor is. Ameddig lehet. Mert aztán már úgy sem fontos sem egészség, sem szépség,
                  maga az élet sem.</p>
               <p>Egy szombaton reggel azt a választ kapta a szobalánytól, hogy a mérnök úr
                  elutazott. Nem hitt a fülének. Hiszen tegnap este együtt vacsoráztak, a vendég
                  remekbe készült erdélyi fatányérost kapott, ő csak aludttejet evett. Tizenegykor
                  váltak el. Utazásról szó sem volt.</p>
               <p>- Hova utazott a mérnök úr?</p>
               <p>- A Balatonhoz ment. Engem nem is költött fel éjszaka, maga pakolt be. Cédulát
                  hagyott itthon.</p>
               <p>- Azt nem írta ki, hogy mennyi időre ment?</p>
               <p>- Nem.</p>
               <p>Magdolna hallgatott egy darabig. Tanácstalanul tartotta kezében a hallgatót.</p>
               <p>- Jó, köszönöm, - mondta végül.</p>
               <p>Elképedve nézett maga elé. Sehogysem tudott magyarázatot találni erre az
                  érthetetlen elutazásra. Még csak találgatni sem tudott semmit. Rosszkedvűen,
                  zavartan itta a reggelre előírt üres teát. S a kétszersültet is inkább szerette
                  volna eldobni. Hogyan lehetett így elutaznia minden értesítés nélkül? Az egész
                  dolog képtelenségnek tetszik.</p>
               <p>Tíz órakor jött a posta. Levél Kelentől. Kutyafuttában írott sorok, hebehurgya
                  sietségű írás.</p>
               <p>
                  <hi rend="italic">Drága Magdolna! Hazajövet találkoztam az Orczy-fiúkkal. Magukkal
                     hívtak weekendre a Balatonhoz. Autóval megyünk. Valószínűleg Siófokon
                     állapodunk meg. Hétfőre hazajövök. Gondoljon rám.</hi>
               </p>
               <p>
                  <hi rend="italic">K. J.</hi>
               </p>
               <p>Tehát hazamenet találkozott az Orczy-fiúkkal. Nyilván nem az utcán. Tehát valahova
                  betért még. Kétségkívül találkája volt velük. Azért is ment el olyan korán, máskor
                  fél tizenkettőig, éjfélig szokott maradni. De erről a találkáról nem szólt semmit.
                  S hogy elhallgatta, felér egy jókora hazugsággal. Az pedig, hogy kedvese karjai
                  közül még elment csatangolni az éjszakába, nagyon gyengédtelen dolognak tünt fel
                  Magdolna előtt. Az ilyesmit nem a szeretett asszony, hanem maga a szerelem iránt
                  való tiszteletlenségnek lehet nevezni. Nagyon keserűt érzett Magdolna. Mintha
                  durva szóval megsértették volna.</p>
               <p>Hétfőn reggel szándékosan nem telefonált. A reggeli posta képeslapot hozott. A
                  képeslap egy siófoki mulatóhely belsejét ábrázolta, rossz nyomással, elkent
                  nyomdafestékkel. Amilyenek ezek a helyiségben kapható reklám-levelezőlapok szoktak
                  lenni. A címoldal bal felén ez a szöveg: „Kezeit csókolja Kelen Jenő”. És még két
                  ismeretlen, kibetűzhetetlen aláírás. De lehetett mind a kettőt Orczynak
                  olvasni.</p>
               <p>Nem telefonozott kedden sem. Most már meg akarta várni, hogy ha ő nem szól, mikor
                  fog szólni a másik. Az déltájban jelentkezett.</p>
               <p>- Halló, - mondta vidáman, - vártam reggel a telefonját, de nem hívott fel. Hogy
                  van?</p>
               <p>- Köszönöm, jól. Mikor érkezett?</p>
               <p>- Az éjjel. Remek út volt. Néhol százas tempóval jöttünk. Most a Hullámból
                  beszélek. Nagyszerű volt Siófokon, de még jobb itthon lenni. Mikor látom?</p>
               <p>- Ha látni akar, akkor járkálhatunk egyet vacsora után a bástyán. Találkozhatunk
                  pont kilenckor a Mátyás-templom előtt. Megfelel az magának?</p>
               <p>- Kilenc? Nem lehetne korábban? Tíz órás moziba szeretnék menni.</p>
               <p>- De lehet korábban. Csakhogy akkor nem marad ideje vacsorázni.</p>
               <p>- Ehetem valami keveset nyolckor. Fél kilenckor találkozhatunk és sétálhatunk egy
                  jó órát. Helyes? Kitünő lesz. Nagyon örülök az ötletnek. Most búcsúznom kell, mert
                  várják a telefont.</p>
               <p>Magdolna ott volt percre pontosan. A férfi taxival érkezett és jó tíz percet
                  késett.</p>
               <p>- Alázatosan bocsánatot kérek, - mondta vidáman, - roppant sajnálom, hogy
                  elkéstem. Régóta vár?</p>
               <p>- Itt voltam pontosan. Meg szeretném kérni, hogy utcán ne várasson. Ha otthon
                  várat, az sem kellemes, de legalább nem kell ácsorogni és idegeskedni, hogy
                  végigmérik és megszólítják az embert.</p>
               <p>- Azon ne csodálkozzék, - felelt Kelen a vidám hang megtartásával, - kit
                  szólítsanak meg Pesten, ha magát nem? Azt hiszem, maga életében most a
                  legszebb.</p>
               <p>Elindultak a Szentháromság-utcának. Magdolna sértettsége azonnal jókorát enyhült a
                  bóktól. De még maradt benne sérelem elég. Ahogy a bástyára értek, el is
                  kezdte.</p>
               <p>- Drágám, többrendbeli kérésem volna magához.</p>
               <p>- Parancsoljon.</p>
               <p>- Hát várjunk csak, melyikkel kezdjem. Igen. Szeretném, ha olyankor, mikor nálam
                  vacsorázik, utána egyenesen hazamenne. Mindjárt megmagyarázom, hogy miért. Ha az
                  én ölelésemnek az emlékét hazaviszi, az a tudat engem boldoggá tesz. Az az
                  érzésem, hogy egy darab belőlem magával ment haza. De ha az én emlékemet lokálokba
                  viszi, az nem tesz boldoggá. Ezt meg kell értenie. Másképpen is meg tudom
                  magyarázni, ha nem érti. Magának, remélem, nem olyan jelentéktelen csekélység,
                  hogy a magáé vagyok. Ha egy olyan este után, mint a pénteki volt, elmegy tőlem,
                  akkor úgy képzelem, még jó darabig benne él azoknak az óráknak a varázsában. Mint
                  én. De öttől hatig Zserbó, hattól nyolcig mozi, fél kilenctől tizenegyig Magdolna,
                  tizenegytől pedig lokál, ez engem megaláz. Igazat ad nekem?</p>
               <p>- Kérem, ha így fogalmazza, igaza van. De ez kivételes eset volt. Ugyanis...</p>
               <p>- Bocsánat, ehhez még tartozik valami. Maga, mikor nálam volt, tudta, hogy még el
                  kell mennie a barátaival. De ezt elhallgatta. Megkérem, hogy ezt ne tegye
                  máskor.</p>
               <p>- Azért hallgattam el, mert nem akartam, hogy rosszul essék. Innen is láthatja,
                  mennyire igazat adok abban, amit az előbb kifejtett. Ismétlem, hogy ez kivételes
                  eset volt. Mindjárt meg is magyarázom.</p>
               <p>- Nem, ne magyarázza. Joga van elmenni a barátaival akármikor és akárhová. Abba én
                  nem beszélek bele. Örülök, ha jól érzi magát. De engem ne osszon be
                  programpontnak. És ne hallgasson el semmit előttem, még akkor sem, ha nekem
                  rosszul esik. Még rosszabbul esik, hogy elhallgatja.</p>
               <p>- Kérem. Ezentúl így lesz. Van még?</p>
               <p>- Van. Megkérem magát, hogy ha társaságban van, különösen mulatóhelyen, ne írjon
                  nekem képeslapot. Akikkel ül, azoknak nem muszáj értesülniük arról, hogy maga siet
                  nekem képeslapot írni. Miért beszéltetni erről az embereket? Tudja jól, milyen
                  súlyt vetek arra, hogy rólam senki ne pletykázzon. Egy ilyen képeslap majdnem úgy
                  fest mint figyelmeztetés az asztaltársaknak: vegyék tudomásul, hogy maga
                  foglalkozik Meszlényi bárónéval.</p>
               <p>- Én csak figyelmes akartam lenni...</p>
               <p>- A figyelmet köszönöm. De ne csinálja tapintatlanul, akkor még jobban meg fogom
                  köszönni. Aztán...</p>
               <p>- Még mindig van?</p>
               <p>- Van. Ha máskor elutazik, intézze úgy, hogy én azt ne a szobalánytól tudjam meg.
                  A levél későn jött. Tudhatta, hogy reggel felhívom. Mikor azt hallottam, hogy
                  elutazott, úgy éreztem, mintha megfricskázták volna az orromat. Kevesebb
                  fáradsággal diktálhatott volna a telefonba táviratot is...</p>
               <p>- Hogy hajnalban felzavarják?</p>
               <p>- ...„nappal kézbesítendő” jelzéssel. Aztán...</p>
               <p>- Szent Isten, még mindig van?</p>
               <p>- Ez az utolsó, ha nem únja hallgatni. Ne vegye természetesnek, hogy én minden
                  reggel telefonálok. Ez nem természetes. Ezt a magam kedvéért teszem, mert a maga
                  hangjával akarom kezdeni a napot. De ez nem jár magának. Ma nem hívtam fel s erre
                  maga, aki vidékről érkezett, nem tartotta szükségesnek jelentkezni, hogy az éjjel
                  megjött.</p>
               <p>- Belátom. De ne haragudjék, annyi mindenféle telefonom volt... Máskor
                  figyelmesebb leszek. De most már nincs több?</p>
               <p>- Nincs. És reméljük, hogy hosszú-hosszú ideig nem is lesz.</p>
               <p>- Tanár úr, kérem, - tréfált Kelen, - én igyekezni fogok.</p>
               <p>- Már az is boldoggá tesz, ha a szándékot látom.</p>
               <p>Kelen az óráját nézte.</p>
               <p>- Ne késsék el miattam.</p>
               <p>- Ó még ráérek. És a jegyek már megvannak. Nagy páholyt vettem, az sem baj, ha
                  elkésem.</p>
               <p>- Nagy páholyt? Drágám, muszáj megszidnom, hogy így szórja a pénzt. Minek három
                  embernek nagy páholy?</p>
               <p>- Nem hárman vagyunk, - felelt Kelen tétován, - az Orczy-fiúk két barátnője is
                  velünk van.</p>
               <p>- Úgy. Azokkal voltak Siófokon is persze.</p>
               <p>- Igen.</p>
               <p>Magdolna küzdött magával, de nem bírta sokáig. Szemén a könny, ajkán a szó
                  visszatarthatatlanul kibuggyant.</p>
               <p>- Szóval pénteken este tőlem, az én karjaim közül, szaladt a két kis barátnőhöz.
                  Azokkal csapott weekendet. Azok mellől írt nekem képeslapot. Még szép, hogy
                  azokkal is alá nem íratta. Mikor megérkezett, nem jelentkezett. És mikor
                  gondolhatta, mennyire várom, már előre elfoglalta az estéjét a két kis barátnővel.
                  A két kis barátnő miatt tologat engem kilencről fél kilencre és hagy az utcán egy
                  negyedóráig ácsorogni. S amikor hatvan percet méltóztatik kegyesen ajándékozni
                  négy nap után, akkor az órát nézi. Vegye tudomásul, hogy mélyen megsértett. Most
                  ajánlatos lesz néhány napig nem beszélnünk és nem találkoznunk, amíg ezt
                  megemésztem magamban. Most menjen, mert elkésik. Isten áldja meg.</p>
               <p>Könnyes arccal sarkon fordult és elindult visszafelé.</p>
               <p>- Magdolna, - hallotta az állva maradt férfi hangját, - ne okoskodjék.</p>
               <p>De ő csak ment gyors léptekkel, amelyeket keménnyé tett az indulat. Alig tett tíz
                  lépést, már megbánta. Remélte, hogy a férfi utána siet és utóléri. Ebben a
                  reményben kissé lassított is. Hallotta, amint a lépések elindultak utána. De
                  meglassúdtak azok is és egyszerre elhallgattak. Neki pedig mennie kellett azon az
                  úton, amelynek hirtelen felindulásában nekivágott. Egy mellékutcán befordult és
                  megállt. A sarok mellől óvatosan visszalesett. A férfi már nem volt sehol. Ekkor
                  sietve igyekezett haza. Hátha a férfi útközben valami utcai állomásról sebtiben
                  felhívja, hogy egy-két szóval magyarázkodjék. De otthon a telefon csökönyösen néma
                  maradt. Tíz óra lett, Kelen nem hívta fel. Akkor arra gondolt, hogy majd felhívja,
                  ha a moziból hazament. Megvárta az éjfelet. Várt háromnegyed egyig. A telefon nem
                  szólt. Akkor elhatározta, hogy most már nem vár tovább. De elaludni nem tudott.
                  Hajnalig. Hárman voltak ébren, ő, a kis asztalon ketyegő óra és a
                  boldogtalanság.</p>
               <p>A keserves várakozás napjai következtek. Éppen olyan időben, mikor nem volt
                  együttes meghívásuk. Elméjét erőltetve igyekezett visszaemlékezni a szavakra,
                  amelyek a bástyán kitörtek belőle. „Ajánlatos lesz nem beszélnünk és nem
                  találkoznunk pár napig, amíg ezt meg nem emésztem.” Vagy talán úgy mondta, hogy
                  „néhány napig”. Hány napnak gondolhatja ezt Kelen? Három-négy napnak. De
                  gondolhatja egy hétnek is. És ki fog előbb jelentkezni a másiknál? Kinek a dolga
                  ez? „Az én dolgom, az enyém!” - érvelt hevesen és azonnal. Sietett bizonygatni
                  önmaga előtt, hogy csak ő döntheti el, mikor emésztette meg a bántalmakat, tehát
                  természetes, hogy a férfinak várnia kell, amíg ő felhívja. Elhatározta tehát, hogy
                  vár egy hétig, akkor ő fog jelentkezni. Ha a férfi hamarabb és önmagától
                  jelentkezik, az külön nagy öröm lenne.</p>
               <p>De már másnap alkudozni kezdett magával. Egész napja üres volt, a fogyókúra miatt
                  állandóan kellemetlen éhséget érzett s ez idegessé tette. Nem találta helyét.
                  Megdöbbenve látta, mennyire beleforrt életébe ez az ember, mennyire nincs ezen az
                  érzésen kivül senkije és semmije. Úgy gondolta, hogy egy hét nagyon sok lesz.
                  Bizonyára a férfi is nagyon vágyódik utána, de nem mer telefonálni. Bőven elég
                  lesz, öt-hat nap is. Vagy mondjuk: négy-öt nap. Így múlt el a szerda és a
                  csütörtök. Pénteken pánikszerűen ötlött eszébe az a lehetőség, hogy Kelen dacból
                  megint elmegy hétvégi kirándulásra a Balatonhoz. És megint csak keddre jön haza.
                  Még küzdött magával. Még elment hazulról, hogy a telefon ne legyen a keze ügyében.
                  Nagyot gyalogolt. Lement a városba. Lépései ellenállhatatlanul vitték a
                  Nagydiófa-utca felé. Elment a ház előtt. Az a balga remény élt benne, hogy talán
                  véletlenül találkoznak. De ez nem következett be. A Vas-utcán keresztül átvágott a
                  Sándor-utcába, hogy elmenjen a Liesl hercegnőék kapuja előtt. A kapu csukva volt
                  és Kelent nem látta sehol. Tizenegyre járt az idő. Az bizonyosan most készülődik a
                  Hullám-fürdőbe. Gyorsan üzletet keresett a Múzeum vidékén, ahonnan telefonálhat.
                  Bement és felhívta. Az ő hangja jelentkezett.</p>
               <p>- Jó reggelt, - mondta Magdolna, - én vagyok.</p>
               <p>- Kezeit csókolom, - felelt a jókedvű hang, - szabad ezt a felhívást úgy
                  értelmeznem, hogy szent a béke?</p>
               <p>- Haragudnom kellene, de nem tudok. Felejtsük el mind a ketten az egészet. És
                  ezentúl legyen jobb hozzám.</p>
               <p>- Mindent el fogok követni. Egyelőre nagy ujságot mondok, amely kissé engem
                  igazol. Megkaptam az Orczy-rokontól a megbízást. Bizonyos Magyary nevű kúriai bíró
                  leánya az, aki férjhez megy. Pénz bőven. Keresek vagy két-háromezer pengőt.</p>
               <p>- Jaj de örülök. Mikor mondja ezt el részletesen?</p>
               <p>- Ha lehet, akkor már ma este. Szabad vagyok. Megjegyzem, ha maga nem szól, én ma
                  magamtól telefonáltam volna. Semmi értelme az ilyen izéknek. Este jöhetek?</p>
               <p>- Nagyon várom. Szeret?</p>
               <p>- Persze, hogy szeretem. Viszontlátásra. Régebben Kelen nem azt felelte: „Persze,
                  hogy szeretem”. Olyan kedvesen tudta mondani: „Nagyon-nagyon”. De nem kell mindig
                  csomót keresni a kákán. Egy szerelem sem maradhat örökké fiatal. Megcsillapodik,
                  elbizalmasodik, baráti színezete több lesz, lírai színe kevesebb. Ez természetes
                  fejlődése a dolognak. Védte Magdolna, védte, amennyire bírta. És megkönnyebbült
                  szívdobogással várta az estét. Otthon megmérte magát. Másfél kilót fogyott. Ezzel
                  a tempóval nemsokára visszaérkezhetik eredeti súlyához. Nincs semmi baj,
                  lidércnyomás volt minden, kedvese a Detky nevet már ki sem ejti, következik a
                  békés, kedves boldogság. Addig, amíg tart. Csak még két évet adj, édes
                  Istenem...</p>
               <p>Az esti látogató csak úgy csapongott a jókedvtől. Ismét hozott valami apróságot.
                  Utóbbi időben már elhagyogatta ezt a szokását, de most nem mulasztotta el. Kis
                  bokrétát kemény papírból, piros nefelejts volt benne és kék rózsa.</p>
               <p>- Mi ez az Istenért, - nevette el magát Magdolna.</p>
               <p>- Rákóczi-úti boltban láttam. Olyan jót mulattam ezen a bárgyú ízléstelenségen,
                  hogy azonnal bementem és megvettem. Hadd mulasson maga is. Most már nevetett
                  rajta, mindjárt el is dobhatja.</p>
               <p>- Dehogy dobom. Elteszem a gyüjteménybe.</p>
               <p>- Van valami gyüjteménye?</p>
               <p>- Van bizony. Külön skatulyát vettem neki.</p>
               <p>Kis dobozt húzott elő, maga elé tette és kinyitotta. Tele volt az értéktelen
                  lim-lommal, száradt rózsaszirommal, szerencsekrajcárral, üveggolyóval, sárga
                  bársonycsirkével, mindenféle kacattal.</p>
               <p>- Ezt mind magától kaptam. Néha előveszem és darabonként kirakom és igyekszem
                  visszaemlékezni, hogy melyik darabot milyen alkalommal kaptam, maga akkor mit
                  mondott, milyen emlékek fűződnek hozzá...</p>
               <p>- Igazán kedves, - mondta a férfi felületesen.</p>
               <p>Magdolna éppen készült kirakni az egyes darabokat. Szerette volna megmutatni,
                  mennyire emlékszik szerelmük eddigi történetének minden részletére, szerette volna
                  a férfit is belevinni emlékeik hangulatába, mintegy azt remélve, hogy ezzel
                  megerősíti és elmélyíti érzéseit. De mozdulata félúton megakadt. Kelen már nem
                  figyelt a gyüjteményre.</p>
               <p>- Azt akarom újságolni, hogy megint elutazom. De csak egy-két napra.</p>
               <p>- Utazik? Hová?</p>
               <p>- Van ezeknek az Orczy-fiúknak egy kastélyuk Szabadrékáson. Maga a kastély le van
                  zárva, a birtokon zárgondnok ül. Magyaráztak ők nekem mindenfélét, hogy valami
                  védettséget nem tudtak fenntartani, meg dollárkölcsön, meg mindenféle, de ezeket
                  én nem nagyon értem. Az a lényeg, hogy abban a kastélyban, mint ők mondják, sok a
                  szép régi bútor. Azokat akarom megnézni. Esetleg sokat bele lehet kombinálni a
                  Magyary-féle berendezésbe.</p>
               <p>- Várjon csak. Ha ott zárgondnok ül, akkor azokhoz a bútorokhoz aligha lehet
                  nyúlni.</p>
               <p>- Igen, de az Orczy-fiúk azt mondják, hogy tudnak valamit csinálni a
                  zárgondnokkal.</p>
               <p>- Drágám, - szólt Magdolna élénk aggodalommal, - nagyon vigyázzon. Ezek az
                  Orczy-fiúk, akiket én nem ismerek, úgylátszik, olyan lumpok, mint a mai
                  arisztokrata fiatalság egy része. Amelyik táncosnőkkel dorbézol bárokban és
                  autógázolási botrányai vannak. Sajnos, csak ezekről hallani, csak ezek vannak szem
                  előtt. Azokról, akik komolyan megfogják a dolog végét, nem hallani semmit, mert
                  azok szorgalmasan a munkájok után néznek. Ezek a lokál-mágnások, ezek nagyon rossz
                  fajta. Már rég akarom mondani, hogy ne keveredjék túlságosan közéjük. Csak az
                  egészségét teszi tönkre és adósságokba keveredik. Ezek mindenből pénzt akarnak
                  csinálni, hogy költekezhessenek. Semmi esetre ne menjen bele semmiféle
                  bútor-manipulációba, mielőtt ügyvéddel nem beszélt.</p>
               <p>- Köszönöm a tanácsot, - felelt Kelen kissé türelmetlenül, - majd megkérdezek
                  valakit. De a felelősség nem az enyém. Én jó bútort látok, ajánlani fogom a
                  rendelőnek, a többi nem az én dolgom. Szóval lemegyünk kocsival Szabadrékásra.
                  Képzelje, olyan ágyban fogok aludni, amelyben Ferenc József is aludt egyszer
                  hadgyakorlatkor. Leviszem a rajzholmimat, dolgozni fogok. A parkban tó van, ott
                  fürdünk.</p>
               <p>- Hányan lesznek? - kérdezte Magdolna habozva.</p>
               <p>- Ezúttal hárman, - nevetett Kelen, - a barátnők nem jönnek. Két napig akarok
                  maradni. De most nem csinálok hibát, majd meglátja. Ezennel bejelentem, hogy
                  utazom. Innen egyenesen haza fogok menni ma este. Szabadrékásról nem írok
                  képeslapot. És mikor megérkezem, azonnal szólok. Sőt még valamit elhatároztam.
                  Ezentúl reggelenként nem fogom várni a telefonját, hanem én hívom fel, hogy jó
                  reggelt kívánjak. Láthatja, mennyire tele vagyok igyekezettel.</p>
               <p>- Látom. És nagyon jól esik.</p>
               <p>- És tudja, az is eszembe jutott, hogy az én sok dolgommal és meghívásommal is
                  rendet kellene csinálni. Ezt úgy gondolom, hogy ki kellene választani két napot,
                  és ezeken a napokon nem fogadnék el semmiféle meghívást, hogy együtt lehessünk. Ma
                  van péntek. Tehát kedden és pénteken, ha ez megfelel magának. Általában helyesli
                  ezt a gondolatot?</p>
               <p>- Ahogy magának jó, angyalom. Én a maga számára mindig ráérek.</p>
               <p>Mámi jelentette, hogy kész a tálalással.</p>
               <p>- Sajnos, gyenge vacsorát kap, - mondta Magdolna rögtön, - péntek van, mi
                  megtartjuk a konyhán a bőjti napot.</p>
               <p>Kelen arcán hirtelen a kedvetlenség fellege futott keresztül. De megemberelte
                  magát.</p>
               <p>- Akármit kapok, nagyon köszönöm. Hanem mondja, ne legyen inkább hétfő és
                  csütörtök?</p>
               <p>- Minden, ahogy tetszik. Legyen hétfő és csütörtök. Tehát hétfőn itt eszik.</p>
               <p>Mámi aludttejet tett az asztalra a háziasszonynak, a vendégnek spenótot
                  bundáskenyérrel és tükörtojással. S a vendég arcán megint átcikázott a
                  kedvetlenség. Vett az ételből és közben gondolkozott.</p>
               <p>- Hétfő, az nem jó. Esetleg nem érkezem meg idejére. Nem akarom ezzel kezdeni az
                  új rendet. Legyen inkább szerda és szombat. De az sem jó, a szombat túlságosan
                  társadalmi nap, akkor mindig van valami meghívás, vagy megbeszélés. Legokosabb
                  lesz szerda és vasárnap. Megállapodhatunk ebben?</p>
               <p>- A vasárnap nem nagyon alkalmas. Mámit minden vasárnap elengedem. De ha
                  megelégszik hideg vacsorával, akkor az is jó.</p>
               <p>- Hideggel, - habozott Kelen, mint az éttermi vendég az étlap előtt, - miért ne?
                  Egyszer hideget is ehetik az ember. Nagyon köszönöm. Tehát akkor
                  szerda-vasárnapban maradunk. És legközelebb meg vagyok híva magához szerdán, úgye?
                  Remek.</p>
               <p>Magdolna már majdnem kimondta a szemrehányást, hogy vendége a szerdát egyáltalán
                  nem találja távolinak. De meggondolta. Nem akart új szemrehányásokkal előhozakodni
                  éppen most, amikor a fájdalmas összezördülés után rendbejött minden. Nem szólt
                  semmit. A vendég pedig önelégülten, sorsával elégedetten, a spenóttal megbékélten,
                  derekasan vacsorázott tovább. Az este aztán kellemesen telt el. De mikor Kelen
                  éjfél felé elment, Magdolna valami kis kelletlenséget érzett. Nyomot hagyott
                  benne, hogy kedvese kissé igényesen és túlkönnyedén rendelkezett a
                  vacsoranapokkal. Úgyszólván rendelt, mint a vendéglőben. A pénteket fitymálta.
                  Hiszen igaz, evangélikus vallású, nem bőjtöl és a férfiak többnyire szeretnek húst
                  enni. Aztán meg minden hiába, itt-ott mégis csak kibújik a zsákból, hogy
                  szegénynek nem volt gyerekszobája. Ezért inkább sajnálni kell, semmint elítélni.
                  És adandó alkalommal roppant óvatosan és tapintatosan megmagyarázni neki, hogy
                  jól nevelt ember a legbizalmasabb barátság esetén sem rendelkezik a más
                  házával.</p>
               <p>Másnap reggel Magdolna a szokott mozdulattal nyúlt a telefonhoz, de eszébe jutott,
                  hogy Kelen fogja hívni. Várt. Csakugyan nemsokára megszólalt a csengő. Annyi
                  melegséggel köszönt jóreggelt, amennyit csak mutatni tudott.</p>
               <p>- Mit csinál délelőtt? - kérdezte a férfi.</p>
               <p>- Kimegyek a szegényeimhez.</p>
               <p>- Úgy, - hallatszott a csalódott válasz.</p>
               <p>- Miért kérdi?</p>
               <p>- Meg szerettem volna kérni valamire, de el van foglalva, úgyis tárgytalan.
                  Hagyjuk.</p>
               <p>- De nem, nem, csak mondja. Meg tudom változtatni a napirendemet. Miről van
                  szó?</p>
               <p>- De csak úgy, ha nem okozok alkalmatlanságot. Tudniillik nemsokára jön értem a
                  kocsi és még rengeteg intézkedni valóm van. Amire meg szeretném kérni, az
                  telefonon nem intézhető el. Van az Ilka-utcában egy rézműves. Bizonyos Kotász.
                  Ilka-utca tizenkilenc. Az megvett ócskavasnak két kovácsolt vaslámpát. Kitűnően
                  tudom használni a hercegek kertjében. Máig haboztam, de most döntöttem. Maga
                  megtehetné nekem azt a nagy-nagy szívességet, hogy kimegy oda és leköti. Adjon
                  neki tíz pengő foglalót. És legyen szíves megmondani neki, hogy ne küldje a
                  Sándor-utcába, csak tartsa ott, mert még kimegyek. Van még valami igazítani való.
                  Megteszi ezt nekem? Na hát igazán hálás vagyok. És ha már úgyis kimegy... de nem,
                  nem, ezzel már nem akarom terhelni...</p>
               <p>- Ugyan ne okoskodjék, csak mondja. Boldogan elintézek mindent.</p>
               <p>- Hát ha nem vagyok túlságosan szerénytelen, ott van a közelben, Aréna-út négy
                  alatt, a kőfaragó. Nem volna olyan szíves feljegyezni?</p>
               <p>- Már írom. Aréna-út négy, Ilka-utca tizenkilenc.</p>
               <p>- Igen. Annak úgy látszik, elromlott a telefonja, nem megy ki a csengetés. Azt
                  kellene neki megmondani, hogy a két szürke kő közül a sötétebbiket hozza el kedden
                  a Sándor-utcába, csak hivatkozzék rám, ott már lesz, aki átveszi. A két szürke kő
                  közül a sötétebbiket. Érti?</p>
               <p>- Hogyne. Ennyi az egész? Nincs mit köszönni, úgyis sokat akartam járkálni ma
                  délelőtt, ez éppen jól jön nekem.</p>
               <p>- Igazán kedves. Hát viszontlátásra, kezét csókolom, még egész sor telefonom
                  van.</p>
               <p>Magdolna külön örömmel sietett öltözködni, hogy nekivágjon a városnak. Boldog
                  volt, hogy segíthet annak a munkájában, akit szeret. Mióta özvegy maradt, úgyis
                  állandóan piszkálta belülről az elfoglaltság hiánya. Most úgy csapott le a
                  megbízatásra, mint légyre a fecske. Gyorsan megfürdött, felöltözött és
                  gyalogszerrel nekivágott az útnak a délelőtti hőségben. Az Aréna-úton könnyen
                  megtalálta a kőfaragót, röviden elintézte. Aztán kiment, most már nagyon fáradtan,
                  kimelegedve és lihegve az Ilka-utcába. Ott elintézte a rézművest. Az keveselte a
                  tíz pengőt, húszat követelt. A szombatra hivatkozott, mikor embereit fizetnie
                  kell. A lámpákat el tudja adni, van más vevő is. Magdolna saját felelősségére
                  adott húsz pengőt. Aztán már nem bírta többé gyalog a hőségben. Még fürdőtáskáját
                  is cipelnie kellett. Bonyolult villamos-közlekedéssel, számolgatva a
                  kisszakaszokat, elment a Széchenyi-fürdőbe úszni. A szeme kopogott az éhségtől, de
                  az ebédet elmulasztotta. Jutalmul estére igért magának gazdag kárpótlást. Így
                  kiszámította, hogy ha igen bőven vacsorázik, még mindig lecsípett valamit az orvos
                  által engedélyezett napi kalória-mennyiségből. Hősnek érezte magát, hasznosnak,
                  szorgalmasnak. Boldog volt és hálás.</p>
               <p>Kelen kedden reggel felhívta. Az éjjel érkezett. Nagy lelkesedéssel beszélt a
                  kastélyról, a birtokról, de még inkább a társaságról. Mert az Orczy-fiúk
                  meghívására odajöttek fürödni a főszolgabíróék, bizonyos Geszterédy-házaspár,
                  valamint egy környékbeli birtokos a két leányával. A parkban árnyékos helyet
                  kerestek a gyepen és ott ettek piknik-alapon, nagyszerű volt.</p>
               <p>- És maga mit csinált itthon?</p>
               <p>- Semmit. A maga megbízásait elintéztem.</p>
               <p>- Nagyon köszönöm. Kicsit furdal a lelkiismeret, hogy részben hiábavaló fáradságot
                  okoztam magának. Tudniillik azt a vaslámpadolgot meggondoltam. Azok mégsem jók.
                  Más ötletem van. Legfeljebb ott vész a tíz pengő.</p>
               <p>- Pláne nem is tíz, hanem húsz. Annyit követelt.</p>
               <p>- És maga adott neki? A fene egye meg azt a zsaroló csirkefogót. Húsz pengő
                  kidobott pénz. Nem tudott vele alkudni?</p>
               <p>- Sajnos, nem ment, - védekezett Magdolna gyáván, - nagyon erőszakos volt. Pedig,
                  ha alkudni kell, én sem megyek segítségért a szomszédba. Igazán sajnálom. Ez most
                  bosszantja, ugye?</p>
               <p>- Persze, hogy bosszant. El kell dugnom valahová ezt a húszpengős tételt az
                  elszámolásban. Na, nem baj. Mindenesetre köszönöm, hogy fáradozott értem. Holnap
                  tehát magánál eszem, úgy-e?</p>
               <p>- Igen, várom. Nyugodt lehet, nincs böjt.</p>
               <p>Másnap reggel Kelen nem telefonált. Magdolna sokáig várta a hívást, de az nem
                  jött. Habozott, keze már többször rajta volt a hallgatón, hogy felvegye. De
                  küzdött magával. Végül elment hazulról. Mikor délután hazaérkezett, megkérdezte
                  Mámit:</p>
               <p>- Nem keresett senki?</p>
               <p>- Nem.</p>
               <p>- Egész biztos?</p>
               <p>- Biztos, biztos. Nem is voltam el hazulról. A bejáró is itt volt, most ment el.
                  Az is hallotta volna.</p>
               <p>Megint megállt a telefon előtt. Vágya harcolt büszkeségével. A kissé már próbára
                  tett és sebhelyes büszkeséggel. És végül mégsem telefonált. Sőt azt is
                  elhatározta, hogy nem fogja szóvá tenni. Megvárja, amíg a férfi sajátmagától
                  kimenti magát. Este beállított Kelen, jókedvűen, nyájasan, de az elmaradt
                  telefonról szót sem szólt. Mindjárt a rézművesről kezdett beszélni és szidta, mint
                  a bokrot. Háromszor is elmondta, hogy húsz pengő sok pénz a mai világban.
                  Magdolnának már a nyelvén volt a megjegyzés, amellyel a méltatlankodó embernek az
                  orrára szeretett volna koppintani: húsz pengő nappal sok, de éjszaka a
                  mulatóhelyen kevés. Azonban elhallgatta. Várta, hogy megkapja a húsz pengőt. De az
                  Kelennek nem jutott eszébe. Csak szidta a rézművest.</p>
               <p>Vacsora alatt a készülő kertről és Kelen egyéb munkáiról beszélgettek.</p>
               <p>- Csak ez a sok járkálás ne volna, - mondta a férfi, - minden olyan messze van
                  ebben a városban, taxit pedig restellek lépten-nyomon felszámítani, mert
                  elszámoláskor a herceg joggal megkérdezheti, hogy miért nem mentem autóbuszon.
                  Nagyon nehéz ezt a sok jövést-menést segítség nélkül győzni.</p>
               <p>- Ha örömet akar szerezni nekem, - szólt mohón Magdolna, - igénybe vesz engem.</p>
               <p>Kelen nagyot nézett.</p>
               <p>- Magát? Nem, nem. Hiszen most annyira restellem, hogy fárasztottam.</p>
               <p>- De komolyan mondom, hogy szívességet tesz vele. Először is én nagyon szeretek
                  gyalogolni. Másodszor a maga munkája roppant érdekel. A munka miatt is, maga
                  miatt is. Harmadszor olyan sok a sivár, üres időm, hogy nagy jót tesz velem, aki
                  segít kitölteni. No, mondja, igazán, mit intézhetnék el holnap?</p>
               <p>- Ha komolyan beszél, mindjárt kitalálok valamit. Hagyjon csak gondolkozni. Hát
                  például... Igen. Keresek egy könyvet. Írta egy bizonyos Masterton. A címe: „The
                  gardens of Florence”. Könyvárusi úton nem kapható. Csak antikváriusnál lehetne
                  felkutatni, ha ugyan lehet. Keresse meg nekem ezt a könyvet. Megjegyzem, hogy ha
                  bemegy valamelyik antikváriushoz, az azt fogja felelni, hogy a könyv nincs meg, de
                  hirdetést tesz közzé az ő szaklapjukban, majd jelentkezik, akinek megvan. Ez nem
                  jó, mert nekem a könyv sürgős. Most megmutathatja, hogy gyalogolni is tud, alkudni
                  is.</p>
               <p>- Meg is mutatom. És régi könyvek között kutatni úgyis nagy szenvedélyem. Holnap
                  reggel nyakamba veszem a várost.</p>
               <p>Búcsúzáskor Kelen még mindig nem adta meg a húsz pengőt. Magdolna pedig nem akart
                  szólni. Majd a könyvvel együtt elszámolják, ha a könyvet sikerül megtalálnia.</p>
               <p>- Majd telefonálok... Ja igaz, most jut eszembe, reggel nem telefonáltam, mert
                  elaludtam. Mikor elkésetten felébredtem, már lóhalálában kellett rohannom a
                  Sándor-utcába. Délután pedig már hívtam, mert gondoltam, hogy este úgyis
                  látom.</p>
               <p>- No, legalább eszébe jutott, hogy szóvá tegye. Ez is valami. Délig lestem itthon
                  a telefont.</p>
               <p>- Ó, milyen csacsi, - mondta könnyedén és mosolyogva Kelen, felsőbbségesen
                  megsimítva a Magdolna arcát, - nem kell egy telefonnak ekkora feneket keríteni.
                  Nem vagyunk már kezdő szerelmesek. Olyanok vagyunk már, mint az öreg házasok.</p>
               <p>És elment. Magdolna ott maradt állva az előszobában. Nehéz szomorúságot érzett. Az
                  a mindennapi telefon nagy örömet szerzett neki azelőtt. Színt és meleget adott
                  egész napjának. Most már ennek vége. Kedvese nem érti az egészet, félvállról
                  veszi, elhanyagolja. Nyilvánvaló, hogy ezentúl hol ideszól, hol nem. Ő pedig nem
                  erőszakolhatja a dolgot. Most már lehetetlen visszaállítani a régi szokást. Milyen
                  kár. De hát így is lehet élni. Lemondani szép lassan hol erről, hol arról. Aztán
                  egyszer majd mindenről. Mélyet sóhajtott és ment vissza a szobájába.</p>
               <p>Másnap nem is csodálkozott már, mikor Kelen nem telefonált. Ment délelőtt
                  antikváriumokat bújni. Poros polcokon kotorászott, létrákra mászott, raktárakban
                  turkált. Délben elment úszni, aztán kora délután újra kezdte. Este holtfáradtan
                  jutott haza. A könyvet nem találta, s míg távol volt, nem kereste telefonon senki,
                  csak a szabónéja. Másnap megint a könyv után járt. Kelen délután odaszólt ugyan,
                  mire este visszahívhatta, már nem volt otthon. Magdolna már nem is bánta. Magában
                  mintegy szabadságot adott Kelennek. Most a könyv volt minden gondja. Úgy kereste,
                  ahogy tengeri utas a mentőövet. Azt várta tőle, hogy ha megtalálja, jutalmul
                  gyengédséget kap érte, keze szeretetteljes megsímogatását. Úgy érezte, hogy soha
                  ennyire még nem vágyott melegség és bensőség után.</p>
               <p>Szombaton délben megtalálta a könyvet. Elég rossz karban ugyan, de megtalálta.
                  Táblája hátul leszakadt, kettérepedt címoldalát cigarettapapírral ragasztotta meg
                  valaki. Magdolnának fényes lett a szeme az örömtől. Öt pengőt fizetett érte.
                  Hazamenet úgy szorította magához, boldogan, meghatottan, mint az elveszett és
                  megtalált gyereket. Először rögtön fel akarta hívni Kelent. De türtőztette magát.
                  Eltette az örömet másnap estére. Vasárnap délelőtt Kelen telefonált. Nyilván rossz
                  volt a lelkiismerete: nem akart este úgy belépni, hogy rögtön mentegetőznie
                  kelljen, vagy rögtön szemrehányást kapjon.</p>
               <p>- A miniszterelnöknek könnyebb telefonálni, mint magának, - mondta a férfi, -
                  sokszor kerestem.</p>
               <p>- Sokszor? Egy hívásról tudok négy nap alatt. Akkor nem voltam itthon.</p>
               <p>- Egy hívás? Legalább ötször kerestem. Volt úgy, hogy nem jelentkezett. Volt úgy
                  is, hogy mással beszélt és nem győztem kivárni, mert el kellett sietnem. Nem tesz
                  semmit, este úgyis látjuk egymást. Csak meg akartam kérdezni, hogy van.</p>
               <p>- Köszönöm, megvagyok. Magányosan, csendesen.</p>
               <p>- Ha ez szemrehányás, akkor nem érdemlem meg. Rettentően el vagyok foglalva. Hát
                  akkor a viszontlátásra.</p>
               <p>Mikor este megjött, Magdolna tündöklő arccal tartotta eléje köszönés helyett a
                  könyvet.</p>
               <p>- Megvan a könyv, - kiáltott fel Kelen, - na hát maga igazán a földre szállott
                  angyal. Mutassa gyorsan.</p>
               <p>Azonnal leült és serényen lapozta. De lelkes arckifejezése egyre komorodott. Mikor
                  az utolsó oldalra is rápillantott, bosszúsan csettintett a kezével.</p>
               <p>- Az ördög vigye el, úgy látszik, rosszul emlékeztem. Amit keresek, nem ebben van.
                  De hát akkor melyikben láttam? Ha megfeszülök, sem tudok visszaemlékezni. Hát nem
                  méreg ez? Meg voltam szentül győződve, hogy ebben van.</p>
               <p>Becsukta a könyvet és haragosan odadobta az asztalra. Fejét csóválta.</p>
               <p>- Mennyit adott érte?</p>
               <p>- Öt pengőt.</p>
               <p>- Kidobott pénz. Lássa, nem szabad nekem ilyen fáradságos dologra kérnem magát.
                  Képzelem, hogy benézett néhány üzletbe, míg megtalálta.</p>
               <p>- Az nem tesz semmit. De most már láthatja, hogy hasznomat lehet venni. Alkudtam
                  is. Ez könyvészeti ritkaság. A katalógus-ára harminckét pengő. Roppant sajnálom,
                  hogy nem tudja hasznát venni, de nem én vagyok az oka. Gondolkozzék, hátha eszébe
                  jut, amit keres. Holnap megint nekivágok. Most már ismerem a terepet.</p>
               <p>- Akármit csinálok, nem jut eszembe. Megmondom pontosan miről van szó. Volt a mult
                  század második felében Firenzében egy Coronetta nevű műépítész. Árkád-specialista.
                  Annak láttam egy munkáját. Kert végébe épített egy szomszéd háznak támasztott
                  fedett folyosót. Várjon csak, mindjárt lerajzolom.</p>
               <p>Gyakorlott mozdulattal vont elő zsebéből kis vázlatkönyvet és ceruzát. Gyors
                  vonásokkal odavetette, ami az eszében járt. Magdolna elismerően figyelte a
                  villámgyors, biztos ceruzavonásokat, amelyekből árkádos folyosó kerekedett ki.
                  Kelen aztán a ceruzával a rajz egy üresen maradt csíkjára mutatott.</p>
               <p>- Látja? Ez itt hiányzik. Nem emlékszem, hogy ezt hogyan oldotta meg. Ha
                  Olaszországban volnánk, biztosan meg lehetne szerezni képet róla. Úgy emlékeztem,
                  hogy ebben a Mastertonban láttam. Tévedtem. Hej pedig de fontos volna ez nekem,
                  még pedig hamar.</p>
               <p>- Adja ide azt a rajzot, - mondta Magdolna, - megpróbálom.</p>
               <p>- Ugyan, ne legyen gyerek. Hogyan fog neki?</p>
               <p>- Még nem tudom. De ha emberi lehetőség van rá, fel fogom kutatni.</p>
               <p>Kelen megbocsátóan mosolygott. Aztán pénztárcáját vette elő.</p>
               <p>- Most már temérdek pénzzel tartozom magának. Mennyi is az összesen? Tizenöt,
                  ugye?</p>
               <p>- Nem, - felelte Magdolna feszélyezetten, - huszonöt. A rézműves huszat
                  kapott.</p>
               <p>- Ja persze. Zsaroló gazember. Tud százasból visszaadni?</p>
               <p>- Nem tudok, sajnos. Csak pár pengő apró van itthon, és százas.</p>
               <p>- Hát majd megadom legközelebb. De figyelmeztessen, mert én elfelejtem.</p>
               <p>Visszatette a tárcáját. Magdolna eltette a rajzot. Aztán bocsánatot kért egy
                  pillanatra. Kiment a konyhába. Elévette az előre elkészített tojást, gázt
                  gyujtott. Gyorsan megcsinálta a rántottát, kitálalta, odarakta a nagy tálcára,
                  amelyen már készen pompázott a hideg vacsora. Bevitte. Kelen a pamlagon feküdt és
                  cigarettázott. Cipőjét nyugodtan rárakta a kelmére. Magdolnának visszás érzése
                  támadt, mikor a férfi lassan, lustán feltápászkodott.</p>
               <p>- Én tudom, hogy ez nem illik, - mondta Kelen nevetve, - másutt nem is engedném
                  meg magamnak. Csak itthon. Nálunk.</p>
               <p>Magdolna nem válaszolt a sután sikerült gyengédségre. A cigarettát tette
                  szóvá.</p>
               <p>- Már egészen rászoktam, - felelt a férfi, - naponta elszívok vagy tizet. Ha
                  fennmaradok, többet is.</p>
               <p>- Angyalom, ezt ne vegye kukli-prédikációnak, de maga rossz úton van. Gyakran
                  panaszkodik a gyomrára, de azért pezsgőzik és dohányzik.</p>
               <p>- Miért ne tegyem, ha jól esik?</p>
               <p>- Mert árt. Tönkreteszi az egészségét. Az egészségére pedig szüksége van a
                  munkájához. A munkájára szüksége van, hogy előre mehessen. Nézze, maga még nem
                  dohányos. Most még abbahagyhatja. Tegye meg az én kedvemért, ne szokjék hozzá.</p>
               <p>- Nem veszem észre, hogy ártana, - szólt a férfi elfojtott, de érezhető
                  türelmetlenséggel, - majd, ha látom, hogy árt, abba fogom hagyni. Miért bántja az
                  én kis örömeimet!</p>
               <p>- Drágám, ki akar magának több örömet szerezni, mint én?</p>
               <p>- Az nagyon kedves, de ha piszkálja az apró szokásaimat azzal nem örömet szerez.
                  Sőt. Elvégre már nem vagyok gyerek, érdekes.</p>
               <p>Magdolna azonnal felkelt. Bocsánatot sem kért, mert hirtelen feltört könnyeitől
                  nem tudott szólni. Odament a sarokasztalkához, táskájából kivette a zsebkendőjét
                  és várta, míg lecsillapodik.</p>
               <p>- Na tessék, - mondta Kelen az asztalnál maradva, - most már ott tartunk, hogy
                  beszélgetni sem lehet. Akármit mondok, az baj. Igazán nem értem, hogy egy ilyen
                  ártatlan megjegyzésben mi volt a hiba. Hajjaj, nem könnyű magával. Nem volna jó,
                  ha visszaülne és rendesen tovább vacsorázna? Amennyiben megbántottam, ezennel
                  bocsánatot kérek. Na jöjjön, ne legyen gyerek, mert mind megeszem a libamájat.</p>
               <p>- Az mind a magáé, - szólt náthás hangon Magdolna, - én csak a sonkából eszem.</p>
               <p>Visszajött az asztalhoz. Elkezdtek beszélgetni. A férfi élénken, derűsen, Magdolna
                  nyomottan és szűkszavúan. Alig várta, hogy túlessék ezen a vacsorán. A sírás még
                  mindig fojtogatta, a falat alig ment le a torkán. Mikor az étkezéssel elkészültek,
                  a férfi elővette cigarettatárcáját. Most már volt neki az is.</p>
               <p>- Vagy ne gyujtsak rá? Mondja csak, Magdolna, maga azt mesélte nekem, hogy az
                  édesapja pipázott. Azt miért nem szoktatta le?</p>
               <p>- Mert mikor megszülettem, kedvesem, már kissé későn lett volna. De erről most már
                  ne beszéljünk, csak gyujtson rá és érezze jól magát. A kávét talán igyuk meg ott a
                  sarokban. Tegye magát kényelembe, hogy meghallgathasson, mert akarok valamit
                  mondani.</p>
               <p>- Ajjaj. Előre félek tőle.</p>
               <p>Átültek, Magdolna alája gyujtott a kettős gömbből álló gépnek. Ugyanazzal a
                  gyujtóval tüzet is adott udvariasan.</p>
               <p>- Nincs mitől félnie. Azt akarom mondani, hogy miattam egy perc
                  lelkiismeretfurdalása ne legyen. Mihelyst érzi, hogy már nem szeret, azonnal
                  szóljon. Inkább meghalok, semmint hogy engem részvétből szeressen valaki. Szépen,
                  rendesen megmondja, hogy az érzései kihültek. Arról maga nem tehet. Én semmi
                  nehézséget nem okozok. Azonnal félreállok az útjából. De ha valaha szeretett,
                  kíméljen meg attól, hogy megalázva érezzem magam. Mást nem kérek magától, de ezt
                  elvárom.</p>
               <p>- Na-na. Eddig van? Hát ne haragudjék, ha erős kifejezést használok. Ez szamárság.
                  Én nagyon szeretem magát. Eszem ágában sincs engedni, hogy „félreálljon”. Mi csak
                  maradjunk szépen így. Nincsen itt semmi hiba, csak az, hogy magában él egy bakfis,
                  aki nem akar megjavulni. Copfot kellene hordania befont égszinkék szalaggal és a
                  walesi hercegről ábrándozni. Óriási fontosságot tulajdonít gyerekségeknek. Erről
                  szokjék le. Vagy ne szokjék le, én így is szeretem, csak így egy kicsit terhes. De
                  megéri. Maga az én számomra még mindig a tündérkirálynő. A legszebb, a legjobb, a
                  legkedvesebb. Szeretem és pont.</p>
               <p>- Ezt őszintén mondja? - kérdezte Magdolna boldogan zsibbadó lélekkel.</p>
               <p>- Mondja meg, hogy miért hazudjam? Pláne miután a távozást olyan könnyűvé teszi
                  nekem.</p>
               <p>- Akkor minden jól van, - mondta és megint sírva fakadt.</p>
               <p>- Tessék, megint sír. Maga mostanában kicsit ideges, drágám. Nem is akarok terhére
                  lenni, ha megittam a feketét, megyek.</p>
               <p>- Már? Valami dolga van?</p>
               <p>- Nincs nekem semmi. Kicsit fáradt vagyok. Megyek haza. Holnap hétfő, vár a
                  munka.</p>
               <p>- És nem csókol meg?</p>
               <p>- Dehogy nem. Máris.</p>
               <p>Átkarolta Magdolnát és megcsókolta. Ahogy ott ültek egymás mellett Magdolnában
                  ujjongott a boldogság. S mikor a csókból kibontakoztak, hogy visszatérjenek a
                  feketéhez, észrevette, hogy Kelen a csók alatt nem tette le a cigarettáját, hanem
                  ölelő karral is az ujja közt tartotta. Most tovább szívta. S mikor elszívta, fel
                  is kelt. Magdolna nem marasztotta. Olyan látszatnak tette volna ki magát, amelynek
                  gondolatára is elpirult. Nyájasan búcsúzott és még kétszer elismételtette magának
                  Coronetta építész nevét. Biztonság kedvéért följegyezte a rajz szélére.</p>
               <p>Másnap hosszú tünődés után elment a fővárosi könyvtár középponti épületébe. Nem
                  járt még ott soha. Kérdezősködés és ide-odahányódás után egy ügyeletes tisztviselő
                  elé került, annak bemutatkozott és segítségét kérte. A tisztviselő rendkívül
                  készségesen és előzékenyen állt rendelkezésére. Maga kísérte el különböző
                  címgyüjteményekhez, katalógusokhoz, maga töprengett helyette is. És nem hiába,
                  mert kitünt, hogy a tisztviselő műtörténész. Délre Magdolna megtalált egy olasz
                  építészeti és lakásberendezési szakmunkát. Ott volt a fedett folyosó fényképe. A
                  Kelen rajza után kétségtelennek tarthatta, hogy ez az. Már ennek is bolondul örült
                  de öröme százszoros lett, mikor kitünt, hogy óvadék ellenében és a polgármesteri
                  hivatal támogatásával esetleg haza is viheti a könyvet. Hazamenet, az úszást is
                  elmulasztotta és nekiült a telefonnak, hogy összeköttetést keressen a
                  városházához. Megtalálta. Kelemen Miklós, a szegedi kisgazda képviselő vállalta a
                  dolgot. El is intézte. Másnap délben Magdolna a könyvvel ment haza. S még hozzá az
                  a hír várta, hogy Kelen kereste telefonon. Felhívta azonnal. Még otthon
                  találta.</p>
               <p>- Drágám, - mondta a férfi, - nagy kérésem van. Nem találkozhatnánk a holnapi
                  vacsora helyett délután nálam? Megmondom, miről van szó. Az Orczy-fiúk meghívtak a
                  jegyespárral együtt. Beláthatja, hogy ez életbevágó. Ekkora rendelésnél. Ugy-e,
                  nem haragszik?</p>
               <p>- Dehogy haragszom, nagyon helyeslem. Délután ottvagyok.</p>
               <p>Már a liftajtóban kinyitotta a könyvet a kellő helyen. Úgy lépett ki a felvonóból.
                  Köszönés helyett megint azt nyujtotta át. Kelen izgatott lett az örömtől.</p>
               <p>- Ez az, ez az! Maga valóságos csoda. Most már nem habozom tovább, elmondom a
                  legnagyobb kérésemet. Jőjjön beljebb.</p>
               <p>Leültek egymás mellé a kerevetre a műteremben, a férfi átfogta az asszony
                  vállát.</p>
               <p>- Hallgasson ide. Már sokszor gondoltam arra, hogy a jövőm érdekében valahogy a
                  sajtóhoz kellene férkőznöm. Egyetlen ujságíró, vagy író ismerősöm sincs. Hát most
                  itt az alkalom. Egy igen fontos ember villát vett a Svábhegyen. Ujonnan
                  rendezkedik. Ha szeret, akkor megcsinálja nekem, hogy azt a villát én rendezzem
                  be. Detky Pálról van szó.</p>
               <p>Magdolna összerezzent.</p>
               <p>- Én szóljak Detky Pálnak?</p>
               <p>- Természetesen. Hiszen elég jól ismeri.</p>
               <p>- És maga azt akarja, hogy fölkeressem?</p>
               <p>- Hát bizony telefonon az ilyet nehéz elintézni.</p>
               <p>- De... de magának közömbös, hogy én Detkyvel találkozzam annyi év után, kezet
                  szorítsak és beszélgessek? Hiszen még emlékszem, mikor ezen a szent helyen majd
                  megbolondult miatta.</p>
               <p>- Édes Istenem, a sebhelyek behegednek. A szerelemnek is át kell esnie a maga
                  gyermekbetegségein. Tudom, hogy maga szeret engem. Miért ne lenne közömbös, hogy
                  üzleti ügyben és pláne az én érdekemben kivel beszél? Nézze, tegye ezt meg nekem,
                  ez olyan életbevágó, hogy ki sem tudom mondani. Úgy fordulok magához, mint a
                  nemtőmhöz, testvéremhez, egyetlen támaszomhoz, jóbarátomhoz. Úgy-e megteszi?</p>
               <p>- Ez nagyon nehéz. Maga tudja, hogy a lányom nem érintkezik velem?</p>
               <p>- Tudom. Mert maga hasonló kérést megtagadott neki. Lássa, itt az alkalom: ha már
                  úgyis beszél vele, a Claire bárónő dolgára is megkérheti egy füst alatt. Magdolna,
                  nagyon, nagyon kérem, tegye meg. Ha megteszi, abból fogom látni, hogy igazán
                  szeret.</p>
               <p>- Kérem, - bólintott Magdolna, - rendben van, holnap megteszem.</p>
               <p>- Angyal, tündér, hogyan köszönjem ezt meg magának?</p>
               <p>- Még sehogy. Majd ha sikerül.</p>
               <p>- Ha maga kéri tőle, akkor biztos. Drága, milyen hálás vagyok és mennyire
                  szeretem.</p>
               <p>És magához szorította kedvesét, álla alá nyúlt, úgy tartotta a fejét, mint valami
                  nagy gyümölcsöt, amelyre mindjárt rá is csapott.</p>
               <p>Magdolna tehát másnap telefonált Detky Pálnak. Ismerve életmódját, déli fél
                  egykor. Az maga volt a telefonnál.</p>
               <p>- Itt Meszlényi báróné. Maga az, Pali?</p>
               <p>Meghökkent csend felelt a másik oldalon.</p>
               <p>- Magdolna? - kérdezte végül a hang.</p>
               <p>- Én vagyok. Nem ismerte meg a hangomat? Én a magáét rögtön.</p>
               <p>- Alig tudok magamhoz térni a meglepetéstől. Tudja, mióta nem beszéltünk?</p>
               <p>- Nem akarom tudni. Az én koromban ezt már nem szereti tudni az ember. Nézze,
                  Pali, talán megőrizte az én baráti emlékemet és talán vagyunk olyan jóviszonyban,
                  hogy kéréssel fordulhatnék magához.</p>
               <p>- Természetes. Sértő volna, ha ebben kételkednék. Mondja, hogy mit parancsol, és
                  már előre azt mondom rá, hogy igen.</p>
               <p>- Ne hamarkodja el a dolgot. Szeretném személyesen elmondani, amiről szó van.
                  Mikor látogathatom meg magokat?</p>
               <p>- A feleségem Bécsben van, nagyon fogja sajnálni. De én bármikor állok
                  rendelkezésére. A nap bármely szakában.</p>
               <p>- Lehetne most mindjárt?</p>
               <p>- Természetesen, örömmel várom egy félóra múlva. Addig kész leszek, mert éppen
                  most keltem fel.</p>
               <p>Valamivel egy óra után Magdolna átadta névjegyét a nagy író inasának. Az
                  visszatérvén a könyvtárba vezette. Detky ugyanakkor más ajtó felől sietett
                  hozzá.</p>
               <p>- Bocsánatot kérek, drága Magda, váratlan vendégeket kaptam. Filmesek jöttek
                  tárgyalni. De várhatnak. Foglaljon helyet. Mindenekelőtt beszéljen magáról. Hogy
                  van, mit csinál, hogyan megy a sora.</p>
               <p>- Köszönöm, megvagyok. De részletekkel nem akarom feltartani, tudom, hogy drága az
                  ideje és várják is. Azonnal a tárgyra térek. Nem is egy kérésem van, hanem
                  kettő.</p>
               <p>- Mennél több, annál jobban örülök.</p>
               <p>- Először is...</p>
               <p>Meg kellett akadnia, mert inas lépett be a telefonkészülékkel. Detky bocsánatot
                  kért. Átvette a kagylót. Társalgásából ítélve valami hölggyel beszélt, aki
                  regénykéziratot küldött volt neki. Az író türelmesen magyarázta, hogy eddig nem
                  ért rá elolvasni. A hölgy azonban nem elégedett meg a válasszal. Mindenáron
                  határidőt akart kiszorítani belőle. Nagynehezen befejeződött a beszélgetés. Az
                  inas azt a parancsot kapta, hogy a ház urát most senkinek se hívják a telefonhoz.
                  A telefonkészülék kikerült a szobából. Magdolna kínosan érezte magát. A tudat,
                  hogy Detkynek egy tárgyalását szakította félbe, hogy bizonyára tűkön ül, hogy a
                  szomszéd szobában várnak rá, éppen olyan idegessé tette, mint az, hogy mondatába
                  belevágott a telefon. De azért elkezdte újra.</p>
               <p>- Először is Klári érdekében szeretném valamire kérni.</p>
               <p>- Ó a kis Klári. Illetve most már nagy Klári. De én még a hajdani kicsire
                  emlékszem. Hallom, fordítóirodája van.</p>
               <p>- Igen, éppen erről van szó. A lányom szeretné a maga dolgainak a nyers fordítását
                  megkapni.</p>
               <p>- Ejnye, ejnye. Nem tudott egy héttel előbb szólni? Egy hete kötöttem
                  megállapodást bizonyos Vogelnéval. Írást adtam neki. Kitünően dolgozik és nem lett
                  volna okom mást venni helyette, de ha a maga lányáról van szó, örömmel megtettem
                  volna. Most már késő. Jaj, de sajnálom. De talán több szerencsém lesz a másik
                  kérésével. Igazán boldog volnék, ha akármilyen szívességet tennék magának.
                  Tehát?</p>
               <p>- Tehát van egy pártfogoltam, bizonyos Kelen Jenő építészmérnök és lakásberendező.
                  Maga tudtommal villát vett...</p>
               <p>Detky arcán már látszott, hogy kitalálta a kérést. De az is, hogy a kérés
                  reménytelen. Fejét rázta.</p>
               <p>- Vele rendeztessem be? Sajnos, ez is lehetetlen. Csaba Miklós, a lakásberendező,
                  régi jóbarátom. A tervei már készen is vannak. A legkisebb részletig
                  megbeszéltünk mindent. Nagyon fáj, hogy erre is nemet kell mondanom. Ejnye, ejnye.
                  Az Isten áldja meg, kérjen még valamit, igazán kínos, hogy mikor ennyi idő multán
                  hozzám fordul, üres kézzel kell eleresztenem.</p>
               <p>Magdolna felállott. Szomorúan mosolygott.</p>
               <p>- Sajnos, semmi más kérésem nincs. Nem is zavarom tovább.</p>
               <p>- Ugyan ne szaladjon, azok várhatnak még odabent. Hogy van?</p>
               <p>- Öregszem, Pali.</p>
               <p>- Ne beszéljen bolondokat. Éppen olyan szép, mint akkor régen. Szeret valakit?</p>
               <p>Magdolna némán bólintott.</p>
               <p>- És mégis úgy érzi, hogy öregszik! Az már baj. Ismerem ezt. De én már túlestem
                  rajta. Elég keserves volt. De most már meg is öregedtem.</p>
               <p>- Milyen az, mondja.</p>
               <p>- Kitünő. Emlékszik rá, mikor elmondtam magának, hogy milyen érzés meghalni? Hát
                  most éppen úgy elmondhatom, hogy milyen érzés megöregedni. Csodálkozzék azon, amit
                  mondok: nincs szebb az öregségnél. Csak egészség legyen. Az öregség maga a minden
                  zavaró mellékzöngétől megtisztított élet. Az ember csak azzal foglalkozik, hogy
                  van. És pedig egyedül.</p>
               <p>- Nem, - szakadt ki Magdolnából rögtön az ijedt szó, - csak ne egyedül...</p>
               <p>- Még nem érti. De majd eljön az idő, mikor megérti. A magány nemes és emberi. Az
                  egyetlen méltó életforma. Ha majd idejutott, gondoljon rám. Klárinak adja át
                  kézcsókomat.</p>
               <p>- Mihelyt látom, átadom. Én is üdvözlöm a feleségét. Mi van Máriával?</p>
               <p>- Nem tudja, hogy férjhezment? Szegeden él, törvényszéki bíró a férje. Két szép
                  gyerekök van, nagyon boldogok.</p>
               <p>- Ha ír neki, csókoltatom. Hát Isten áldja, Pali, nem akarom feltartani.</p>
               <p>Kezet szorítottak, egymásra néztek. Aztán előbb habozva, majd hirtelen mozdulattal
                  közeledtek. Megölelték egymást. Magdolna aztán elfordult és könnyes szemét
                  törölgette.</p>
               <p>- Sokat szenved? - kérdezte Detky.</p>
               <p>- Nagyon nehéz. Előre látom a végét. Minden nap elvisz a víz valamit az életemből.
                  Azt mondhatnám, hogy a szemem láttára öregszem. És ezt nézni nagyon keserves.</p>
               <p>- De a vége nagyon jó lesz. Csendes, nyugalmas, úri dolog. Majd meglátja,
                  nyugodtan öregnek lenni a legelőkelőbb lelki helyzet a világon.</p>
               <p>- Maga nem szeret senkit, úgy-e?</p>
               <p>- Nem. Ha ilyesmi felbukkanna is bennem, már nem tudom elhinni magamnak.</p>
               <p>- Úgy könnyű. Isten áldja meg.</p>
               <p>Hazulról rögtön felhívta Kelent. Már nem találta otthon. De az délután
                  visszahívta.</p>
               <p>- Azért kerestem, drágám, mert voltam Detkynél.</p>
               <p>- Nos? Nos?</p>
               <p>- Sajnos, lehetetlen bármit is csinálni. Csaba Miklóssal dolgoztat. A tervek rég
                  készen vannak.</p>
               <p>Kelen jó ideig hallgatott.</p>
               <p>- Szóval nem tudta elintézni. Na mindegy. Mindenesetre köszönöm, hogy fáradt.
                  Sajnos, vasárnap nem tudom személyesen megköszönni. Szabadrékásra kell mennem. Ha
                  visszajövök, majd jelentkezem. Kezeit csókolom, még egyszer köszönöm, hogy fáradt
                  értem, ha eredmény nélkül is. Viszontlátásra.</p>
               <p>Már le is tette a kagylót. Magdolna megdöbbenve állott a telefon mellett. Hirtelen
                  tárcsázni kezdte a Kelen számát. De csak az első három számjegyet tárcsázta le.
                  Ujja lankadtan lehullott a számokról. Dermedt tekintettel nézett maga elé. Most
                  egy hétig egyedül lesz kínzó érzelmeivel. Egyedül. Erre mondta Detky, hogy nemes
                  és emberi? Erre az elviselhetetlen, helyét nem találó árvaságra, amelynél
                  gyalázatosabb és embertelenebb fájdalom nincsen?</p>
               <p>Másnap reggel nagy meglepetés érte. Klári hívta fel. Amint meghallotta a hangját
                  egyszerre meghatott melegség futott rajta végig. Hát mégis jelentkezik. Hát mégis
                  megszólalt benne az anyja után való vágy. A wörthi tónál nyaralt. Talán ott sokat
                  gondolkozott és megszólalt a lelkiismerete.</p>
               <p>- Otthon maradsz most? - kérdezte Klári.</p>
               <p>- Igen, drágám, ameddig akarod.</p>
               <p>- Egy félóra mulva ott vagyok nálad. Van valami, amit telefonon nem tudok
                  elmondani. Viszontlátásra.</p>
               <p>Magdolna boldog lámpalázzal készülődött leánya fogadására. Mély hálát érzett
                  iránta. A legkeservesebb időben jelentkezett éreztetni anyjával, hogy nincsen
                  egyedül. De Klári olyan arccal lépett be hozzá egy félóra mulva, hogy nem merte
                  megölelni.</p>
               <p>- Kérlek, mama, - mondta a leány holmiját le sem rakva, le sem ülve és megállva
                  vele szemtől-szembe a szoba közepén - te megtagadtál nekem egy életbevágó kérést.
                  Vártam. Időt adtam, hogy meggondold magad. Nem tettél egy lépést sem. Most hallom,
                  hogy amit nekem megtagadtál, azt megtetted egy vadidegennel. Ezzel nyiltan
                  kimutattad, hogy az a vadidegen fontosabb neked, mint tulajdon gyereked.</p>
               <p>- De kérlek, a te dolgodban is beszéltem vele...</p>
               <p>- Tudok mindent. Vogelnének elmondta Detky. Azt mondta neki, hogy becsülje meg a
                  munkáját, mert azt veszély fenyegette. Erre Vogelné berontott hozzám és
                  felelősségre vont. Ne félj, nem maradtam adós a válasszal. De kiderült, hogy ha
                  csak egy héttel előbb mégy oda a Kelen dolgát támogatni, az én dolgomat
                  megcsinálhattad volna. Nem mentél. Kelen úrnak mentél. Köszönöm, tudomásul veszem,
                  hogy azt a pártfogási viszonyt, amely anya és leánya között természetes, a magad
                  részéről megszüntetted. Jól van, levonom, ami ebből következik. Ha nem óhajtasz
                  anya lenni, én sem leszek terhedre, mint leány. Ne felelj egy szót sem, mert nem
                  hallgatlak végig úgysem. Isten veled.</p>
               <p>Sarkon fordult, kirobogott, Mámi köszöntésére nem válaszolt az előszobában,
                  elment. A bejáró tátott szájjal nézett utána.</p>
               
            </div>
            <div type="chapter">
               <head>
                  VIII.
               </head>
               <p>Kelen sehogysem tartotta meg azokat a napokat, amelyeket eredetileg maga tűzött
                  ki. Egyre sűrűbben voltak mentségei, hogy valamelyik szerdai, vagy vasárnapi
                  vacsorát elmulassza. És rendszerint elfogadható mentségek. Megérkezett a
                  szeptember, lassan már elindult a társasélet. Kelen számos olyan meghívást
                  kapott, amely a Magdolnáétól távoleső körbe szólott. Vagy pedig Rőserék hívták,
                  miután Rőser a nehéz veseműtétet jól kiállotta. Ezek ugyan hívták Magdolnát is, de
                  ő nem akart a Zsoldos Bella házába járni. Miután négyszer egymásután lemondott,
                  nem hívták többé. Kelen azonban sűrűn ment oda és ennek nem vallotta kárát.
                  Rövidesen két új megbízást kapott olyanoktól, akikkel a Rőserék házánál
                  ismerkedett meg. Ezzel nemcsak a dolga lett több, hanem meghívásai is szaporodtak.
                  S be kellett látni, hogy akiknek dolgozott, vagy akiktől munkát remélt, azoknak
                  meghívásait nem utasíthatja vissza. - „Melegen kell tartanom őket”, - mondta és
                  Magdolna ezzel a mondattal nem vitatkozhatott. Így aztán a meghatározott két
                  napot Kelen hol ide, hol oda tologatta, néha egyszerűen le is mondta. Végül ő maga
                  vetette fel:</p>
               <p>- Olyan rendetlenség van ezekkel a vacsorákkal, hogy ki kellene tűzni egy héten
                  egy napot, de azt aztán meg kellene tartani.</p>
               <p>- Angyalom, ezt úgy mondta, mintha én nem tartanám meg, amit megbeszéltünk.</p>
               <p>- Dehogy, dehogy. Én nem keresem, ki a hibás, én csak azt látom, hogy folyton
                  nehézségek vannak és rendetlenül megy az egész. Mondjuk ki, hogy minden szerdán
                  magánál vacsorázom és ehhez ragaszkodjunk mindaketten.</p>
               <p>- Ahogy magának jó, angyalom. Maga a kettőnk közül a dolgozó ember. Természetes,
                  hogy én alkalmazkodom.</p>
               <p>Így lett a hajdani minden áldott délutánból hetenként egy este. Jó darabig ezeket
                  a szerdákat a férfi meg is tartotta. De úgy jött, mint a hivatalba. Ahogy
                  belépett, első kérdése az volt, hogy mi van vacsorára. Étkezés alatt az ételt
                  figyelte, a társalgással csak mellékesen foglalkozott. Mikor pedig leültek a
                  feketéhez, rendszerint szakadozottan folyt a beszélgetés. Ha a beszédtárgyak
                  fonala végleg elszakadt, a férfi azzal törte meg a némaságot, hogy nyugodt
                  tulajdonosként átkarolta az asszonyt, aki az ölelést azonnal szenvedélyesen
                  viszonozta. Magdolna most olyan volt, mint a jó tanuló az iskolában. A lelkét
                  kitette nagy szorgalmában, hogy a férfinak mindenképpen a legjobbat nyujtsa.
                  Különös gonddal vigyázott a konyhára, figyelte, hogy Kelen miből, hogyan vesz és
                  mennyit eszik, észrevétlenül kitanulmányozta ízlését és egész háztartásával ahhoz
                  igazodott. Maga vásárolta a városban a Camel-cigarettát, mert Kelen ezt szívta a
                  legszívesebben. Hosszasan tanácskozott Mámival, és oktatta, hogy a sör milyen
                  hideg legyen és a vörös bor milyen langyos. És ugyanilyen odaadó igyekezettel,
                  amilyennel az asztalra vigyázott, iparkodott forró és kívánatos szerelmi társ
                  lenni. Leste a férfi vágyának minden árnyalatát, hogy azt engedelmesen és odaadóan
                  kövesse.</p>
               <p>- Azt olvastam valahol, - mondta egyszer, mikor egy csók után ajkaik eltávolodtak
                  egymástól, - hogy az szereti jobban a másikat, akinek csók közben be van húnyva a
                  szeme. És az szereti kevésbé a másikat, aki csók közben a szemét nyitva
                  tartja.</p>
               <p>- Úgy. És nálunk hogy van?</p>
               <p>- Figyelje csak meg. Maga mindig nyitva tartja a szemét.</p>
               <p>- Igen? Lehet. Ezen még sohasem gondolkoztam.</p>
               <p>- És azt is olvastam, hogy két ember sohasem szereti egyformán egymást. Egyik
                  mindig jobban szeret, mint a másik. S az a gyengébb kettő közül, aki szerelmesebb.
                  Köztünk tehát én.</p>
               <p>- Nono, - szólt Kelen únott udvariassággal - az még nem olyan biztos.</p>
               <p>- Drágám, ezt nem nagy meggyőződéssel mondta. Tudjuk mi azt jól mindaketten. Én
                  százszor jobban szeretem magát, mint maga engem. Éppen ezért vagyok kiszolgáltatva
                  magának. Megtörtem, szerény lettem. Megtanultam azzal a kevéssel is beérni.</p>
               <p>- Hogyhogy kevéssel? Az olyan keveset jelent, ha én szeretek valakit?</p>
               <p>- Ne forgassa ki, amit mondtam. Volt idő, mikor sokkal jobban szeretett, mint
                  most.</p>
               <p>- Drágám, semmi sem tart örökké. De amíg nincs itt a vége, ne beszéljünk a
                  végéről.</p>
               <p>- Semmi sem tart örökké, igaz. De erre maga azóta jött rá, mióta a magáé lettem.
                  Hallottam én valaha azt a szót is magától, hogy mindhalálig. Nem, nem kell
                  felelnie. Akkor még nem is ismerte sajátmagában a férfit. Újonc volt a
                  szerelemben. Én magának első szerelme vagyok, maga nekem az utolsó.</p>
               <p>A férfi felállott. Tett egy-két lépést a szobában. Aztán visszafordult és ránézett
                  Magdolnára.</p>
               <p>- Mondja, tudja azt maga, hogy nem tudja, hogyan kell bánni egy férfival?</p>
               <p>- Bizony az meglehet. Nagy gyakorlatom nincs benne. De miért mondja ezt? Magával
                  nem helyesen bánok?</p>
               <p>- Nem ám. Nem tud egyetlen mondatot mondani, amely mögött ne volna panasz. Az
                  ilyesmi először hízeleg az embernek. Aztán megszokja. Aztán... nem akarok
                  udvariatlan lenni, de szívesebben hallana egy kis vídámságot. Aztán meg maga
                  folyton érezteti velem, hogy szüntelenül a mi... a mi összeköttetésünk végére
                  gondol. Ez nem valami jó politika. Mit szól ahhoz a bankigazgatóhoz, aki minden
                  reggel azt mondja a pénztárosnak: maga nagyon derék ember, kár, hogy előbb-utóbb
                  sikkasztani fog? Minek engem következetesen hozzászoktatni a gondolathoz, hogy az
                  érzéseim előbb-utóbb meg fognak szünni? Lassanként ott tartunk, hogy mikor
                  hazulról elindulok magához, azt mondom magamban: na most megyek Magdolnához két
                  óra hosszat panaszt hallgatni.</p>
               <p>Magdolna mindezt megrettenve hallgatta. Belesajdult tudatába, hogy amit Kelen
                  mond, az jórészt helytálló. Tehát nem szabad panaszkodni. Ami fáj, azt le kell
                  nyelni. Nemcsak kifogástalan vacsorával kell becézni a férfit, nemcsak a csók
                  örömét kell adni neki. Szemrehányás nélkül való, mulatságos, együttlétet is. Ha
                  valami nagyon rosszúl esik, leplezni kell. Vagyis nem szabad őszintének lenni.
                  Vagyis hazudni kell. Annak, akit szeret.</p>
               <p>Megpróbálta így is. Ha a férfi napokon át nem telefonált, ha gyengédtelen és
                  figyelmetlen volt, mosolygó arccal fogadta. Vidáman beszélgetett vele, nevetni és
                  nevettetni igyekezett. De ebből az következett, hogy a férfi rájött, milyen
                  következmények nélkül való dolog, ha napokig nem telefonál. És most még
                  nyugodtabban mulasztotta el felhívni Magdolnát. Ezt már nem bírta el. A következő
                  alkalommal óvatos és enyhe formában szóvátette.</p>
               <p>- Azért azt a kagylót öt nap alatt egyszer felemelhette volna, - mondta nevető
                  arccal, de sírást ígérő hangon.</p>
               <p>- Kerestem, drágám, de mással beszélt.</p>
               <p>Ez lehetett igaz is, nem is. A dolgot nem lehetett folytatni. Mert ha erre azt
                  válaszolja, hogy miért nem hívta mégegyszer, akkor ez már felelősségre vonásnak,
                  panasznak, nyűgségnek számított volna. Azonkívül a férfinak mindig megvolt az a
                  válasza, hogy Thoroczkayéknál úgyis találkoztak, minek akkor telefonálni? Magdolna
                  tehát rendszerint lenyelte, amit panaszolni szeretett volna. Élete abból állott,
                  hogy várta a férfit. Ha az nem jött, akkor hallgatott. Ha jött, hálás igyekezett
                  lenni a sorsnak azért a két óráért, amelyet ajándékba kapott. Mert most már minden
                  órát, minden jó szót ajándéknak érzett. Szeptember folyamán titokban elmult ötven
                  éves. Senki sem emlékezett meg születésnapjáról, csak Mámi. Kelen sem. Pedig az
                  ismerte a dátumot régi beszélgetéseikből. De nem jutott eszébe. Apró
                  figyelmetlenség, gondolta Magdolna, és inkább örült neki. Mennél kevesebbet gondol
                  Kelen az ő korára, annál jobb. Őt magát a gyűlöletes ötvenes szám folyton izgatta
                  és üldözte. Úgy hordta magában, mint egy szégyenletes titkot. Hiába érvelt magának
                  azzal, hogy aki negyvenkilenc és háromszázötven napos, az semmit sem különbözik
                  attól, aki ötven éves és két napos. Minden önvígasztaló okoskodást megcsúfolt maga
                  a szám. Úgy járkált vele a világban, mint akinek estélyen lyukas a harisnyája:
                  csak elfogulatlanul viselkedni tovább, csak mosolyogni jobbra-balra, hátha nem
                  veszik észre. Lelkiállapotához hozzátartozott az is, hogy egyszerre erős
                  rokonszenvet érzett az ötvenes évek elején járó hölgyek iránt. Hogy sajátmagát
                  nyugtassa, igyekezett üdéknek és kívánatosaknak tartani őket. Szívesen terelte a
                  szót társaságban az ilyenek alakjára, jó arcbőrére, szép szemére. Ilyenkor mindig
                  visszafordult a szó reá magára, mindig meleg bókokat kapott és ezeket olyan éhesen
                  szítta magába, mint a homok a vizet.</p>
               <p>Ezen az őszön jóval többet ment társaságba, mint előző évben. Mert így alkalma
                  volt Kelennel találkozni. Volt már több olyan ház, ahol találkozhattak. Mikesék,
                  Gianuzzi-Contini hercegek, Webscottné, Thoroczkayék. Kedvesét szívesen hívták
                  ezekhez a házakhoz. Részint, mert látnivaló volt, hogy neki szereznek vele örömet,
                  részint mert Kelen Jenő csakugyan divatba jött. Most már igen ügyesen mozgott a
                  parketten, formahibákat nem csinált, a szakmáján kívül álló vitáktól óvatosan
                  távol tartotta magát, és „az asztalnál jól nézett ki”, mint a háziasszonyok
                  mondták. Egy napon Webscottné nagy vacsoráján, ahol zene is volt, azzal lepte meg
                  Magdolnát, hogy táncra kérte. Ő habozott.</p>
               <p>- Jöhet nyugodtan, - mondta a férfi, - nem lesz botrány belőle.</p>
               <p>Ment vele táncolni. Hosszú-hosszú évek óta most táncolt először.</p>
               <p>- Hiszen ez igen jól megy, - mondta tánc közben meglepetten, - mióta táncol
                  maga?</p>
               <p>- Arizona és Grill óta, - felelt az nevetve, - most már csak a bridge van hátra.
                  És egy párbaj. És frakk.</p>
               <p>- Párbaj? Megbolondult maga?</p>
               <p>- Dehogy bolondultam. Az is kell a társaságban. Csak bízza rám. Mindennap
                  vívok.</p>
               <p>Ezt már oktató hangon mondta, annak a tanítványnak kissé elbizakodott hangján, aki
                  túlhaladta mesterét. Mikor tánc után visszavezette Magdolnát, úgy hajlott meg
                  előtte, mintha egész életét társaságban töltötte volna. Aztán tovább ment, hogy
                  felkérje a hercegnét. Magdolna tűnődve és aggódva nézett utána. Tisztán látta már
                  ezt az embert. Az a különös dolog történik vele, hogy amit más, egyenletesen
                  felnövekedett férfi harminchatéves koráig átél, azt ő most éli át rohamosan gyors
                  lendülettel egyszerre. Egy hónap alatt él egy évet. Most már túl van a serdülő
                  szerelmen, a gimnazista rajongáson, most már dohányzik és párbajra vágyik, mint a
                  joghallgató. Biztosan meg is szerzi magának azt a párbajt, hogy lovagiasságával
                  önmaga előtt kérkedhessék. De az rosszul is sülhet el. Belé is lőhetnek,
                  nyomorékká is vághatják. Ó, mennyi aggodalma és baja is van egy anyának. Anyának?
                  Magdolna elcsodálkozott a szótól, melyre önkéntelenül gondolt. De aztán helyeselte
                  magában a szóhasználatot. Valóban inkább fiának érezte már, mint akármi másnak.
                  Rossz, gyengédtelen, sok aggodalmat okozó fiának, akit mégis elmulhatatlan
                  szeretettel vesz körül.</p>
               <p>Ugyanezen az estélyen történt, hogy a hercegné került melléje a váltakozó
                  csoportosulás folyamán. Beszélgettek erről-arról, főként arról a leányszöktetési
                  botrányról, amellyel aznap tele voltak a lapok.</p>
               <p>- Nagy divat Pesten a szerelem, - mondta Liesl, - képzeld, nekem is van egy
                  titokzatos udvarlóm.</p>
               <p>- Ne mondd. Miért titokzatos?</p>
               <p>- Mert nem tudom, ki az. Valami külföldi lehet, aki itt lakik Pesten. Talán
                  diplomata. Névtelen leveleket ír angolul.</p>
               <p>Magdolna felfigyelt.</p>
               <p>- Leveleket? Az írást nem ismered?</p>
               <p>- Gépen ír. Hosszú vallomásokat. Amiket már szokás írni. Aztán néha névtelenül
                  felhív. Zenét játszat a telefonba. Egész mulatságos. Francescót szoktam ingerelni
                  vele. Hiszen tudod, milyen féltékeny.</p>
               <p>Aztán másról kezdtek beszélni. De arra már Magdolna nem igen figyelt. A névtelen
                  vallomások és névtelen felhívások híre, amelyet most hallott, a végsőkig
                  felkavarták. Ez a névtelen udvarló nem lehet más, mint Kelen. Ez az ő módszere.
                  Vele is így csinálta. Mert mikor egymáséi lettek, Kelen megvallotta, hogy azokat a
                  leveleket ő írta, azt a muzsikát ő zenélte bele a telefonba. Most ugyanezt
                  alkalmazza a hercegnőnél is. Ezt nézte ki magának. Természetes, hiszen hercegnő.
                  A képzelt álruhában járó Kemp bárónak legalább is hercegnő kell. Magdolna
                  szaggatottan szedte a lélegzetet. Módját ejtette, hogy táncnézés örve alatt
                  egyedül meghúzódhassék egy ajtónak dőlve. Át akarta gondolni ezt az elemi csapást,
                  amely tetőtől-talpig megrendítette. Lehet, hogy Kelen az csakugyan? Most aztán mit
                  csináljon? Kezdje faggatni? Vagy hallgasson az egészről és egyelőre éberen
                  figyeljen? Teremtő Isten, ki tud itt tanácsot adni? Hallott már olyan esetet,
                  mikor egy asszony teljesen alaptalanul kezdett gyanakodni, de addig gyötörte
                  féltékenységével a férjét, míg annak figyelmét annyira felkeltette a vélt
                  vetélytársnő iránt, hogy éppen féltékenysége folytán következett be az, ami
                  egyébként sohasem következett volna be. Ha ő most elkezd féltékenykedni a
                  hercegnőre, esetleg éppen ezzel ülteti bele a férfi lelkébe azt a gondolatot, hogy
                  ez lehetséges. Ha pedig nem vesz tudomást az egészről és gyanuja, hogy a névtelen
                  udvarló Kelen, igaz, akkor a férfi egyre jobban bele fogja ringatni magát egy új
                  érzésbe, ő pedig el van veszve.</p>
               <p>Később megint összekerült Kelennel.</p>
               <p>- Mit szól a hercegnőhöz, - mondta neki, - én úgy találom, kitünő napja van.</p>
               <p>- Én is. Most általában remek formában van.</p>
               <p>- Igen. Az a fajta asszony, aki tetszik a férfiaknak.</p>
               <p>- Én egyszerűen imádom, - felelte a férfi nyugodtan, a zavar legkisebb jele
                  nélkül.</p>
               <p>Említse most a leveleket, ne említse? Hirtelen elhatározással beleugrott a
                  kérdésbe. Mint aki fejessel kezdi a fürdést.</p>
               <p>- Képzelje, van egy titkos udvarlója, aki leveleket ír neki és belemuzsikál a
                  telefonba.</p>
               <p>- Igen, ezt nekem is mesélte, - mosolygott a férfi, - valaki visszaél a
                  szabadalmammal. Az ismeretlen tettest be fogom pörölni. Hej, de szép idők voltak
                  azok, mikor magának írtam. Olyan szerelmes voltam, mint egy bolond.</p>
               <p>- Volt? Most már nem?</p>
               <p>- De kérem, - sietett helyrehozni a férfi a rossz mondatot, - ne kapaszkodjék a
                  szavakba. Jól tudja, hogy szeretem. De ez másféle érzés, mint az volt. Nem is
                  lehet ugyanolyan egy boldog szerelem, mint egy reménytelen. Pardon, fel kell
                  kérnem Thoroczkaynét.</p>
               <p>Tehát mégsem ő az, gondolta Magdolna felszabadult sóhajjal. Akinek vaj van a
                  fején, egészen másképpen viselkedik. Valami egészen kis zavarral biztosan elárulta
                  volna magát, olyan hirtelen érte a kérdés. Hálistennek. És miért is lenne okvetlen
                  ő. Sűrűn hallani ilyen ismeretlen urak „par distance” rajongásáról. Elvégre millió
                  ember él Budapesten. Számos olyan ember akad, akinek látásból, hírből megtetszett
                  valaki. Nem ismeri társadalmilag, nem szólhat neki. Tehát ír. Ez a
                  legtermészetesebb dolog a világon. Száz és száz ilyen levelet hordoz a posta. Azt
                  mind Kelen írja? Nevetséges. Hálistennek, nem írja. És éppen most vallott
                  szerelmet. Kissé kényszeredetten, az igaz, de mégis csak ezt mondta: „Jól tudja,
                  hogy szeretem”. Igy aztán nyugodtan ment haza az estélyről.</p>
               <p>Pár nap múlva aztán megtörtént Kelen pofozkodási esete báró mecseki Mautnerrel.
                  Magdolna Mikesnétől tudta meg a dolgot. Az egy délelőtt izgatottan hívta fel.</p>
               <p>- Magdolna, mit szólsz ehhez a dologhoz.</p>
               <p>- Miféle dologhoz?</p>
               <p>- Hát nem hallottad még? A Kelen dolgához. Nem mondta? Azt képzeltem, hogy neked
                  megtelefonálta.</p>
               <p>- Nekem nagyon ritkán telefonál. Mi történt? Csak nincs valami baj?</p>
               <p>- Reméljük. Ismered te azt a báró mecseki Mautnert?</p>
               <p>- Csak hallottam róla. Mindenki nagyon szidja, hogy milyen kiállhatatlan, nyegle
                  fickó.</p>
               <p>- Hát kérlek Tegnap este Thoroczkayék, Beecham követségi titkár és a felesége
                  elmentek Kelennel moziba. Utána a Ritz-grillbe jöttek vacsorázni. Mi is ott
                  voltunk egy másik asztalnál két bécsivel, akikkel Lőrincnek megbeszélni valója
                  volt. Ekkor bejött egy színésznővel ez a mecseki Mautner. Mikor elment a
                  Thoroczkayék asztala mellett, megbotlott a Kelen székének a lábában. Kelen
                  visszafordult és azt mondta kicsit élesen: pardon. Erre az visszafordult és
                  kihívóan azt mondta: akar valamit? Kelen nem felelt. Erre mecseki Mautner tovább
                  ment és alig hallhatóan azt mondta: hülye. Kelen bocsánatot kért a társaságtól,
                  felkelt és kiment. Maga után intett egy pincért. Mi már csak arra lettünk
                  figyelmesek, hogy a pincér jön vissza mecseki Mautnerhez és mond neki valamit. Az
                  felállt és kiment. A következő pillanatban a lépcső felől, ahová a teremből nem
                  lehet látni, hatalmas csattanást hallottunk. Aztán kiabálást. De már jött vissza
                  Kelen és visszaült az asztalhoz. A színésznő ijedten kiszaladt. Nem is jöttek
                  vissza. Később aztán Kelen átküldött egy névjegyet az uramhoz és felkérte egyik
                  segédnek, a másik segéd báró Orczy Szabolcs. Ez az uramnak, őszintén szólva, nem
                  nagyon tetszett, mert nem szívesen szekundál együtt egy ilyen lump
                  Orczy-gyerekkel, de nem akarta Kelent megsérteni, másrészt nagyon utálja ezt a
                  mecseki Mautnert, ezt a... várjál csak, hogy is hívják az ilyet Pesten... ja igen,
                  jampec. Hát most itt tartunk. Én azt hittem, te ezt már tudod.</p>
               <p>- Honnan tudnám, édes Judit? Csak Kelentől tudhattam volna, de ő, mondom, nagyon
                  ritkán hív fel engem.</p>
               <p>- Igen. Hát most tőlem tudtad meg. Mit szólsz ehhez?</p>
               <p>- Nagyon haragszom. Kelen ne csináljon nyilvános botrányokat. Az mindnyájunknak,
                  akihez jár, nagyon kellemetlen.</p>
               <p>- Hát az igaz. De tudod, már ideje volt, hogy ezt a jampecet nyakonüsse valaki. Én
                  csak látásból ismerem, de mindenütt olyan hányiveti, szemtelen módon viselkedik,
                  hogy az embernek viszket a tenyere. Most megkapta. De viszont most nagyon aggódom,
                  mi lesz. Tettlegesség volt, tehát pisztoly lesz. Lőrinc azonnal rámkiabál, ha
                  lovagias ügyekbe belebeszélek, én nem merek neki szólni. De veled nem kiabálhat,
                  igazán szólhatnál neki, hogy ne töltsék meg azokat a pisztolyokat, vagy ejtsék ki
                  ügyesen a golyót. Én ezt a Kelent úgy megszerettem, hogy most egészen nyugtalan
                  vagyok miatta. Jegyzőkönyvvel ezt nem tudják elintézni. Beszélsz Lőrinccel?</p>
               <p>- Drágám, engem éppen úgy letorkol, mint téged. Lőrinc régi módi úriember, te
                  ismered legjobban. Sértésnek venné, ha szólnék. Meg aztán nekem kényes is. Milyen
                  jogcímen szóljak én ebbe? Egy férjes asszony könnyebben megtehetné. De Lőrinccel
                  általában nem teheti meg senki. Amilyen kedves és udvarias ember különben, az első
                  mondatba gorombán beleszólna és félbeszakítaná.</p>
               <p>- Sajnos, ez igaz. De akkor mit csináljunk? Nekünk, asszonyoknak kellene valamit
                  csinálni.</p>
               <p>- Hallgatni, szívem. És szépen, türelmesen kivárni a férfiak dolgát. A te urad
                  talpig férfi is, meg nagyon jó ember is. Amit meg lehet tenni, azt ő úgyis
                  megteszi. Kelennel beszéltél?</p>
               <p>- Beszéltem. Én voltam a telefonnál, mikor reggel Lőrincet kereste. De kérlek, ő
                  sem akart velem szóbaállni. Aféléket mondott minden kérdésemre, hogy „nincs
                  módjában!” Hát most próbálj ezekkel menni valamire.</p>
               <p>- Ha megtudsz valamit, szólj ide, jó?</p>
               <p>- Hogyne. Te is szólj, ha hallasz valamit.</p>
               <p>Elbúcsúztak. Magdolna rögtön tárcsázta a Kelen számát. Otthon találta.</p>
               <p>- Angyalom, hát ilyenkor nem tartja érdemesnek felhívni engem?</p>
               <p>- Szóval már hallotta. Nem hívhattam, drágám. Elintézés alatt álló lovagias
                  ügyről...</p>
               <p>- Jó, jó, ezt ismerem. A maga számára én nem tartozom ilyen szabályok alá.</p>
               <p>- Nem akartam nyugtalanítani.</p>
               <p>- Hát ezt el is érte, mondhatom. Csak nem képzelte, hogy én ezt nem fogom
                  megtudni? És akkor hagyja, hogy mástól tudjam meg? De nem teszek szemrehányást.
                  Már hozzászoktatott, hogy... hagyjuk. Csak azt mondja meg nekem, hogy én most mit
                  csináljak? Hogy bírjam ki azt az időt, ami előttem áll?</p>
               <p>- Ne haragudjék, drága Magdolna, de ebben nem tudok tanácsot adni. Úgyis eléggé fő
                  a fejem. Legyen türelemmel, míg ez a dolog lezajlik. Ja igaz, ma szerda van. Ne
                  vegye rossz néven, de úgy összetornyosult minden, hogy igazán lehetetlen...</p>
               <p>- Lehetetlen? Most? Hát egyedül hagy engem ebben a szörnyű nyugtalanságban? És mi
                  tornyosult össze? Hiszen magának semmi dolga, arravalók a segédek. Nézze,
                  akármikor lemondott, szó nélkül beletörődtem. De most az egyszer...</p>
               <p>- Ne erőltesse, drágám. Ma, sajnos, nem megy. Ha az egész ügyön túlleszek, azonnal
                  jelentkezem.</p>
               <p>- De hát egy órára csak elnézhetne...</p>
               <p>- Kérem, - szólt Kelen idegesen - esetleg megpróbálom, de be kell látnia, hogy
                  most nem vagyok ura az időmnek. Nem igérhetek semmit. Majd estefelé telefonálok.
                  Viszontlátásra.</p>
               <p>Estefelé nem telefonált. Nem is jött. És másnap sem telefonált. Magdolna úgy
                  tudott meg, amit lehetett, hogy Mikesnével állandó érintkezésben maradt. De
                  Mikesné is csak homályos dolgokat tudott kicsikarni az urából. A lapok
                  csodálatosképpen nem írtak a botrányról semmit. Az ügy húzódott egyik napról a
                  másikra. Mikes konokul megtagadott a feleségétől minden felvilágosítást. Magdolna
                  minden órán úgy járt-kelt lakásán és az utcán, hogy talán éppen abban a
                  pillanatban dördülnek el a lövések. Házassága alatt ugyan megedződött némiképpen.
                  Férjének hat párbaja volt, nagyobbára román közéleti emberekkel, nemzetiségi
                  politikai természetű okokból. Akkor megtanulta, hogy a férfiak lovagias természetű
                  ügyeiben az asszonynak csak a néma aggodalomhoz van joga. Meszlényi Zoltán ridegen
                  ragaszkodott az előírt formák betűihez és sohasem közölte a feleségével, hogy
                  mikor áll ki. Volt olyan pisztolypárbaja a Kolozsvár melletti Békás nevű berekben,
                  amelyről Magdolnának sejtelme sem volt. Csak akkor tudta meg az egész ügyet, mikor
                  férje sértetlenül hazajött. Máskor tudta, hogy van valami, és reszketve figyelte
                  férje jövés-menését, vajjon ha a kalapját veszi, nem éppen a mérkőzéshez indul-e.
                  Most több mint húsz év multán megint ezt élte át, de még keservesebben, mert
                  hajdan ott voltak gyerekei, akiket magához szoríthatott az aggodalom óráiban
                  enyhülésül. Most nem volt mellette senki. Még az sem, akiért aggódott.</p>
               <p>A botrány kedd este történt. Pénteken délben megszólalt a telefon.</p>
               <p>- Túl vagyok rajta, - szólt a Kelen izgatottan boldog hangja, - nem történt
                  semmi.</p>
               <p>- Ó, hála Istennek! Drágám, angyalom, most rögtön szeretném megölelni. Mikor
                  látom?</p>
               <p>- Fel tudok szaladni magához feketére.</p>
               <p>- Jaj de sokat kell addig várni. Nagyon siessen.</p>
               <p>Kelen, a hős, estilapokat hozott magával. Úgy vetette oda az asztalra a
                  paksamétát, mintha a bárósításáról szóló kutyabőrt hozta volna mutatni. Magdolna
                  felvette a legelsőt. Addig lapozott, míg megtalálta a „Pisztolypárbaj” című
                  közleményt, amelynek még alcíme is volt két hasábon keresztül: „Báró és művész
                  párviadala.” A szöveg majdnem kevesebb helyet foglalt el, mint a cím. Ennyi volt a
                  szövege: „Ma délben pisztolypárbaj folyt le az egyik fővárosi kaszárnyában. A
                  párviadal megkezdéséig a helyet és időt gondosan titkolták. Báró mecseki Mautner
                  Jenő, a társaságban jól ismert gyártulajdonos és Kelen Jenő iparművész állottak
                  szemközt egymással. A bárónak Gárdos Endre vívóbajnok és Ulrich Raoul
                  országgyűlési képviselő, az iparművésznek gróf Mikes Lőrinc és báró Orczy
                  Szabolcs voltak a segédei. A mérkőzést Mikes gróf vezette. Sebesülés nem történt.
                  Párbaj után a felek nem békültek ki. A mérkőzésre éttermi összeszólalkozás adott
                  okot.”</p>
               <p>- Ne nézze a többit, mindegyikben ugyanaz van. Én adtam le.</p>
               <p>- Maga?</p>
               <p>- Természetesen. Kőnyomatosnak. Ennél nincs tökéletesebb reklám. Pofon vágtam
                  Budapest legnépszerűtlenebb emberét és utána, ahogy kell, kiálltam vele. Nem
                  csodálnám, ha üdvözlő leveleket kapnék. Ezt a hírt én szövegeztem és gondosan
                  vigyáztam rá, hogy teljesen pártatlan legyek. De nézze meg a különbséget a segédek
                  között. Neki Gárdos és Ulrich. Nekem Mikes gróf és Orczy báró. Ezzel most
                  tízszeresen népszerű leszek a társaságban. A jó Isten küldte nekem oda ezt a
                  nyavalyást. Mondhatom, nagyon gyengén viselkedett. Úgy reszketett, mint a fal és
                  halálsápadt volt. A kezéből majd kiejtette a pisztolyt.</p>
               <p>- És maga? Nem félt?</p>
               <p>- Édes Istenem, maga igazán tanum lehet rá, hogy nem félek a haláltól. Az egyik
                  golyó a fülem mellett sivított el. Félre sem kaptam a fejem. Most itt vagyok.
                  Hanem nagyon komoly mesélni valóm van, ehhez üljünk le.</p>
               <p>Magdolna maga szolgálta fel a kávét. És érdeklődéssel várta a mesélnivalót.</p>
               <p>- Amit most mesélek, annak a végén azt fogom mondani, hogy a maga segítségére van
                  szükségem. Maga joggal rossznéven vehette, hogy azon a szerdai napon lemondtam a
                  vacsoráját. Szívem szerint természetesen idejöttem volna. De már akkor mondtam,
                  hogy minden egyszerre összetornyosult. Csak túlideges voltam, hogy elmondjam, mi
                  tornyosult össze. Hát kérem, az a fantasztikus dolog történt, hogy feljelentés van
                  ellenem a rendőrségen orgazdaság miatt.</p>
               <p>- Micsoda? - sikoltott fel Magdolna majdnem elejtve a csészét.</p>
               <p>- Bűnbánóan belátom, hogy abban a szabadrékási dologban magának volt igaza.
                  Orczyék görbe dolgot csináltak. Mindenféle nem tudom micsoda írásokat aláirattak
                  velem. És maga tudja, hogy ha nagyon kérnek, én képtelen vagyok nemet mondani.
                  Megjegyzem, a zárgondnok mindenről tudott. Én felhoztam a bútorokat, amiket
                  kiválasztottam. Az írásokon én szereplek, mint vevő. A Magyary-leánynak ehhez
                  semmi köze, neki én fogom eladni a holmit. Ezzel is jócskán keresek, az Orczy-fiuk
                  negyven százalékot adnak nekem. De már most azt a dollárkölcsönt a Nemzeti
                  Iparbank adta. Valaki odalent fogta magát és névtelenül értesítette a bankot. A
                  bank feljelentést tett az Orczy-fiúk ellen sikkasztás és ellenem orgazdaság miatt.
                  Hát én azért voltam olyan izgatott, mert tegyük fel, annak a jampecnek a segédei
                  valahogyan tudomást szereznek erről a feljelentésről. Azonnal becsületbíróságot
                  kérnek ellenem. Képzelje el, mit szól ehhez Mikes Lőrinc, ha megtudja. Ez volt a
                  nagyobbik izgalom, nem maga a párbaj. Mondhatom, nagyot lélegzettem, mikor ma
                  délben kijöttem abból a kaszárnyából. Persze az Orczy-fiúk is nagyon meg vannak
                  szeppenve.</p>
               <p>- Drágám, hogyan tehetett ilyet? Megáll az eszem.</p>
               <p>- Én? Mi bajom lehet nekem? Kínáltak bútorokat, megvettem. Mit tudom én, hogy azok
                  le voltak foglalva?</p>
               <p>- Hogyne tudta volna. Hiszen nekem éppen maga mesélte. Rögtön figyelmeztettem,
                  hogy vigyázzon. Aztán maga a vételárból negyven százalék sápot kap? Szóval,
                  majdnem dupla árért sózza rá a megrendelőjére a holmit?</p>
               <p>- Bocsánat, a megrendelő jól jár. Még így is igen olcsón jut hozzá szép és értékes
                  régi bútorokhoz. Hogy én keresek? Bocsánatot kérek, hát a kereskedés
                  tisztességtelen dolog? Megveszek valamit és igyekszem drágábban eladni. Nem ezt
                  hívják kereskedésnek?</p>
               <p>- Igen. Ezt hívják kereskedésnek. De sikkasztott holmival nem szokás
                  kereskedni.</p>
               <p>- Hát az igaz. Hibát követtem el. De esküszöm magának, én nem tudtam, hogy ez
                  tiltott dolog. Az Orczy-fiúk megmagyarázták nekem, hogy a bankot semmiféle
                  károsodás nem érheti. Ami le van foglalva, az körülbelül négyszer annyit ér, mint
                  amennyivel ők tartoznak. Aztán meg, ismétlem, a zárgondnok tudta az egész dolgot.
                  Igaz, nekem kezdettől nem ízlett az egész. Már mikor ők kitalálták ezt és nekem
                  elmondták, fáztam tőle. De reggeltől-estig magyarázták napokon át, hogy ez milyen
                  egyszerű, hogy ebben nincs semmi különös, hogy ezt mindenki csinálja, ez így
                  szokás. És a zárgondnok tudott róla, ezt nem győzöm hangoztatni. A hivatalos
                  ember. Mit gondolhattam volna? Arról is meg voltam győződve, hogy az Orczy-fiúkat
                  nem érheti baj. Őszintén szólva, csodálom a rendőrséget, hogy ilyen előkelő urakat
                  éppen úgy kezel, mint a csirketolvajokat.</p>
               <p>- Ha lopnak? Már bocsásson meg.</p>
               <p>- Az nem úgy van. Ők nem loptak, legfeljebb szabálytalanságot csináltak. És hol a
                  tekintélyek tisztelete, amiről minden nap olvasunk az ujságban? Közérdek az ilyen
                  ősi és előkelő neveket meghurcolni?</p>
               <p>- Nem közérdek. És jó volna, ha a maga barátai nem hurcolnák meg a családjuk
                  nevét. De az engem nem nagyon érdekel. Csak maga. Szóval, mondjuk meg az igazat:
                  maga gyenge volt és rá hagyta magát beszélni valamire, aminek a súlyát nem
                  ismerte. Mindenáron azt akarom hinni, hogy csak könnyelmű és nem
                  tisztességtelen.</p>
               <p>- De Magdolna! Milyen szavakat használ? Becsületszavamra mondom magának, hogy az
                  egészet egy percig sem néztem tilos dolognak. Maga ismer engem? Hát én orgazda
                  vagyok?</p>
               <p>- Magától nem az, de mint látja, bele lehet vinni. Beszélt ügyvéddel?</p>
               <p>- Beszéltem. Nem nagyon jókat mondott. Hogy nagyon vigyázzak, mert ebből baj
                  lehet. Az Orczy-fiúk is beszéltek az ő ügyvédjükkel, de az nagyon mérges lett,
                  mikor megtudta, hogy a háta mögött pénzt akartak csinálni és összeveszett velök.
                  Most az a teendő, hogy a bankot minden áron rá kell venni a feljelentés
                  visszavonására. Ez az a kérés, amit magához akarok intézni. Adjon tanácsot.
                  Keressen az ismerősei között valakit, akinek szava van annál a banknál. Rőser nem
                  jó, mert az a bankkal rosszban van, már ezt is kiderítettem. Ha most segít rajtam,
                  Magdolna, elmegyek a templomba és megesküszöm, hogy soha, soha többet ilyen
                  homályos dolgokba nem megyek bele. Tud valamit?</p>
               <p>- Tudok. Nem Mank Ignác ott az elnök?</p>
               <p>- De éppen az. Éppen azon fordul meg minden, azt mondták nekem.</p>
               <p>- Akkor talán el tudja intézni. Klárihoz kell fordulnia. Neki nagyon jó barátja ez
                  a Mank Ignác. Dolgoztat a Klári irodájában és Klári jár a házhoz.</p>
               <p>- Ez nagyszerű. Maga igazán valóságos kincs, Magdolna.</p>
               <p>- Menjen azonnal Klárihoz. De el ne mondja, hogy a tanácsot tőlem kapta. Klárival
                  most nem vagyunk jó viszonyban.</p>
               <p>- Mi történt? Miért?</p>
               <p>- Maga miatt, drágám. Mert a maga érdekében elmentem Detkyhez, az ő érdekében
                  nem.</p>
               <p>- Hát ebben neki nincs igaza, mert...</p>
               <p>- De igen, igaza van. Szóval, engem ne említsen. Csak kérjen tanácsot tőle. Ő
                  magától fogja a Mank nevét mondani.</p>
               <p>- Köszönöm szépen. Én akkor nem is tétovázom sokat, most azonnal megyek a
                  bárónőhöz. Aztán majd megtelefonálom, hogy mit végeztem.</p>
               <p>Kelen sürgősen búcsúzott és indult az előszoba felé.</p>
               <p>- Meg sem csókol? - szólt utána Magdolna.</p>
               <p>- Ne haragudjék, - fordult az vissza, - azt sem tudom, hol a fejem.</p>
               <p>Nyájas igyekezettel átkarolta Magdolnát és megcsókolta. Mint aki kötelességét
                  teljesíti. Aztán már szaladt is. Ő szomorúan nézett utána és gondolataiba merült.
                  Mi lesz, ha ezt az ügyet nem sikerül elintézni? Még elképzelni is borzasztó. Kelen
                  Jenőt igen könnyen elítélhetik. Egyszerűen becsukják, mint a szegény ügynököt,
                  aki a részletre vásárolt írógépet eladja szorultságában. Törvényszéki tárgyalás.
                  Ujságok. Kelen a fogházban. Soha többé talpra nem állhat. Megélte félesztendei
                  pünkösdi királyságát, grófokkal tegeződött, hercegi házhoz járt, báró-pajtásokkal
                  örvendezett a hejehujának, aztán visszazuhan a semmibe, ahonnan jött. Magdolna
                  pedig itt marad, azzal az arcára sütött szégyennel, hogy sikkasztót varrt a
                  társaság nyakába. Szeme ezekre a rémképekre vadul villant egyet, ettől az embertől
                  menekülni kellene. Ennek nem lesz jó vége. A szégyen átkát hordja magával,
                  amelyben született. Igen, mindenáron meg kellene még csinálni, hogy ebből az
                  ügyből ép bőrrel menekedjék, de aztán gyorsan és erőteljesen elszakadni tőle.
                  Megelőzni azt a fájdalmat, amelyet a férfi szakítása fog egyszer okozni és az
                  öregség, a lemondás csendes öblébe menekülni. De hiába látta, hogy ezt kellene
                  csinálnia. Tudta, hogy nincs ereje hozzá. Ahányszor átkarolták egymást, mindig
                  azzal a gondolattal símult a férfi melléhez, hogy ki tudja, mi lesz holnap, talán
                  most utóljára asszony életében. De mikor a tragikus boldogság fájdalma és viharos
                  öröme megszűnt s ő rápillantott maga mellett kedvesére, rimánkodó vágy fogta el,
                  hogy még ne legyen vége az életnek; ha csak egyetlenegy csókot is szabott még ki
                  neki a végzet, hát legyen egyetlenegy, de azt az egyet még lehessen várni.</p>
               <p>A férfi estefelé felhívta.</p>
               <p>- Hálásan köszönöm a tanácsot. Igen jól ment minden. Claire bárónő csakugyan maga
                  vetette fel a Mank nevét. Úgy gondolja, hogy az ügyet nem lesz nehéz rendbehozni.
                  Jövő héten valamelyik este meghív bennünket együtt, a Mank-házaspárt és engem.
                  Össze fog barátkoztatni. De már addig is intézkedik. Általában roppant kedves volt
                  hozzám a leánya. Képzelje, megtanít bridgezni. Azt mondta, hogy majd nevel belőlem
                  egy jó negyediket, mert negyedikre lépten-nyomon szükség lehet. Halálos kár, hogy
                  két ilyen nagyszerű ember, mint maga és a leánya, így eltávolodtak egymástól. De
                  majd én megpróbálok közvetíteni, jó? Szeretném valahogyan meghálálni a jóságát.
                  Hát most búcsúzom, ha lesz valami fordulat, mindjárt értesíteni fogom. Szívből
                  köszönöm mégegyszer a kitünő tanácsot. Majd meg is találom a módját. Kezeit
                  csókolom.</p>
               <p>Magdolna mélabúsan elmosolyodott. Milyen könnyű volna a módját megtalálni. Csak
                  egy kis szeretetet mutatni, csak egy kicsit gyengédebbnek lenni. Most már egészen
                  kevés is elég volna.</p>
               <p>A hét végén Liesl hercegnőnél teázott. Október vége volt már, fázósan érkezett és
                  örült a teának. Kellemesen beszélgettek hármasban, nem volt rajta és a házaspáron
                  kívül senki más. A társalgás nemsokára Kelenre fordult. Párbaját emlegették. A
                  herceg nagyon dícsérte Kelent. Ember a talpán. Igazán ideje volt, hogy jőjjön
                  olyan rendes legény, aki azt a szemtelen alakot rendre tanítsa. „Questo pescecane
                  insolente.” És a kertet is milyen kitünően megcsinálta. Jövőre, ha virágok lesznek
                  benne, látványosságnak fog számítani. Liesl is versenyt magasztalta. Magdolna
                  boldog volt. Mint akinek a fiát a kormányzó gyűrűjével avatják doktorrá. Aztán Don
                  Francesco, végezvén teájával, elköszönt és visszavonult. A két asszony egyedül
                  maradt. Németre fordították a szót.</p>
               <p>- Képzeld, megint írt a titkos udvarló - mondta Liesl.</p>
               <p>- Ne mondd, - mosolygott Magdolna, - mit ír? Áradozik?</p>
               <p>- Sajnálom, hogy eldobálom ezeket a leveleket, most megmutatnám. Azt írja, hogy
                  életveszélyben volt, de rám gondolt és ennek tulajdonítja, hogy életben maradt.
                  Aztán azt írja, hogy mikor csókolódzik, engem képzel oda, tehát vegyem tudomásul,
                  hogy viszonyunk van. Nagyon mulatságos. Megmutattam Francescónak. Olyan dühbe jött
                  a féltékenységből, hogy szeretett volna széttépni valamit. Aranyos volt. Tudod,
                  hogy azért jól esik néha egy asszonynak, ha a férje ilyen féltékeny.</p>
               <p>Még sok mindent beszélgettek, de Magdolnába csak az a titkos udvarló vésődött bele
                  megint. „Életveszélyben volt.” Ez a pisztolypárbajt jelentheti. És ha azokat a
                  leveleket Kelen írja, akkor borzasztó dolog következik belőle. Kelen, mikor őt
                  tartja karjai között, mást képzel oda. Ez irtózatos.</p>
               <p>A gondolat most már túlságosan befészkelte magát a fejébe. Szüntelenül ezen
                  tépelődött. Képzelgései százszor megjárták ugyanazt a kétágú utat: miért
                  valószínű, hogy azokat a leveleket Kelen írja és miért nem valószínű. Beleképzelte
                  magát mindakét eshetőségbe, de mintha kedve telnék önmaga kínzásában, sokkal
                  gyakrabban a rosszabbikba. Mint akinek zúzódás van a testén és nem fér tőle,
                  minduntalan nyomogatja, hogy fájjon. Ez pedig nagyon fájt. Mikor maga elé idézte
                  kettejüket összeforrva és a férfi homloka mögött a más asszony gondolatát látta,
                  felnyögött és fejét rázta megalázott kínjában. Aztán ezerféle tervet főzött ki,
                  hogy milyen ügyes kérdéssel igyekezzék kifürkészni az igazat. Például egy
                  szerelmes pillanatban azt kérdezi a férfitől: „Most kire gondol?” És figyelni
                  arcát, hogy kifejezése hogyan válaszol a hirtelen kérdésre. Vagy tréfásan azt
                  mondani: „Liesl megmutatta nekem a maga leveleit.” És figyelni, hogyan árulja el
                  magát. Vagy megkérni Lieslt, hogy a legközelebbi levelet ne dobja el,
                  megvizsgálni, milyen gépen írták, aztán ügyesen kitudni, hogy Kelennek milyen
                  írógépe van otthon. Száz ilyet kieszelt, de mindet elvetette.</p>
               <p>Nem is lett volna alkalma megpróbálni egyiket sem. Mert a férfi nem jött el hozzá.
                  Az elmúlt szerdán a párbaj és a feljelentés izgalmai miatt nem jött. Most pedig
                  ismét lemondott, mert Klári éppen aznap estére hívta össze Mankékkal. Ezt az okot
                  be kellett látni.</p>
               <p>- Nem baj, - mondta Kelen, - holnap úgyis látjuk egymást Thoroczkayéknál.</p>
               <p>Magdolna a szemrehányások egész áradatát felelhette volna erre. Nem baj? Hát nem
                  nélkülözi a négyszemközti meghitt beszélgetést? Nem hiányzik a csukott szoba
                  kedves magánya, ahol nyugodtan nyúlhatnak egymás kezéért? Nem hiányzik annak a
                  nőnek ölelése, akit szeret? De mindebből nem mondott el semmit. Szótlanul
                  tudomásul vette a lemondást. Most már a másodikat. Készen arra, hogy egy hétig
                  csak társaságban lássák egymást. És készen arra, hogy remegve várja a következő
                  szerdát, vajjon mi lesz.</p>
               <p>Thoroczkayéknál találkoztak másnap. Kelennek feltűnően jó kedve volt. Az asztalnál
                  főként ő beszélt. Elmondatták vele a párbajt részletesen, mert még voltak, akik
                  nem hallották. A hős már legalább huszadszor mondta el a történetét, amely egyre
                  kerekedett a folytonos elmondás következtében, új részletekkel bővült.</p>
               <p>- Nem mondom, - mesélte Kelen elégedett mosollyal, - nem éppen kellemes érzés,
                  mikor az ember hallja, hogy a golyó elsivít a füle mellett...</p>
               <p>Többen összenéztek. Az elbeszélés nagyon tetszett. Kelen úszott a sikerben. Jóval
                  később adódott egy pillanat, mikor Magdolna észrevette, hogy Kelen magányosan leül
                  még egy feketét inni. Azonnal odaült mellé. A férfi arca most komor volt és
                  ideges. Magdolna kérdezősködött, hogyan áll a feljelentés ügye. Kelen ímmel-ámmal
                  felelt, hogy elég jól áll, valószínűleg rendbejön, csak sok pénzbe kerül. Vissza
                  kell küldenie a bútorokat, viseli a szállítás költségeit és az egész per költségei
                  is őt terhelik. Az Orczy-fiúk ugyan vállalják elvben a költségek kétharmadrészét,
                  de fizetni egyelőre nem tudnak. Aztán megakadt a társalgás.</p>
               <p>- Hogy van az, - szólt Magdolna hosszabb csend után, - hogy társaságban olyan
                  jókedvű, ha pedig velem beszél, mindjárt ilyen sötét?</p>
               <p>- Az onnan van, hogy társaságban igyekszem erőt venni magamon, de maga előtt nem
                  kell alakoskodnom.</p>
               <p>- Miért ilyen rosszkedvű?</p>
               <p>- Nem érzem jól magam. Az idegeimmel nem bírok. Rosszul alszom, sokat fáj a fejem.
                  De menjünk vissza a társasághoz.</p>
               <p>És a következő percben már jókedvűen társalgott és nevetett. Elvégre el is
                  lehetett hinni, hogy alapjában fáradt és kedvetlen. Majd szerdán részletesen
                  fognak beszélni erről az idegességről. Majd szerdán. Ez a két szó valóságos
                  szállóigévé vált már gondolataiban. Naponta sokszor jutott eszébe olyasmi, amit el
                  akart mondani kedvesének, vagy megkérdezni tőle. Mindig ezt felelte magának: majd
                  szerdán. Azon az ingatag, sohasem biztos és aggodalommal, vágyódással, alázatosan
                  várt szerdán.</p>
               <p>Ezt a mostani szerdát a férfi nem mondta le. Délben telefonált és Magdolnában
                  meghűlt a vér: megint lemond. De nem ez történt. Kelen bocsánatot kért, hogy este
                  nem igen tud kellemes társaságot nyujtani, mert nagyon fáj a feje. Úgy is
                  érkezett, szenvedő arccal, komor tekintettel. Magdolna port kínált neki,
                  borogatást, egy kis jóleső nyomkodást; a férfi mindent visszautasított. Viszont
                  hatalmas étvággyal evett. Vacsora után elmondta, hogy a bank visszavonta a
                  feljelentést, Claire báróné remekül dolgozott.</p>
               <p>- Ja igaz, meg szeretném kérni, hogy ezeket a szerdákat tegyük át keddre.</p>
               <p>- Ahogy magának jó, angyalom. Miért?</p>
               <p>- Mert Claire bárónőnél megkezdtem a bridge-tanulást. Ő rendkívül kedves hozzám és
                  ezt rendszeresíteni akarja. Hetenként kétszer lesz bridge-tanulás. Neki legjobban
                  a szerda és szombat felel meg.</p>
               <p>- Nagyon szívesen. Legyen kedd. Tehát most három foglalt estéje lesz hetenként.
                  Kettő a lányomnál, egy nálam.</p>
               <p>- Igen. Jaj de fáj a fejem. Ezt nem lehet elviselni.</p>
               <p>- Dőljön le, ha akar. Talán úgy enyhülni fog.</p>
               <p>Kelen felállott. Fejét rázta.</p>
               <p>- Nem ér az semmit. Legokosabb lesz, ha hazamegyek és lefekszem.</p>
               <p>- Ha annyira szenved, nem is merem tartóztatni. Holnap szóljon ide, hogy jobban
                  van-e. Nagyon aggódom magáért.</p>
               <p>A férfi csak bólintott, mintha minden kimondott szótól is jobban fájna a feje.
                  Csak kezet csókolt és elment. Magdolna az órára pillantott: most múlt háromnegyed
                  tíz. Mámi még csörömpölt odakint az edénnyel. Ezt a szerdát várta ő három hete
                  olyan remegő és lelkendező vággyal.</p>
               <p>S most ugyanígy várta a keddi estét. A hat nap alatt egyszer látták egymást,
                  Mikesék társaságot szerveztek, hogy megnézzenek valami úszóversenyt a fedett
                  uszodában. De két-három mondatnál többet nem beszélhettek. Kelen Mikesné és
                  Thoroczkayné között ült. Nagy érdeklődéssel figyelte a versenyt, izgult, előre
                  hajolva kiabált, tapsolt. Magdolna lopva őt nézte, nem a versenyt. Megremegett
                  magában, a férfi érdekes, jól rajzolt arcéle megdobogtatta a szívét. És egyszerre
                  meglátta, hogy annak a halántékán néhány alig észrevehető fehér hajszál csillog.
                  Ez mélységes örömet keltett benne. Őszül tehát az is. Öregedni fog az is. De miért
                  nem tesz csodát a sors és miért nem öregíti azt sokkal gyorsabban? Milyen szép
                  volna, ha életkoruk egyszer csak összeérne. Milyen másképpen lehetne megfogniok
                  egymás kezét.</p>
               <p>Aztán eljött a kedd. A férfi rendes időben érkezett. Panaszkodott, hogy idegeivel
                  sehogysem tud rendbejönni. Feje ugyan most nem fáj, de végtelenül törődöttnek és
                  fáradtnak érzi magát. Egyébként már orvosnál is járt, aki szívneurózist és
                  gyomorneurózist állapított meg. Valami különös gyógymódra nincs szükség, de minden
                  izgalomtól tartózkodnia kell. Magdolna figyelmesen hallgatta. Közben kutatóan
                  szemügyre is vette. Kelen egyáltalában nem tette beteg ember benyomását. Arca majd
                  kicsattant az egészségtől.</p>
               <p>- És sokat kell sétálnom, - mondta végül a panaszkodó.</p>
               <p>- Annak örülök, - kapott Magdolna a szón, - én is sokat sétálok. Csatlakozom
                  magához. Majd nagyokat járunk, jó?</p>
               <p>- Hogyne. Nagyon fogok örülni.</p>
               <p>Mikor a feketét megitták, Kelen váratlanul felállott.</p>
               <p>- Mondja mit szólna, most egy sétához? Gyönyörű száraz idő van kint. Kimehetnénk a
                  bástyára.</p>
               <p>Magdolna dermedten nézett a kérdezőre. Most már mindent értett. Másodpercnyi
                  szünet után válaszolt:</p>
               <p>- Szívesen. Máris mehetünk.</p>
               <p>Amint kiértek a bástyára, a férfi egyszerre élénk és beszédes lett. Előbbi
                  panaszos hangja teljesen megváltozott. A bridgeről kezdett beszélni. Hogy az
                  mennyire érdekli és szórakoztatja. Úgy látszik, nagyon gyorsan meg fog tanulni,
                  azt mondták, hogy erős kártyaérzéke van. Furcsa dolog ez a kártyaérzék. Valaki
                  lehet kitűnő matematikus, de a kártyaérzéke hiányozhatik. Vannak határozottan
                  ostoba emberek, akik elsőrangú bridge-játékosok...</p>
               <p>Itt elhallgatott a férfi, mert Magdolna megállt a néptelen bástyán. Balfelől lent
                  a budai házak fényei mintha a csillagos eget tükrözték volna. Kelen kérdően nézett
                  Magdolnára.</p>
               <p>- Mondja, kedvesem, - szólt az asszony, - miért nem őszinte hozzám?</p>
               <p>- Mely tekintetben?</p>
               <p>- Miért nem mondja meg tisztességesen és őszintén, hogy már nem kellek
                  magának?</p>
               <p>- Kérem, ez a kérdés nem ilyen egyszerű, - felelt a férfi, mialatt megint
                  megindultak, - én ma is szeretem magát. De a vágyaimnak nem tudok parancsolni. Ez
                  őszintén fáj nekem, de nem tehetek róla. A szerelmem él, de a vágyam meghalt. Mit
                  csináljak.</p>
               <p>- Ez legalább őszinte beszéd. Szebb lett volna, ha nem gyötör ennyi ideig, ha nem
                  okoz nekem ilyen borzasztó heteket, s ha nem aláz meg azzal, hogy könyörületből
                  megölel, mikor már nem kellek. Ahelyett színházat játszik nekem fejfájással és
                  ilyesmivel. Mi valaha nagyon szerettük egymást. Méltó ez hozzánk?</p>
               <p>- Én most is szeretem, - szólt a férfi gyáván.</p>
               <p>- Vigyázzon, mert amit most mond, az nagyon fontos. Ha már semmit nem szeret,
                  akkor szabadon engedem. Velem ne törődjék. Hogy velem mi lesz, az az én dolgom. De
                  ha szeret még valamennyire, akkor maradjon meg nekem. Amiért egy viszony elmúlik,
                  azért a szerelemnek még nem kell elmúlnia. Szerelmes valakibe?</p>
               <p>- Ó dehogy. Nincs nekem senkim. Mondom, hogy magát szeretem.</p>
               <p>- És mellettem akar maradni?</p>
               <p>- Igen, igen. Okvetlen.</p>
               <p>- Köszönöm. Akkor maradjunk így. Azt hiszem, most többet fogom látni. Most már
                  nyugodtan jöhet hozzám. Nem kell félnie, hogy elcsábítom. Látja, nevetni is
                  tudok. Nem olyan tragikus dolog ez. Bármiről szívesen és könnyen lemondok, ha
                  cserébe azt kapom, hogy maga hozzám tartozik és ragaszkodik hozzám.</p>
               <p>- Ezt boldogan megígérhetem.</p>
               <p>- Helyes. Megállapodtunk. Most kísérjen haza, mert kezdek fázni. És beszéljünk
                  másról. Hogyan áll a munkáival?</p>
               <p>Kelen élénken, szívesen ment bele a társalgásba. Meglátszott rajta a rendkívüli
                  felszabadulás. És mialatt munkáit magyarázta, Magdolna fájdalmasan gondolt arra,
                  hogy csókja mekkora teher lehetett ennek az embernek, ha most ilyen feltűnő
                  megkönnyebbülést érez. Mikor a kapuhoz értek, kezet nyujtott.</p>
               <p>- Rég nem adott munkát nekem, angyalom. Nem segíthetnék valamit?</p>
               <p>- Őszintén szólva szerettem volna éppen kérni valamire, de restelltem.</p>
               <p>- Boldogan akármit. Halljuk.</p>
               <p>- Seholsem találok bidermeier-bútorba való fehér porcellánszöget, de nagyalakút.
                  Ami van, az mind kicsi. Egészen nagy kellene.</p>
               <p>- Rendben van. Holnap utána nézek. Telefonál?</p>
               <p>- Ó most már jobban fogom magam viselni. Kezeit csókolom.</p>
               <p>Mikor a kapu becsukódott, Magdolnának eszébe jutott, hogy Kelen még mindig
                  tartozik huszonöt pengőjével. Ez a huszonöt pengő egyszerre nagyon fájt neki.
                  „Fukar vagyok, - mondta magában, - csakugyan öregszem.” Aztán végigment az
                  udvaron. Fent várta otthona, a soha most már vissza nem térő vad csókolódzások
                  emlékeivel.</p>
               <p>Félt, hogy sírni fog. Tulajdonképpen nem is tudta, mi megy most végbe bensejében.
                  Volt abban bizonyos kiváncsiság, ahogy magába nézett, hogy szemlét tartson. És azt
                  látta magában, hogy semmi sem ösztönzi zokogva az ágyra borulni. Inkább valami
                  fáradt megnyugvás símogatta. Talán elérkezett valamihez, amiben nem éri csalódás.
                  És meglepetve érezte azt is, hogy érzelmei a férfi iránt csodálatos módon
                  egyszerre megváltoztak. Egyszerre jobban szerette. Azok a visszafojtott
                  szemrehányások és vádak, amelyeket megsértett és megalázott érzékei támasztottak
                  lelkében a férfi ellen, nem voltak sehol.</p>
               <p>- Jó éjszakát, - mondta magában, mikor lefeküdt, - te rossz, te haszontalan, te
                  kedves.</p>
               
            </div>
            <div type="chapter">
               <head>
                  IX.
               </head>
               <p>De ahogy ehhez az új állapothoz élete hétköznapjaival igyekezett hozzáilleszkedni,
                  azt kellett észrevennie, hogy a testetlen szerelemnek is van féltékenysége.</p>
               <p>Most már nem érzéki rémképek üldözték. Ha képzeletében - egyre ritkábban -
                  feltolakodott a kép, hogy a férfi valaki mást átkarol és szája egy másik szájat
                  keres, már nem érzett olyan égető és elviselhetetlen fájdalmat, mint azelőtt.
                  Elfordította tekintetét ettől a képtől, mint valamitől, amit nem illik nézni. De a
                  lehetőség, hogy Kelen szerelmes lehet valakibe, halálra kínozta. Most kezdte csak
                  igazán izgatni a kérdés, hogy Liesl hercegnőnek ki írja azokat a leveleket. És ha
                  most még kevésbé kérdezgette Kelent, merre járt, kikkel vacsorázott, viszont ezt a
                  kérdést egyenesen nekiszegezte.</p>
               <p>- Mondja meg nekem őszintén: nem maga a Liesl titkos udvarlója?</p>
               <p>- Dehogy, - felelt nevetve Kelen, - én nyilt udvarlója vagyok. Határozottan
                  flörtölök vele, már amennyire vele flörtölni lehet.</p>
               <p>- Emlékeztetem magát régi igéretére: mihelyt szeretni fog valakit, szól nekem.
                  Állja még ezt?</p>
               <p>- Állom.</p>
               <p>- Becsületszavára nem maga küld neki névtelenül virágot? Tegnap is kapott.</p>
               <p>- Kérem, - szólt idegesen Kelen és már nem nevetve, - szeretném, ha ezt a kérdést
                  most tárgyalnók utóljára. Ha én a hercegnőtől akarok valamit, egyszerűen szólok
                  neki. Elég bizalmas viszonyban vagyok vele. Nincs nekem szükségem ilyen regényes
                  dolgokra. Akkor kellett ilyen leveleket írnom, mikor teljes képtelenségnek
                  tetszett, hogy egy előkelő úri hölgyhöz közeledhessem. De most már más világot
                  élünk. Egyszóval kijelentem egyszer s mindenkorra, hogy nem én vagyok az a
                  rejtelmes ember és pont.</p>
               <p>Ilyen nyers és idegen hangot Kelen még egyszer sem használt. Magdolna érezte, hogy
                  rendre kellene utasítania. De nem tette. Félt, hogy szóváltás lesz belőle. És
                  kockára teszi, amit eddig nyert: Kelen most csakugyan gyakrabban hívta fel
                  telefonon és olykor együttes sétákat is indítványozott. Minden telefon, minden
                  találkozás külön boldogságot jelentett számára: azt az illuziót, hogy szerelmes,
                  hogy szeretik, hogy a párjával van együtt. Ha ezt elveszti, a világ összeomlik. A
                  faggatást tehát megfélemlítve hagyta abba. Most még jobban igyekezett a férfi
                  kedvére tenni, mint azelőtt. Megbízásokat kért tőle és bőven kapott is. A
                  rabszolga igyekezetével gyalogolta be a várost, hogy valamilyen brokátot
                  megkeressen. Még csalt is: olykor úgy tett, mintha elfelejtette volna a megbízatás
                  valamely részletét, hogy telefonon felhívhassa. Pedig nagyon jól emlékezett
                  mindenre. De hallotta a hangját, beszélt vele, egy-két szeretetteljes szót
                  mondhatott neki.</p>
               <p>És másképpen is csalt. A fővárosi könyvtártól hivatalos felszólító levelet kapott,
                  hogy a kölcsönzés határideje lejárt, szíveskedjék azt az olasz szakmunkát
                  visszaszolgáltatni. Azonnal felhívta Kelent.</p>
               <p>- Angyalom, zavarnom kell valamivel. A Fővárosi Könyvtár kéri vissza a
                  könyvet.</p>
               <p>- Miféle könyvet?</p>
               <p>- Csak egy van. Amit én hoztam el onnan magának. A hercegék kertjéhez kellett.</p>
               <p>- Ja igen. Nem adtam én azt vissza? Nekem úgy rémlik, hogy visszaadtam.</p>
               <p>- Nem szívem, egész biztos, hogy nem adta vissza. Legyen szíves, keresse meg és
                  kedden hozza el.</p>
               <p>De Kelen nem hozta el kedden a könyvet. Elfelejtette. Jövő keddre igérte. Magdolna
                  délben külön felhívta, hogy a könyvre figyelmeztesse. A férfi türelmetlenül
                  válaszolt, hogy jó, jó, majd megkeresi. Este nem hozta el. Soká kereste, de nem
                  találta. Úgy látszik, elrakta valahová. Vagy talán a hercegéknél hagyta. Jövő
                  hétig okvetlen megkeresi. Magdolna még kétszer kérte tőle a könyvet, végül Kelen
                  már olyan mérges lett a könyv említésére, hogy káromkodást harapott el a foga
                  között. És Magdolna, gyávaságában, többet már nem is merte említeni. A Fővárosi
                  Könyvtár újabb levelet írt, sürgetőbbet és szigorúbbat. Magdolna azonnal beszaladt
                  a városba. Elment a könyvtárba és ott kikönyörögte, hogy a kölcsönzési határidőt
                  hosszabbítsák meg neki, aztán elment a rendes könyvkereskedőjéhez és
                  megrendeltette vele a könyvet Olaszországból. Mennél sürgősebben követelte,
                  akármibe kerül. Nyolc nap alatt megkapta a könyvet, fizetett érte nyolcvan pengőt.
                  Ezen összeveszett a könyvkereskedővel, aki váltig magyarázta, hogy ez mélynyomású,
                  illusztrált díszmunka, a nyolcvan pengő még kevés is érte. De ő mégis haragudott.
                  Önmagára és kényszerhelyzetére. Nem volt kin kitöltenie ezt a haragot, csak az
                  ártatlan könyvkereskedőn. Aztán szaladt a könyvtárba és visszaadta a könyvet. A
                  tisztviselő meglátta, hogy a könyvtár pecsétje nincsen benne.</p>
               <p>- Miért méltóztatott a hozatással fáradni, ha elveszett? Tetszett volna ideadni a
                  huszonnégy pengőt, mi meghozattuk volna.</p>
               <p>- Mennyi? Huszonnégy?</p>
               <p>- Annyi a katalógusi ára, - felelte az, miközben beleütögette a pecsétet.</p>
               <p>Magdolna önkéntelenül kapott utána. De észbe kapott, hogy már késő. A pecsét benne
                  van, nem lehet visszaküldeni. Ötvenhat pengő tiszta kár. Takarékos természete
                  majdnem könnyeket ejtett. És Kelen minderről nem tudott semmit. Ha később a könyv
                  eszébe jutott is, jobbnak látta nem említeni, nehogy megint mérgesen keresnie
                  kelljen. Viszont adott más munkát Magdolnának, más szaladgálni valót. Mígnem egy
                  napon így szólt:</p>
               <p>- Mától kezdve nem leszek annyit terhére. Nagy eset történt nálam. Kisasszonyt
                  vettem fel.</p>
               <p>- Ne mondja. Fejlődik az iroda. Ez jó hír. Csak azt sajnálom, hogy nem segíthetek
                  magának. Milyen a kisasszony?</p>
               <p>- Még nem tudom. December elsején lép be. Nem is én vettem fel, hanem Claire
                  bárónő. Nagyszerű egy ember az a maga leánya, mondhatom. Le kell venni a kalapot
                  előtte. Kevés ilyen szervező tehetséggel találkoztam. Megnézte a műtermemet...</p>
               <p>- Ó, Klári fent járt magánál?</p>
               <p>- Igen. A mult héten. Körülnézett és azt mondta, hogy ebből majd ő fog valamit
                  csinálni. És most egymásután kapom tőle a legremekebb tanácsokat.</p>
               <p>- Úgy, például milyeneket?</p>
               <p>- Hát például a reklám dolgában. Nem hirdetéseket kell feladni, hanem megbeszélni
                  a kiadóhivatallal, hogy kellő pénzért ejtsenek el egy-két megjegyzést a
                  szövegrészben. Esetleg egy ujságíró jóbarát még szívességből is megteszi. Mondjuk,
                  ez van egy cikkben: „Az alperesről, aki nyomorára hivatkozott, kitűnt, hogy
                  olyan elegáns lakásban lakik, mintha Kelen Jenő rendezte volna be.” Ez rossz
                  példa, csak meg akartam magyarázni, hogy mi a Claire gondolata. És mindent ki is
                  tud vinni, mert a világon mindenhova van összeköttetése. Össze fog engem
                  ismertetni ujságírókkal is. Szóval ezt a kisasszonyt ő vette fel. Tudja, ez
                  érdekes, hogy Clairenek milyen igaza van: egy ilyen kisasszony az ember egész
                  életét rendes kerékvágásba tereli. Rendesen kell felkelni, mert a kisasszony jön
                  és ha már fizeti az ember, akkor dolgoztatja is. De hogy rendesen felkeljen az
                  ember, idejében le is kell feküdni. Nincs lumpolás, nincs lokál. Alig várom, hogy
                  az a kisasszony belépjen.</p>
               <p>- Angyalom, ezt eddig is megcsinálhatta volna saját magától.</p>
               <p>- Nem. Én arra nem vagyok képes. Nincs energiám. Mellém kell valaki, aki piszkál.
                  Ha mindjárt kisasszony is.</p>
               <p>- És egyetemi évei alatt ki piszkálta? És mikor állás nélkül volt, ki piszkálta,
                  hogy angolul tanuljon?</p>
               <p>- Az egyetemen tanulnom kellett, hogy meg ne bukjam, a szigorlaton, mennél
                  hamarább állást kapjak és meleget ehessem. Mikor pedig nem volt állásom, azért
                  mentem könyvtárba, mert ott fűtöttek. Ha már ott voltam, tanultam. Vagy pedig
                  azért mentem, mert valami nagyon érdekelt. Ez így van, ahogy mondom: engem
                  rendben kell tartani.</p>
               <p>- Irígylem azt a kisasszonyt. Bár én tarthatnám rendben.</p>
               <p>- Nem, maga arra nem jó. Maga túlságosan gyengéd és elnéző. Nekem kemény kézre van
                  szükségem. Nekem az kell, hogy az a kisasszony lármázzon velem, ha nem vagyok
                  pontos.</p>
               <p>- De hátha a kisasszony fél, hogy maga felmond neki, ha lármáz?</p>
               <p>Kelen nem fogta fel a kérdés értelmét.</p>
               <p>- Ha nélkülözhetetlenné tudja magát tenni, - felelte, - akkor nem kell félnie. Mi
                  történt? Magának könnyes a szeme. Mi az megint, az ég szerelmére? Mondtam valamit?
                  Igazán, az ember az sem tudja, hogyan vigyázzon. Mi baja?</p>
               <p>- Semmi.</p>
               <p>- Semmi. Ez aztán válasz. A legértelmesebb társalgás közben elkezd sírni és azt
                  mondja, hogy semmi baja. Drága, valljuk meg, egy kis türelem azért kell magához.
                  Ne legyen rejtélyes, az már nem divat, mondja meg, hogy mi lelte.</p>
               <p>- Az a bajom, drágám, hogy sohasem éreztem magamat nélkülözhetetlennek, s azért
                  sohasem mertem, mint maga mondja, lármázni. Féltem, hogy felmond. Csakugyan nem
                  vagyok alkalmas arra, ami magának kell.</p>
               <p>- De a jó Isten áldja meg, hát még mindig ilyeneken töri az eszét? Olyan jól
                  megvagyunk, rendesen telefonálok, elég gyakran beszélgetünk, minden úgy megy,
                  ahogy maga akarja. És még mindig nyafog... Ó bocsánat, ez a szó kiszaladt a
                  számon, gyorsan visszavonom. Szóval, még mindig sírás és panasz. Ez egy kicsit
                  fárasztó, kénytelen vagyok megmondani.</p>
               <p>Magdolna gyorsan megtörölte a szemét.</p>
               <p>- Sajnálom, majd máskor jobban vigyázok. Megy már? Haragszik?</p>
               <p>- Dehogy is haragszom. Világért sem. Úgyis mentem volna. Na, nyugodjék meg. És
                  máskor, ha ideges napja van, mondja meg, hogy jőjjön máskor. Az ilyen kis
                  jelenetek nem használnak a barátságunknak. Holnap megnézi azokat a
                  falikarokat?</p>
               <p>- Hogyne, már kora délelőtt elmegyek.</p>
               <p>- Nagyon köszönöm. Ha megkérhetem, telefonáljon tízig, mert tízkor már dolgom van.
                  Viszontlátásra, drága szivem.</p>
               <p>„Drága szivem.” Ez azonnal jóvátett mindent. Kis fény a sötétségben. Két odavetett
                  szó, de a sebeket csodálatos varázsszer gyanánt azonnal behegeszti. Most már
                  minden jól van. Megenyhülten végezte a napot és készülődött a másnapra. Óbudára
                  kellett kimennie megnézni azokat a falikarokat, tehát korán kellett kelnie.
                  Kiszámította, hogy ha rögtön elalszik, még nyolc órát alhatik. Arra pedig szüksége
                  volt, hogy az idegeit rendjökön érezze.</p>
               <p>Azonban nem tudott elaludni. Utóbbi időben általában sok baja volt az alvással.
                  Aludni még csak tudott volna, hanem elaludni nem tudott. Holtfáradtan, álmosan
                  feküdt bele az ágyba, kéjesen húnyta be égő szempilláit, gondolatban még
                  imádkozott valami mélyről jövő, szavakba nem foglalt, alaktalan fohásszal, aztán
                  érezte, hogy most mindjárt elalszik. Ez tartott tíz percig. Tíz perc mulva teljes
                  éberséggel magához tért. Csak fáradtsága maradt meg, álmossága eltünt. S akkor
                  jöttek a kétségbeejtő, gonosz órák. Amelyek megindították gondolatai malmát. Ez a
                  malom addig őrölte a gondolatokat, míg izgalom nem ömlött belőle. Ha elkezdett
                  tünődni, egy félóra alatt úgy felizgatta magát, hogy az alvásnak még az a kevés
                  reménye is messze repült tőle, amije még megmaradt. Most is szendergett tíz
                  percig, de aztán arra eszmélt, hogy egészen éber. Gondolkozni kezdett. Azaz nem is
                  gondolkozott, mert tudta, hogy annak nem jó a vége. Csak hagyta
                  kénytelen-kelletlen szabadjára csapongani kusza tünődéseit. Most először a „drága
                  szivem” jutott eszébe s ettől elmosolyodott a sötétben. De aztán Klárira került a
                  sor, aki kezébe vette a Kelen dolgait. Ez fájt neki. Nem szerelmi, hanem valami
                  gyakorlati féltékenységgel töltötte el. Szerelmileg nem volt mitől tartania,
                  hiszen Klárinak megvan a maga valakije. De tudta, hogy mihelyt az élet praktikus
                  vonatkozású kérdéseire kerül a sor, ott ő messze leánya mögött marad. Klári ügyes,
                  élelmes, szívós, üzletileg valóságos zsidó esze van, sőt örmény, mert a dédanyja
                  apai ágon Gopcsa-lány volt. Amihez Klári hozzányúl, abból kő kövön nem marad, de
                  aztán felépül másként. A Kelen irodáját, ha kedve támadt megszervezni, nagyszerűen
                  meg fogja csinálni. És anyja lihegő szolgálatkészsége, ijedt igyekezete, félénk
                  gyengédsége, egyszóval tehetetlen szerelme messze hátul fog kullogni a Kelen
                  hálájában. Mindezen tünődve egyre izgatottabb lett. Késő hajnalban aludt el. S
                  mikor a szükséges órán magától felriadt, feje szédelegve kábult. Elvégezte
                  magában, hogy hozzá fog nyúlni az altatóhoz.</p>
               <p>Mikor Mámi a reggelit hozta, Magdolna ijedten látta, hogy az öregasszony a kis
                  asztal mellé akarja tenni a tálcát.</p>
               <p>- Mámi, Mámi, - kiáltott rá, - mi ez, vigyázzunk. Nem látsz?</p>
               <p>Maga nyult a tálcáért felülve az ágyban és elhelyezte.</p>
               <p>- Nem látok, báróné lelkem, - felelt szomorúan az öregasszony, - mán ennyire se
                  látok.</p>
               <p>- Mutasd a szemedet.</p>
               <p>Mámi ránézett asszonyára kutyahűségű tekintetével. Vörös szemhéjú zavaros kis két
                  szeme tehetetlen bánattal kutatott bele a világba. Elváltozást nem lehetett látni
                  rajta, de volt valami iránytalanság a tekintetében, ami megijesztette. Mámi már
                  régen panaszkodott, hogy romlik a látása. De ilyen vénasszonyoknál ezt
                  természetesnek kellett venni. Elment a Mabiba, ott sokáig várakoztatták, küldözték
                  ide-oda, végül pápaszemet kapott. De azt nem hordta. Azt mondta, hogy nem javít a
                  látásán semmit. Mindennek melléje nyúlt, edényeket feldöntött, tárgyaknak
                  nekiment.</p>
               <p>- Délután elviszlek orvoshoz, Mámi. Ezt nem szabad tovább így hagyni.</p>
               <p>- Minek az mán, báróné lelkem? Jó lesz így is arra a kis időre.</p>
               <p>- Ne beszélj butaságokat. Délután készülj fel, háromra elmegyünk, punktum.</p>
               <p>Gyorsan felöltözött és kisietett Óbudára. A falikaroknak hűlt helyét találta.
                  Azokat már megvette valaki. Álmatlan fejfájással indult vissza a vígasztalanul
                  szitáló őszi esőben. Nagyon kihozta a sodrából, hogy ilyen eredménytelenségről
                  kell beszámolnia Kelennek. Az nagyon nehéz ember volt ilyen dolgokban. Ha valami
                  kapható volt, azt habozva bírálgatta, hibákat keresett benne, úgyszólván
                  ellenségesen szemlélte. De ha valaki más megvette, rögtön rájött, hogy a tárgy
                  tulajdonképpen nagyon tetszett neki és halálos kár, hogy elmulasztotta. Kelen most
                  arra a hírre, hogy a falikarok elkeltek, szitkozódni fog. S ő hiába tudja, hogy a
                  szidalmazó szavak nem neki szólnak, mégis vádlottként hallgatja az ilyen
                  kitöréseket. A Krisztinánál átszálláskor bement egy üzletbe telefonálni, mert már
                  kevés hiányzott a tíz órához. De Kelen már nem volt otthon. Valósággal
                  fellélegzett. Halasztást kapott a kellemetlen telefonra.</p>
               <p>Ebéd után elvitte Mámit a maga szemorvosához. Az soká vizsgálta az öreg cselédet.
                  Szeme elé tartotta a tenyerét és gyorsan elkapta. Lámpával belevilágított a
                  szemébe. Hosszasan faggatta, mióta nem lát jól, fáj-e a feje, milyen betegségei
                  voltak életében. Aztán kiküldte.</p>
               <p>- Jól van, lelkem, most várjon odakint, még a méltóságos asszony szemét is
                  megnézzük.</p>
               <p>Mámi engedelmesen kibotorkált.</p>
               <p>- Sajnos, - mondta az orvos, - nem lehet rajta segíteni. Szemidegsorvadás.
                  Menthetetlen. Egyik szemére már teljesen vak, a másik végét járja.</p>
               <p>- Borzasztó. Szegény, szegény asszony. Semmiképpen sem lehet segíteni?</p>
               <p>- Nincs rá mód. Bele kell nyugodni.</p>
               <p>- Mennyi ideje van még?</p>
               <p>- Az bizonytalan. Néhány hét. Méltóságos asszony szeme hogy van? Megfelel a
                  pápaszem?</p>
               <p>- Köszönöm, jól olvasok. Velem semmi baj. De ezt az én hűséges öregemet
                  kimondhatatlanul sajnálom. Viszontlátásra.</p>
               <p>Kint az előszobában megfogta a Mámi karját. Elindította. A lépcsőn is óvatosan
                  vezette, hogy el ne csússzék.</p>
               <p>- Nem olyan nagy a baj, Mámi. Csak a városi levegő árt neked. Kapsz egy kis
                  szabadságot és elmégy a rokonaidhoz falura. Ott maradsz, amíg jobban nem leszel.
                  Aztán visszajössz hozzám és minden úgy lesz, mint azelőtt.</p>
               <p>- Egyedül hagyjam, báróné lelkem? Ammán nem lehetséges.</p>
               <p>- Csak ne vitatkozzál, hiszen nem olyan hosszú időről van szó. Vagy nincs kedved a
                  rokonaidhoz menni? Én nem bánom, lemehetsz Tamásiba is. Majd írok a bérlőnek. Ne
                  sírjál, te csacsi, majd megsegít a jó Isten, és minden jó lesz.</p>
               <p>- Keserves ez nagyon, báróné lelkem. Harminc esztendeje szolgálom jóban-rosszban.
                  Azt hittem, a szolgálatában fogok meghalni.</p>
               <p>- Hiszen nálam maradsz. Tamási az enyém. Ott is engem szolgálsz. Kapsz rokkát,
                  fonhatsz egész nap. Morzsolhatsz kukoricát. Nekem fogsz dolgozni. Ha a bérlő úr
                  levelet ír nekem, mindig megüzened, mi van veled. Aztán, ha jobban vagy,
                  visszajössz. Addig én veszek valakit kisegíteni.</p>
               <p>- Az én konyhámba, - sirdogált Mámi, - idegent...</p>
               <p>Magdolna becézte, vígasztalta. Hazavitte. S még aznap hosszú levelet írt a
                  bérlőnek. Megkérte, hogy a rokkant szakácsnét tegye be valamelyik rendesebb
                  gazdasági cselédházba kosztra és kvártélyra, az illető család kap havonta tíz
                  pengő készpénzt, de kötelességük az öregasszonyra úgy vigyázni, mint a szemök
                  fényére. Ha munkát kér, okvetlen adni kell neki valami olyat, amit vakon is
                  elvégezhet. De csak ha kéri. Ugyancsak írt annak a fügedi orvosnak, aki ki szokott
                  járni Tamásiba, és megkérte, hogy hébe-hóba nézzen utána bizonyos özvegy Nagymáté
                  Mózesné vak cselédnek, aki ezentúl lent lakik a pusztán.</p>
               <p>Aztán elkezdett utána nézni, hogy házvezetőnőt kapjon. Sorban felhívta háziasszony
                  ismerőseit, nem tudnak-e valakit. Végigcsinálta az egész torturát. Seregestül
                  jelentkeztek nála az ajánlkozók, egyiket sem találta megfelelőnek, mígnem egyik
                  megtetszett neki: a Budapestről Szófiába helyezett Beechamék szakácsnője volt ez,
                  kicsit termetes, de nagyon csinos, harminc táján járó asszony, őrmester özvegye.
                  Azt felvette. Mámi sirdogálva összeszedte szegényes holmiját. Utolsó napján még
                  kiment a Pocok sírjához. Egyedül nem igen boldogult volna, de Magdolna odavitte.
                  Másnap kora reggel az állomásra is kivitte, elhelyezte a harmadosztályu szakaszban
                  és külön borravalót adott a kalauznak, hogy legyen gondja a majdnem
                  magatehetetlen utasra. Aztán összeölelkeztek és megcsókolták egymást.</p>
               <p>- Csak az fáj, - szipogott Mámi, - hogy Klári bárónő úgy elhagyott bennünket.
                  Mikor utoljára nálunk járt, még csak nem is akarta észrevenni, hogy köszönök neki.
                  Pedig mennyit ült az ölembe. Ezt nem érdemeltem vén fejemmel.</p>
               <p>- Jó, jó, most ne azzal törődj. A kosaradat vedd ide a kezed ügyébe. Ha megéhezel,
                  egyél. No Isten áldjon meg még egyszer.</p>
               <p>Erőszakkal szakította el magát tőle, pedig még jó tíz perc volt hátra indulásig.
                  Ment a vasuti postára, hogy táviratozzon a bérlőnek: Nagymáténé este érkezik,
                  küldjenek érte szekeret. S mikor kilépett a pályaudvar épületéből, örökre
                  elbúcsúzott magában az öregasszonytól, aki szolgálta házassága első éveiben, ott
                  volt a két gyerek születésénél, megérte a családfő harctéri halálát, együtt
                  menekült vele Erdélyből, együtt élte át vele a kommunizmust, a román megszállást,
                  virrasztott Pocok holtteste mellett és néma tanúja volt élete két szerelmének.</p>
               <p>Az új szakácsnénak csak másnap kellett beállania. Mikor délután a bejáró beszólt
                  köszönni és elment, Magdolna egyszerre dermesztő egyedüllétre eszmélt. Életében
                  legelőször. Gyerekkorában szülei, később férje és gyermekei, legutoljára legalább
                  az öreg Mámi, de mindig volt mellette valaki, hozzátartozó élőlény. Most senki.
                  Valami megnevezhetetlen idegesség fogta el, hasonló ahhoz, amelyet kicsiny korában
                  érzett, ha teljesen sötét volt a szoba. Riadtan sietett a telefonhoz, hogy mint a
                  rádió-vészjelet adó hajó, telefonáljon Kelennek.</p>
               <p>- Én vagyok, - mondta az elég barátságtalan hangon, - parancsoljon.</p>
               <p>- Talán zavarom, angyalom?</p>
               <p>- Nem, de kissé magamhoz kell térnem, mert aludtam. Nagyon fárasztó napom volt.
                  Gondoltam, hogy pihenhetek valamit. Éppen az imént aludtam el.</p>
               <p>- Jaj de sajnálom. De miért nem viteti ki ilyenkor a telefont? Nem is háborgatom,
                  próbáljon tovább aludni.</p>
               <p>- Most már megette a fene. Úgy felriasztott ez a csengetés, mintha fejbeütöttek
                  volna. Akart valamit mondani?</p>
               <p>- Csak azt, hogy olyan egyedül vagyok. Mámit reggel feltettem a vonatra.</p>
               <p>- Igen. Nos?</p>
               <p>- És teljesen magam vagyok. Nagyon rossz érzés. Önkéntelenül hívtam fel magát.
                  Érezni akartam, hogy van valakim. Igazán restellem, hogy rosszkor szóltam oda. Nem
                  próbálná meg mégis, hátha megint elalszik?</p>
               <p>- Nem, nem. Még rosszabb. Ezt már ismerem. Ha így felriadok, utána elkezd fájni a
                  fejem és egész este ideges vagyok. Na nem baj, megesik. Kezeit csókolom.</p>
               <p>Magdolna reménytelenül ott maradt ülve a telefon mellett. A kagylót még tartotta
                  pár pillanatig, minden ok nélkül. Aztán visszatette. Körülnézett az üres szobában,
                  árván, szorongó szívvel. Kiment és benyitott a cselédszobába. Az is üresen meredt
                  rá. Visszament. Úgy érezte, hogy ezt nem bírja ki. El kellene menni valahová.
                  Felhívta Mikeséket. Nem voltak otthon. Felhívta Thoroczkayékat, nem voltak otthon.
                  Felhívta Lieslt. Moziba ment. Tovább már nem kísérletezett. Abbahagyta a telefont
                  és megint csak ült maga elé meredve. Hirtelen megpattant valamelyik bútor. Ez úgy
                  belesajgott idegeibe, mintha azokat ostorcsapás érte volna. Szívdobogást kapott
                  tőle. Mikor megnyugodott, a zongorára esett tekintete. A zongora mindig a Pocok
                  emlékét jelentette neki, most azt remélte, hogy ez az emlék vigasztaló társa lesz
                  a magányosságban. Felcsapta a fedelet és találomra leütött valamit. Ujjai az
                  Erlkönig-re tévedtek. Megrázkódott. Félt a dal végétől, aztán a hangok valami
                  különös, kísérteties módon hatottak a négy fal sivár csendjében. Abbahagyta. Akkor
                  kapta magát, felöltözött és lement a Krisztina-körútra. Kis mozira emlékezett ott,
                  amelybe akármikor be lehetett ülni. Meg sem nézte, mit játszanak, jegyet váltott
                  és beült. Amerikai filmet játszottak, véletlenül éppen nagyon rosszat. Ez mindegy
                  lett volna neki, de a filmdarabban egy elhagyott asszony volt a hősnő, akit egész
                  családja megtagadott, s aki sáros utcán csatakosan kóborolva jutott el régi
                  házához, hogy ott belessen a ragyogó ablakokon és leánya lakodalmát lássa. Ezt nem
                  bírta nézni. Kiment az utcára. Rettegett az üres lakás gondolatától, de nem volt
                  különben hova mennie. A sáros, ködös este megfeküdte a szivét. Otthon kialudt a
                  tűz. Mikor eljött, nem gondolt a kályhára. Befutott maga. Vacsorázni nem volt
                  kedve. Megivott egy pohár tejet a konyhában. Könyvet szedett elé, tíz perc múlva
                  félretette. Aztán megint elfogta a kísértés, hogy Kelennek telefonáljon. De erőt
                  vett magán. Kártyát keresett és elkezdett paszianszot rakni. A pasziansz, mintha
                  meg lett volna babonázva, hatszor egymásután nem jött ki. Az utolsót már megúnta,
                  szabályellenesen kikereste a talonból a szükséges kártyákat, hogy a játszma csak
                  azért is kijőjjön, aztán idegesen eltolta maga elől a lapokat. Kelenre gondolt,
                  aki, szombat lévén, e pillanatban már bizonyára ott volt Klárinál, folytatni a
                  rendszeres bridge-leckéket. Most ő is odamehetne csapzottan, sárosan a Deák
                  Ferenc-utcába, hogy felnézzen a világos ablakokba.</p>
               <p>Fél tízkor lefeküdt. Tizenegykor meggyujtotta a villanyt és luminált vett be. Fél
                  egykor megint világot gyujtott és bevett még egyet. S a nehéz, tompa álom úgy
                  nyomta el, hogy félelemmel gondolt másnapra.</p>
               <p>Másnap megjelent az új szakácsnő. Rendben kirakta a holmiját és újra tudomásul
                  vette, hogy úrnője állandó diétát tart, könnyebbet ugyan, mint mikor elkezdte, de
                  így is grammal kell kimérni neki a kalóriákat. Ezt már felvételkor megtárgyalták.
                  Kora délután már megjelent köszönni: vasárnapi kimenőjére sietett. Magdolna ismét
                  magára maradt. Most már moziba sem volt kedve menni. Ehelyett azt találta ki, hogy
                  levelet ír. Olyat, amelyet aztán nem fog elküldeni. De lelkén ez is könnyít talán
                  valamit.</p>
               <p>Angyalom, - itt ülök vasárnap este egyedül és arra gondolok, hogy azelőtt
                  vasárnaponként is eljött ebbe a kis fészekbe. Most nem tudom, hol van.
                  Telefonálni nem akarok. Mikor tegnap kétségbeesett árvaságomban felhívtam, maga
                  rideg és barátságtalan volt hozzám. Nem értette, hogy amit olyan idegesen
                  válaszolt, azt egy fuldoklónak válaszolja a partról, közömbösen elfordulva. Pedig
                  csak egészen keveset kellett volna gondolkoznia helyzetemen, megértette volna azt,
                  hogy egyedül vagyok. Tudja, mi a társtalanság, ha öregszik az ember? Nem tudhatja
                  még és ne is tudja meg soha. De ha szeret, meg kellene éreznie, milyen szörnyű
                  órákat élek át. Ha szeret. De szeret vajjon?</p>
               <p>Tünődve maga elé nézett. Aztán letette a tollat. Abbahagyta az amúgy is
                  céltalannak szánt levelet. Félt folytatni a kérdést. A levélpapíron saját szemével
                  kellett volna látnia kétségeit. Mert most már tisztában volt vele, hogy nem él
                  őszinte életet. Józanul az lett volna a teendője, hogy leüljön szemközt a férfival
                  és megkérdezze tőle: „Szeret bármilyen kevéssé is? Érezne-e bármilyen kis szívbéli
                  fájdalmat, ha most rögtön elszakadnánk! Ha én most rögtön szakítanék, maga
                  igyekeznék-e rábírni, hogy a szándékomat megmásítsam?” Sőt nem is ezt kellene
                  kérdezni. Nem kérdezni kellene, hanem egyszerűen és nyugodtan közölni: „Kedves
                  barátom, én most is szeretem magát, de mivel maga már nem szeret engem, az
                  érzésemmel megmaradok magamnak. Igy ezt nem bírom tovább. Most szépen menjen el
                  és felejtse el, hogy valaha is közünk volt egymáshoz”. Ezt kellene mondani neki és
                  várni, hogy mit felel rá. De éppen ezt nem merte mondani, mert félt a választól.
                  Inkább élt ebben a félig reménységben, félig önbolondításban. Inkább ürügyeket,
                  körmönfont magyarázatokat, mindenáron való érveket keresett a férfi védelmére. Sok
                  a dolga, hálistennek egyre több rendelést kap, nagyon el van foglalva, ideges is,
                  minden apróság kihozza a sodrából, nem kell azt úgy venni. Alapjában azért kedves
                  és jó, és a lelke mélyén ragaszkodik ehhez az összeköttetéshez. Hiszen csak a
                  minap is azt mondta, hogy „drága szívem”. Mást nem szeret. Komolyan és őszintén
                  mondta. Becsületszavát adta, hogy Lieslbe nem szerelmes. Bizonyára vannak apró
                  kalandjai aféle kis barátnőkkel, de azoknak a szerelemhez semmi közük és most már
                  nem számítanak. Persze, vannak neki is hibái. Nevetségesen sznob, szokatlanul hiú,
                  gerinctelen és befolyásolható. De van tökéletes ember a világon? Mindenkinek
                  megvan a maga gyengéje. Nem kell nagyon szigorúnak lenni. Örülni kell, hogy van
                  valaki, aki az embert szereti...</p>
               <p>Mindezt naponta egyre bőbeszédűbben többször is elismételte magának. Mintha két
                  asszony élt volna benne, akik körül az egyik, a világosan látó és ötvenéves,
                  szívósan és ügyesen bolondította volna a másikat, a hinni vágyót és húsz éveset. A
                  levelet ez a húszéves kezdte írni, de az ötvenéves letette a tollat, fogta a
                  levelet és bedobta a kályhába. Detky azt mondta egyszer réges-régen: „Írni nagyon
                  veszedelmes dolog, mert az ember menthetetlenül őszinte lesz.”</p>
               <p>Mikor lefeküdt, ismét altatót vett. De éjfélkor hallotta még az új szakácsnőt
                  hazajönni. És egy órakor bevette a másik altatót. Vállat vonva gondolt arra, hogy
                  holnap este már nem kísérletezik, hanem mindjárt kettővel kezdi.</p>
               <p>Kettővel is kezdte, mert még külön felizgatta magát másnap. Este kilenc óra tájt
                  valaki csengetett. Ez nagyon meglepte. Ki lehet az, ilyen késő este. Hallotta,
                  amint a szakácsnő ajtót nyit, lépéseket is hallott, aztán minden elcsendesedett.
                  Nem jött be senki. Nyugtalanul csengetett. A szakácsnő bejött.</p>
               <p>- Mi az, Horváthné, miért nem jelenti, hogy jött valaki?</p>
               <p>- Az ismerősöm jött, kérem szépen.</p>
               <p>- Úgy. Hát sajnálom, ez nem fog menni. Megmondtam, mikor felvettem, hogy ide nem
                  jöhet senki. Most úgy tesz, mintha nem hallotta volna?</p>
               <p>- Kérem szépen, méltóságos asszony, én tartottam tőle, hogy így lesz. Nem baj.
                  Tessék nekem két hétre felmondani.</p>
               <p>- Rendben van. De addig sem engedem, hogy idegenek...</p>
               <p>- Bocsánatot kérek, méltóságos asszony, az én ismerősöm orvosszigorló. Attól ne
                  tessék a házat félteni. Még inkább megnyugvás, ha itt van. Úri ember, kérem,
                  mihelyt megkapja a diplomáját, összeházasodunk. Van valami megtakarított pénzem,
                  azon veszünk rendelőt. Beecham úrék sem szóltak semmit. Mink jegyesek vagyunk, ne
                  tessék nehézségeket csinálni, nagyon szépen kérem.</p>
               <p>- Jól van, ez a két hét majd csak eltelik, nem bánom. Olyan szerelmes maga?</p>
               <p>- Nagyon jó ember, kezit csókolom. Kicsit fiatalabb nálam, de az nem baj. Már öt
                  éve tart ez. Van egy kis fiúnk is, dajkaságban tartjuk. Négy éves. Ha Isten segít,
                  jövőre már magunkhoz vehetjük.</p>
               <p>- Van fénykép a gyerekről? - kérdezte Magdolna megenyhülve.</p>
               <p>- Igenis, ha meg tetszik engedni, megmutatom holnap.</p>
               <p>- Jó. Hát nézze, fiam, én nagyon sajnálom, de nálam elv, hogy személyzethez nem
                  járhat senki. Máskülönben szívesen tartanám magát. Hanem most segítsen nekem új
                  szakácsnét találni.</p>
               <p>- Biztosan találunk, méltóságos asszony, kérem. Majd gondolkozom. Köszönöm a
                  jóságát.</p>
               <p>A szakácsné kiment. Magdolna azzal a tudattal maradt magára, hogy fedele alatt két
                  ember szereti egymást. Ettől nem tudott aludni, ettől lett a maga árvaságának a
                  tudata még erősebb és még kínzóbb. Ezért vett be gondolkodás nélkül két altatót
                  egyszerre.</p>
               <p>Másnap a szakácsné megmutatta a gyerek fényképét. Egyéves, kövér kis kölyköt
                  ábrázolt a kép, hason fekve, teljesen meztelenen. Magdolna elragadtatva nézte,
                  alig tudott tőle megválni. Szinte kölcsön szerette volna kérni, hogy olykor
                  megnézhesse. Aztán az új szakácsné kérdéséről tanácskoztak. Horváthné engedelmet
                  kapott, hogy a telefont használja. Másnap kora reggel hatkor kivitte magához a
                  telefont a konyhába. Mire Magdolna felkelt, már egész sereg szakácsnéval beszélt,
                  lévén a kora reggel a személyzet egyetlen alkalmas telefonáló ideje. Sorban
                  beszámolt valamennyi jelöltjéről. Magdolnának nem nagyon tetszett egyik sem.
                  Horváthné alaposan ismerhette őket, mindegyiknek tudta jó és rossz tulajdonságait.
                  Egyiknél aztán az úrnő felütötte a fejét.</p>
               <p>- Kinek a törvénytelen lánya?</p>
               <p>- Valami katonatisztnek.</p>
               <p>- Hogy hívják azt a szakácsnét?</p>
               <p>- Mintzér Vilma.</p>
               <p>- Mennyi idős? - kérdezte Magdolna hirtelen izgalommal.</p>
               <p>- Olyan ötvenes forma. Most nincs helyben. A Népszállóban lakik. Kitűnően főz,
                  rendes nő, merem ajánlani a méltóságos asszonynak, csak az a baja, hogy nagyon el
                  van rongyolódva...</p>
               <p>- Az nem baj, majd kap tőlem holmit. Fel tudná azonnal hívni?</p>
               <p>Horváthné fel tudta azonnal hívni. Délután már jelentkezett is a jelölt. Gyalog
                  vánszorgott fel a Várba a Népszállóból. Ahogy belépett szomorú rongyaiban, őszülő
                  hajára borított szurtos kendőben, Magdolnában meghült a vér. Jól sejtette a
                  törvénytelen katonatiszt apáról és a Mintzér névről. Ez kétségtelenül a Szilágyi
                  Ákos leánya volt. Arca olyan meghökkentő mása volt a Szilágyi Ákos arcának, mintha
                  az nővé váltan lépett volna ki a sírból. De ezen az arcon még más is volt
                  olvasható: sok kínlódás és nyomorúság emléke, korai öregség, bizalmatlanság és
                  gyanakvás. Magdolna igyekezett semmit el nem árulni felindultságából. Megnézte a
                  cselédkönyvet. Kispolgári családok. Mindenünnen kitűnő bizonyítvánnyal, saját
                  elhatározásából távozott. De egyes helyei közt, kivált régebben, több hónapos,
                  vagy több hetes hézagok tátongtak. Kérdezgetni kezdte. Az kurta, majdnem dacos
                  válaszokat adott.</p>
               <p>- Jól van, felveszem. Beállhat, amikor Horváthné elmegy. Ezt beszélje meg vele.
                  Ruhát majd szerzünk.</p>
               <p>- De nem tudok fizetni érte kérem.</p>
               <p>- Nem is kell. Majd a magam holmijából kerül valami. Ajándékba kapja abban a
                  reményben, hogy megbecsüli a helyet.</p>
               <p>- Igen, kérem.</p>
               <p>Meg sem köszönte. Mint akinek már minden mindegy. Ment kifelé fáradt, nehéz
                  járással. De még így is, züllötten, rongyosan meglátszott rajta, hogy nagyon szép
                  lehetett. Szilágyi Ákos és a szegény kis lovrini tanítónő leánya.</p>
               <p>Horváthné már másnap elhelyezkedett, az új szakácsné rögtön elfoglalta helyét.
                  Magdolna mindenekelőtt fürdőbe küldte. Aztán viseltes fehérneműjéből néhány
                  darabot választott ki neki. Ruhát is talált, amit meg lehetett festeni feketére.
                  Cipőt azonban venni kellett. Arra előleget adott neki. Egyelőre elhatározta, hogy
                  Kelennek maga fogja behozni a vacsorát, míg a szerencsétlen nő külsőleg teljesen
                  rendbe nem jön. Erre azonban nem került a sor. Kelen lemondott. És pedig nem is
                  személyesen. Amit eddig nem tett, szobalányával telefonáltatta meg, hogy a mérnök
                  úr nagyon sajnálja, de akadályozva van és ma este nem jöhet vacsorára.</p>
               <p>Magdolnában ez az üzenet pánikszerű riadalmat keltett. Este a kétszeres altatóval
                  is nehezen aludt el. De rémült tépelődései közben kitalált valamit. Két valamit
                  is. Elhatározta, hogy összeszedi minden erejét és visszaverekszik a sorstól még
                  valami kevés türelmi időt. Még kedves volt neki az a pókhálószálon függő illúzió,
                  hogy van valakije. Még görcsösen ragaszkodott hozzá.</p>
               <p>Reggel felhívta a Kelen számát. Nem is hagyta szóhoz jutni, nehogy az ideges és
                  kelletlen hangot üssön meg. Ő beszélt azonnal, nagyon nyájasan:</p>
               <p>- Jó reggelt, angyalom. Azért keresem, mert holnapra véletlenül két jegyhez
                  jutottam az Operába. Nem akarna eljönni velem?</p>
               <p>Kelen, aki természetesen szemrehányásra készült fel a tegnapi lemondás miatt,
                  meglepetten hallgatott. Aztán habozva szólalt meg.</p>
               <p>- Holnap este? Mit játszanak?</p>
               <p>- Három balettet. Én nagyon szeretném megnézni. Örülnék, ha maga ráérne.</p>
               <p>- Várjon csak. Nekem holnap estére van egy megbeszélésem. Dénes Aladár nevű
                  bankemberrel és családjával vacsorázom a ligeti Gundel-vendéglőben. De majd
                  megbeszélem velök, hogy csak vacsora után csatlakozom. Ezt meg tudom csinálni.
                  Hánykor kezdődik?</p>
               <p>- Nyolckor. Ne jöjjön értem, az nagy kerülő. A főportásnál lesz a jegye. Előre
                  örülök, kedves este lesz. Viszontlátásra.</p>
               <p>Győzelmes sóhajjal tette le a kagylót. Nem nagyon tisztességes fegyverrel, de
                  győzött. A férfi társadalmi hiúságát használta ki. Kelen Jenő kettesben fog
                  feszíteni a nézőtéren a szép Meszlényi bárónéval. Megjegyzéseket fognak tenni a
                  hátok mögött? Tegyenek. Most már minden mindegy. Senkisem siet a tükörhöz megnézni
                  a frizuráját, ha ég a ház.</p>
               <p>Felhívta az Operaházat. És a pénztártól nagy rémületére azt a választ kapta, hogy
                  a csütörtöki előadásra minden jegy elfogyott. Elkezdett könyörögni a pénztárnak.
                  Mindhiába. Csak azt az igéretet kapta, hogyha a jegyeit visszahozza valaki, azt
                  félreteszik neki. De erre számítani nem lehet. Magdolna lesietett a városba.
                  Színházjegyirodába ment. Nem volt jegy. Odavolt a rémülettől, hogy mi lesz, ha
                  most ilyen szégyenletes pácban marad. Mit fog mondani Kelennek? Ha megvallja, hogy
                  nincs jegy, úgy fog festeni a dolog, mintha a jegyeket hazudta volna, hogy a
                  férfit lépre csalja. Csak hogy vele lehessen. Bajában elhatározta, hogy legutolsó
                  esetben más színházba vásárol jegyet és majd valahogyan kimagyarázkodik. Estig
                  tartott az izgalom. Este azt a hírt kapta, hogy van három nyolcpengős jegy, abból
                  kettő átvehető.</p>
               <p>S nehogy másik tervével is megjárja, még aznap este felhívta Liesl hercegnőt.</p>
               <p>- Mondd, drágám, szabadok vagytok kedden?</p>
               <p>- Egyelőre csak Judittal beszéltem, hogy esetleg elmegyünk valami moziba.</p>
               <p>- Ez pompás, hiszen akkor ők is szabadok. Hallgass ide. Kelen most tanul
                  bridgezni, állítólag nagyon jól halad. Ne próbáljuk ki? Gyertek el hozzám
                  vacsorára, mindjárt Juditéknak is szólok.</p>
               <p>- Nagyon szívesen. Hánykor?</p>
               <p>- Mondjunk fél kilencet. Csak úgy utcai ruhában. Nagyon kedves vagy, hogy eljössz.
                  Csókollak.</p>
               <p>Rögtön felhívta Mikeséket is. Szívesen igent mondtak. S másnap úgy ment az
                  Operába, mint a veterán, aki még egyszer az életében meg akarja mutatni, mit tud.
                  Beült a helyére, Kelen még nem volt ott. Már megkezdték az első darabot, s még
                  mindig nem volt ott. Akkor már tudta, hogy az első darabot egyedül fogja
                  végignézni. Kelen hátul álldogál. Ha ugyan egyáltalában eljött. A zenére és
                  előadásra nem tudott figyelni. Nem is akarta magát odaadni a muzsikának. Olyan
                  régen hallgatott zenét, hogy nagy felindulástól féltette magát. Egyszer már, igaz,
                  hogy nagyon régen, Pocok halála után másfél évvel, sírógörcsöt kapott ugyanezen a
                  helyen.</p>
               <p>- Természetesen elkéstem, - toppant hozzá Kelen szmokingosan, amint a kárpit
                  összecsapódása után elkezdték a tapsot, - hátul kellett állnom. Kezét csókolom,
                  hogy van?</p>
               <p>Odaállt a helyére, nem is ült le, hanem hátat fordítva a színpadnak a közönséget
                  nézte. Közben sok dolgáról beszélt, mindennap növekvő elfoglaltságáról. Majd pedig
                  így szólt:</p>
               <p>- Ugyan álljon már fel és nézze meg ezt a hajmeresztő fejdíszt. Némelyik nő vén
                  korára is azt hiszi, hogy tizenhatéves. Ott a sarkon öt sorral mögöttünk.</p>
               <p>Magdolna engedelmesen felállt, noha pontosan látta, miről van szó. Álljanak ott
                  ketten, szembefordulva a közönséggel, az egész Pesttel ők ketten: Meszlényi báróné
                  és Kelen Jenő. A szóvátett fejdíszen nem volt semmi néznivaló. Jelentéktelen nő
                  jelentéktelen tárgyat hordott a fején. De azért ő csak állt ott és magában ezt
                  gondolta: „Nem bánom, legyen meg a kedved, de csak azért is eljöttél velem az
                  Operába. És kedden is el fogsz jönni. És most már tudom, hogyan kell bánni
                  veled.”</p>
               <p>- Ja igaz, - mondta könnyedén, - ha kedden ráér eljönni, nem ketten leszünk. A
                  hercegék és Mikes grófék jönnek hozzám bridgezni. Felvetődött beszélgetés közben
                  és azt gondoltam, hogy magának talán nem lesz kellemetlen. Utcai ruha, nyolc.</p>
               <p>S magában ezt gondolta hozzá: „Nesze, hacsak ez kell. Herceg, hercegné, gróf,
                  grófné és egy báróné. Tömöm beléd, ha szereted. De el fogsz jönni.”</p>
               <p>- Ó, ez nagyon kedves, - felelt csakugyan a férfi, - különben is eljöttem volna.
                  Még nem játszottam mással, csak a Claire házánál. Ez lesz első nyilvános
                  szereplésem. De azt hiszem, nem fogok szégyent vallani. De hogyan játszunk
                  hatan?</p>
               <p>- Én nem játszom. Maga mögött ülök és kibicelek.</p>
               <p>- Jaj ne, bocsásson meg, de akkor nem tudok játszani. Mindig a hátam mögé
                  figyelek, összezavarom a kártyákat, hibákat csinálok. Nem haragszik, úgy-e?</p>
               <p>- Dehogy haragszom, - mondta Magdolna, miután nyelt egyet, - majd kibicelek Don
                  Francescónak, aki remekül játszik.</p>
               <p>Kezdték a második táncjátékot. Leültek. Szétment a kárpit, szólt a zene. Kelen
                  egyik keze a két zsöllyét elválasztó támlán nyugodott. Magdolna lassan odanyúlt a
                  homályban és rátette a maga kezét.</p>
               <p>- Parancsol? - szólt félhangon Kelen és feltűnően feléje fordult.</p>
               <p>Mintha csak társaságban azt mondta volna: Kérem, miért rugdos az asztal alatt?
                  Magdolna érezte, hogy mélyen elpirul. Fejét rázta, hogy nem akar semmit. És
                  elvonta a kezét. Aztán csak ült és a darab végét várta. Éles fájdalom hasogatta a
                  szívét. Hát már ez is terhére van? De most is igyekezett mentséget keresni. Aki
                  ideges, azt meglepi és megijeszti az ilyen váratlan hozzáérés. Talán, hogy
                  jóvátegye, a férfi maga fogja ezt a kis bizalmas érintést viszonozni. De ezt hiába
                  várta. Az egyfelvonásosnak vége lett. Kelen megint felkelt és hátat fordított a
                  színpadnak.</p>
               <p>- Nekem rá kell gyujtanom, - mondotta, - ha van kedve, jöjjön velem a
                  dohányzóba.</p>
               <p>Magdolna szófogadóan ment a dohányzóba kötelességét teljesíteni: kettesben
                  láttatni magát Kelen Jenővel. Többen köszöntek neki, s mindenkiről meg kellett
                  magyaráznia, hogy ki az. Az első cigaretta után Kelen még egyre rágyujtott. Ő
                  türelmesen sétált mellette tovább, a nehéz és szokatlan füstben el-elköhintette
                  magát. A férfiak erősen megnézték, többen utána is fordultak. Kelen gőgösen ment
                  mellette, ő pedig mélyen és szomorúan hálás volt most azoknak, akik szépségét
                  kitüntették. Mikor a kezdést jelző csengő megszólalt, Kelen megnézte az
                  óráját.</p>
               <p>- Ha már mennie kell, - szólt Magdolna, - ne zavartassa magát. A harmadik darabot
                  nem muszáj megnéznem.</p>
               <p>- Éppen azt akartam indítványozni. Akik várnak rám, fontosak.</p>
               <p>A bejáratnál jobbra indultak, a várakozó taxik felé. Mikor a kocsisorhoz értek, a
                  férfi nem mentegetőzött, hogy a hölgyet nem kíséri haza, egyszerűen búcsúzni
                  kezdett. Magdolnát még besegítette egyik kocsiba, maga pedig eltünt a
                  másikban.</p>
               <p>Csütörtöktől keddig egyetlen telefonbeszélgetés sem esett köztük. Magdolna várt,
                  hátha hívást kap. És közben igyekezett a szakácsnéval összemelegedni. Nem is a
                  szakácsnéval, hanem az Ákos leányával, akit ilyen különös véletlennel sodort hozzá
                  a sors. De a furcsa, boldogtalan teremtést sehogysem tudta megközelíteni. Amint
                  megszólította, az úgy rezzent össze, mint a veréshez szokott kutya. Pedig most már
                  kimosakodva, rendes ruhában akárki jobbfajta úriasszonynak nézhette volna. Nehéz
                  élete lehetett, mert tíz évvel idősebbnek látszott vele egykorú úrnőjénél. De
                  csuklója és bokája finomságát a hosszú konyhai évek sem vették el tőle. Magdolna
                  észrevétlenül figyelte. Valami emberi hozzátartozást érzett, valami testvér-forma
                  indulatot. És ha furcsán hangzott is önmaga előtt, de valóban úgy volt: vágyott a
                  szakácsnéja bizalmára.</p>
               <p>- Mondja, Vilma, - kérdezte óvatosan tapogatódzva, - mit hallottam én, hogy
                  magának ki volt az édesapja?</p>
               <p>- Kérem, méltóságos asszony, - felelt az meredt arccal, - én erről nem szeretek
                  beszélni. Annak a Horváthnénak ismét jár a szája?</p>
               <p>- Jól van, nem akartam bántani a kérdéssel. Valami okból kérdeztem. Többet nem
                  említem.</p>
               <p>A szakácsné hirtelen ránézett. Kezében megállt a munka. Látni lehetett rajta, hogy
                  küzd magával. Magdolna biztatni szerette volna. De némák maradtak mind a ketten. S
                  így maradtak azután is. Magdolna igyekezett tüntetően jó lenni hozzá. De annak
                  mintha még a jóság is terhére esett volna. Mindennemű közeledésre összerezzent.
                  Egyszavas válaszokat adott. A dolgát jól és pontosan elvégezte, de különben a
                  barlangjába vonult vad módján viselkedett, összeszorított fogai mögött hordva
                  élete kálváriáját.</p>
               <p>A keddi vacsora jól indult. A vendégek pontosan megjelentek, de a hercegi házaspár
                  nagy estélyi ruhát és frakkot viselt. Sűrű bocsánatkérések közt magyarázták, hogy
                  utolsó pillanatban hírt kaptak a követségről, nekik kell vacsora után egy
                  bizonyos olasz tiszti küldöttséggel foglalkozniuk, mert a követségi tanácsos
                  rosszul lett. Csak egy-két robbert játszhatnak. A könnyű vacsorán hamar túlestek.
                  A herceg hangosan sürgette a kártyát. Látni akarta, hogyan játszik Kelen.</p>
               <p>A játék elindult. Mikesné maradt ki először. És míg Magdolna a herceg mögött
                  helyezkedett el, ő azonnal leült Kelen mögé. Magdolna felszisszent magában, de
                  hamar látnia kellett, hogy ok nélkül. Kelent a kibic egyáltalán nem látszott
                  zavarni. Lapjait kitárta előtte, hátrahajlott hozzá, suttogva tanácsot kért. „Csak
                  én lettem volna terhére?” - kérdezte magában Magdolna. De szokás szerint azonnal
                  védte Kelent: bizonyára Mikesné is nagyon terhére van, csak éppen udvariasságból
                  jó arcot vág hozzá.</p>
               <p>Kelen tapogatódzó bizonytalansággal játszott, mint a kezdők, de mindenkit
                  meglepett emlékezőtehetségével. A lejátszás után meg tudta mondani, hogy kinél
                  milyen lapok voltak. Gyorsan sorolta fel, tünődés nélkül. És egészen goromba hibák
                  mellett volt egy-két ötlete, amelyekre a herceg hangos brávót kiáltott.</p>
               <p>- Jobban fog játszani, mint akármelyikünk, - mondta Don Francesco, mikor már
                  indulniok kellett, - majd ezt megismételjük nálunk is.</p>
               <p>Kelen udvariasan hajlongott. Szeme ragyogott az örömtől. Rá volt írva az arcára a
                  mennybemenetel. Hercegi házhoz fog járni bridgezni. A Contini-Gianuzzi házaspár
                  fizetett, mert félfilléres alapon mind a kettő vesztett, aztán eltávozott.
                  Maradtak négyen. A játszma nyelve azonnal átalakult magyarrá. Vígabban is ment a
                  dolog. Az asztal fölött a budapesti bridgezés ezerszer hallott mondatai hangzottak
                  el. És legtöbbször az ujonc Kelen használta őket. Nem játszom az örökkévalóságnak,
                  lehúzom az ütéseimet, mint a paraszt, megvan a három senza. Bemondom a harmadik
                  pikket. Káró, báró, hottodrom. Lássuk, mi van a kőrök daltelt mezején. Na, ezért
                  kocsit-lovat küldtem volna. Most jön az a csoda, hogy hátulról elfogom az ellenfél
                  adú királyát. Szlemmet mikor licitálunk, ha ilyenkor nem? Azt a négy kőrt
                  meglegyintem, egyszer jobbról, egyszer balról. Kőröm-bőröm, az is szép.</p>
               <p>És így tovább. Magdolnát üldözte a szerencse, Kelent üldözte a balszerencse. És
                  noha vagy saját ösztönéből, vagy Klári oktatásából tudta, hogy elegáns játékos
                  könnyedén és panasz nélkül veszít, egyre jobban látszott jókedvén a mesterkéltség.
                  Magdolna érezte hangján a visszafojtott bosszúság remegését. Ő maga ugyanúgy
                  haragudott a saját szerencséjére. Szívesen csinált volna döntő hibákat, csak hogy
                  Kelent nyeresse, de ezt partnere miatt nem tehette. Végül elfajult a játék.
                  Mikesék már menni akartak, de Kelen mindenáron még egy robbert erőszakolt. Aztán
                  még egyet. Nem használt semmi. Veszített. Most már elvesztette a fejét. Mindenáron
                  menteni akart, mindent kontrával bukott és végül negyvenkettes robbert veszített
                  Mikes partnere gyanánt, amit Mikes jóízű derűvel vett tudomásul: az asszonyok jól
                  elverték rajtuk a port. Most már muszáj volt leszámolni. Csak Kelen vesztett.
                  Mikeséknek harminc pengőt, Magdolnának negyvennégyet. A harminc pengőt kifizette,
                  aztán százast vett elő.</p>
               <p>- Nem tudok visszaadni, - mondta Magdolna, - de nem is fontos, a következő
                  alkalommal elszámoljuk.</p>
               <p>Kelen visszatette a százast. Nyájas arcot vágott, de remegett a dühtől.
                  Felületesen búcsúzott, mindenáron kívül akart lenni az ajtón, ha már nem
                  játszhatott tovább. Magdolna lesujtottan maradt magára. Pillantást vetett az
                  asztalon hagyott blokkra. Kelen írt egész este, még akkor is, ha nem játszott. S a
                  játékosok neveinek rovatába ezt írta egymás alá: Francesco, Liesl, Jenő, Lőrinc,
                  Judit, Magdolna. „Talán vígasztalni fogja, - gondolta magában a kedve ellenére
                  nyertes háziasszony, - hogy hetvennégy pengőt vesztett ugyan, de egy hercegné és
                  egy gróf közé Jenőnek írhatta be magát.” De mindjárt rendreutasította magát ezért
                  a gondolatért. Társaságban rendesen keresztneveket szokás írni. Nem írhatta
                  kivételesen csak saját magát Kelennek.</p>
               <p>Harmadnap ismeretlen női hang kereste.</p>
               <p>- Halló, itt Home lakásberendező iroda. Kivel beszélek, kérem?</p>
               <p>- Meszlényi báróné beszél. Ó, az új kisasszony. A mérnök úr említette, hogy be fog
                  lépni.</p>
               <p>- Nem vagyok kisasszony, - felelte metsző helyesbítéssel a hang, - nagyságos
                  asszony vagyok. A mérnök úr egy üzenetét kell átadnom.</p>
               <p>- Tessék, - szólt Magdolna, most már hűvösebben.</p>
               <p>- A mérnök úr rendelkezése folytán postára tettem negyvennégy pengőt. A mérnök úr
                  helyesebbnek tartja azonnal megfizetni amivel tartozik, mert bizonytalan, hogy
                  mikor lesz megint alkalom kártyázni. És üdvözletét küldi. Jónapot kívánok.</p>
               <p>Ennyi volt az egész. Magdolna bosszankodva nézett vissza a telefonra, mialatt
                  visszament szekrényéhez, mintha a készüléket okolná. Mi ez? Miért rohan Kelen
                  ilyen sürgősen megfizetni az adósságot? És miért bizonytalan az elszámolási
                  alkalom? Hiszen a hercegék is, Mikesék is említették, hogy játszani fognak vele
                  máskor is. Nagyon bosszantotta az alkalmazott hetyke és kellemetlen hangja. Ha
                  valamiért keresnie kell Kelent, ez az ellenséges hang lesz a telefonnál. Egyszerre
                  mély és nyomasztó csüggedés fogta el. Az utóbbi napokban még nagy lendülettel
                  fogadkozott maga előtt, hogy csak azért is és mindenáron megtartja a férfi
                  vonzalmát. De nagy töprengéssel kieszelt tervei rosszul sültek el. Ahová nyúlt,
                  akadályba ütközött. Abba is bele kellett nyugodnia, hogy már nagyon elfáradt.
                  Nagyhangú, önámító cselekvési készsége már nem volt sehol, önmaga előtt csapott
                  lárma volt ez csak, mint a rettegő vándoré, aki éjszaka hangosan, de remegő
                  torokkal kurjongat az erdőn. Nincs más hátra, mint tétlenül remélni, még mindig
                  remélni, hogy annak a majdnem semminek, ami ezt az embert hozzá köti, még nincs
                  vége. Kiskorában, mikor nagyon félt a haláltól és titkos gondolatait sokszor
                  kísértette az elmúlás, volt egy képzelgése, hogyan kellene meghalni, úgy, hogy
                  halálra ítéljék, de ő az időpontot ne ismerje, valami pompás tündérkertben
                  éldegéljen a biztos halál tudatában mégis halálfélelem nélkül és a hátulról érkező
                  fejvétel egy szempillantás alatt végezzen vele. Ez jutott most eszébe, így élt
                  tulajdonképpen most is. A szakító levél, vagy telefon, vagy szemtől-szembe mondott
                  szó bármelyik pillanatban megérkezhetett. De addig élte a maga egyre nehezebben
                  tartható illuzióját, hogy szeret és szeretik.</p>
               <p>Most már nem is erőszakolta a következő bridge-összejövetelt. A hercegék sem
                  jelentkeztek vele, Mikesék sem. Nem is bánta. Félt, hogy Kelen veszíteni fog,
                  dühös lesz a balszerencsére és haragját óvhatatlanul rá is kiterjeszti. Várta,
                  hogy mi történik vele. Telefont egész héten nem kapott. Kelent egyszer látta.
                  Valami jótékonysági tea adódott a Gellértben, ahova el kellett mennie. Nagy
                  meglepetésére ott találta Kelent is, aki vadidegen, népes társaságban ült egy
                  másik asztalnál. Bizonyára új üzletfelei valamelyikének társaságában. Ő maga
                  Bogáthy államtitkárékkal ült, akiket viszont Kelen nem ismert. S végül elment
                  anélkül, hogy egy szót is beszéltek volna. Kedden reggel megszólalt a metsző női
                  hang és a mérnök úr nevében megkérdezte, nem mehetne-e a mérnök úr vacsora helyett
                  teára, mert este el van foglalva. Sietett beleegyezni. Kelen öt óra helyett
                  félhétkor érkezett. Bocsánatot kért, hogy csak egy félórája van. Magdolna minden
                  erejével igyekezett nyájas maradni és elégedettnek látszani.</p>
               <p>- Hogyan mennek a dolgai? Bevált a titkárnő?</p>
               <p>- Kitünően. Nem hiába Claire választotta ki. Neki osztálytársnője volt, válófélben
                  lévő asszony. Van egy remek tehetsége: megérzi, hogy kivel hogyan kell beszélni.
                  Akik terhemre vannak, azokkal kurtán-furcsán végez...</p>
               <p>Magdolna elsápadt. De összeszedte magát.</p>
               <p>- Akkor jó volna, ha szólna neki, hogy hozzám nyájasabb legyen, mert még utóbb én
                  is azt képzelem, hogy terhére vagyok.</p>
               <p>- Nem elég udvarias? Hát ezt nem fogom megengedni. Majd alaposan rászólok.</p>
               <p>- Bántani azért nem kell. Hogyan megy a bridge?</p>
               <p>- Kitünően. Csak itt üldözött olyan cudarul a balszerencse. És nagyon kellemes, ha
                  az ember a rendes pártijával már össze van játszva.</p>
               <p>- Hogyne. Kikkel játszik együtt az óráin? Kik vannak ott?</p>
               <p>- Mindenekelőtt Claire, aztán Nymwegen gróf, aztán egy bizonyos Bartha a belügyből
                  és egy roppant kedves, nagyon csinos asszony, úgy hívják, hogy Gál Attiláné.</p>
               <p>Magdolnában tombolt a szörnyű felismerés: ez az ember nyilván beleszeretett ebbe a
                  Gál Attilánéba. Semmi kétség, - szaladt keresztül villámgyorsan a fején, - Claire,
                  akinek van valakije, kiesik a számításból, tehát ez az asszony az, aki miatt
                  hetenként két estét Klárinál tölt. Sőt talán többet is. És talán ezzel ült a
                  Gellért-beli teán.</p>
               <p>- Ki ez a Gál Attiláné? Beszéljen róla.</p>
               <p>- Fiatal elvált asszony. Vékony kis fiús termete van, olyan, mint valami zsoké, de
                  roppant aranyos. Huszonötéves mindössze. Csak úgy árad belőle az üdeség, a
                  fiatalság. Folyton bolondozik, hancurozik, mindig jó kedve van, ő a társaság
                  bohóca. Nagyon megszerettem.</p>
               <p>Minden szó egy-egy késszúrás. Magdolna lassan, észrevétlen behunyta a szemét.
                  Mintha a fájdalmat úgy jobban bírná.</p>
               <p>- És okos is?</p>
               <p>- Eléggé. De nem afféle kékharisnya. Az én szakmámról fogalma sincs, sokat
                  nevetünk rajta. A multkor azt kérdezte, hogy a Louis-stílusokat miért számozzák.
                  Egyszer pedig Firenzéről beszélt, hogy milyen szépek a Fra Diavolo-képek. Persze
                  Fra Angelicót akart mondani.</p>
               <p>- Mulatságos lehet. Mindenesetre üdülés az olyan fáradt és ideges embernek, mint
                  maga.</p>
               <p>- Feltétlenül. És maga hogy van? Járogat a szegényeihez?</p>
               <p>- Elég rendesen. Különben itthon ülök és élek. Ez minden. Mindig egyedül.</p>
               <p>- Nem jól teszi. El kellene foglalnia magát. Én, sajnos, annyira le vagyok már
                  fogva, hogy lélegzetet venni is alig érek rá. Erről jut eszembe, jövő kedden nem
                  leszek Pesten. Elmegyek Szabadrékásra. De most már másféle alapon. Megbeszéltem az
                  egészet a bankkal. Claire ezt nagyon ügyesen közvetítette. Megbízást kapok az
                  összes bútorok értékesítésére. Az Orczy-fiúk nem kapnak semmit, szegények, de én
                  sokat fogok keresni. Kell is, mert az élet nagyon drága. Elsején mindig fogom a
                  fejemet. Anyámért is kell fizetnem...</p>
               <p>- Az édesanyjáért? Hogy-hogy?</p>
               <p>- Már nincs nálam. Elhelyeztem a rokonával együtt.</p>
               <p>- Miféle rokonával?</p>
               <p>- Hát ezt nem tudta? Az a lány, aki nálunk a szobalányi teendőket végezte,
                  mostohaapámnak, Novák úrnak unokahuga. Engem tegezett. Szobalány, aki tegez, nem
                  igen illik bele az új életembe. Anyámnak sem való ez a műterem-környezet.
                  Elhelyeztem őket Kispesten. Éldegélnek együtt rendes kis lakásban, ellátást is
                  kapok. Én pedig házvezetőnőt vettem, nagyon jól beválik.</p>
               <p>- Mióta van ez?</p>
               <p>- Ó, már több, mint egy hónapja.</p>
               <p>- S ezt nekem nem mondta.</p>
               <p>- Nem olyan nagy eset. És alkalom is alig volt rá. Szóval, mához két hétre, úgy-e?
                  Addig is minden jót. Ejha, de elkéstem.</p>
               <p>És tüntető sietséggel kapkodta holmiját az előszobában. Magdolna utána nézett az
                  ablakból, ahogy a havas udvaron végighaladt. Mígnem a kapu becsukódott mögötte, s
                  ő eltűnt. Vajjon nem most volt itt utoljára?</p>
               <p>Két hét mulva csakugyan lemondott. Ezúttal személyesen telefonált.</p>
               <p>- Annál jobban sajnálom, - mondta, - mert most jó darabig megint nem leszek
                  Pesten. Agyondolgoztam magam, rámfér egy kis karácsonyi pihenés. Elmegyek valami
                  kellemes téli helyre. Csak január elején szándékozom visszajönni. De mondhatom,
                  nagyon nagyot pihenek. A címemet nem mondom meg senkinek, levelet nem írok
                  senkinek, magyar újságot sem akarok látni. Újjászületve jövök vissza. Hát kezeit
                  csókolom addig is. Mivel nem leszek itthon, már most, jóelőre, kívánok boldog
                  karácsonyi ünnepeket és boldog új esztendőt. Viszontlátásra, drága.</p>
               <p>- Viszont kívánom magának is. A karácsonyfát szerettem volna magával meggyujtani,
                  de majd nem szedem le, hogy még megláthassa. És a karácsonyi ajándékát is
                  félreteszem. Egyáltalában majd egy napot kinevezünk a mi saját Jézuska-napunknak,
                  jó? Halló... miért nem felel?</p>
               <p>A vak vonal már nem felelt. Magdolna az utóbbi mondatokat már a semmibe beszélte.
                  Kelen nyilván mindjárt letette a kagylót, mikor azt mondta, hogy viszontlátásra.
                  Hát jó. De legalább nyájasan beszélt. És azt mondta: „drága”. Milyen boldogító és
                  édes tőle ezt a szót hallani. Talán ezt mondja majd akkor is, ha megjön,
                  kipihenve, jókedvűen. Nem lesz ideges, kedves lesz és gyengéd, mint régen.
                  Mindennek az idegesség az oka.</p>
               <p>Berendezkedett pár hétre Kelen nélkül. Így még jobban tudta szeretni. Lemondásai
                  nem bánthatták, a telefon hiányát nem érezte. Illuziója, melyet a férfi most nem
                  zavarhatott, új erőt merített a nyugalomból. Magdolna jobbkedvű lett. Már meg
                  merte kockáztatni, hogy este csak egy altatót vesz. Nehezen ment, de ment. S mikor
                  elkövetkezett a karácsony, már dúdolva tudta díszítgetni a karácsonyfát. Jézuska
                  napján, mint mindig, virágot vitt a Pocok sírjára, aztán hazament és kiemelte a
                  szekrényből egy régebbi télikabátját, amelyet nélkülözni tudott. A karácsonyfa alá
                  odatette azt az arany kézelő- és mellgombot, amelyet Kelennek szánt. Valamit
                  ösztönszerűen keresett még, aminek a hiányát érezte. Csakhamar rájött, mi az: a
                  belvárosi illatszerész ez évben először nem küldte a szokásos kozmetikai
                  összeállítást. Magdolna békésen és mélabúsan elmosolyodott. Törölték a listáról.
                  Mulik az idő. Az ilyen listákra fiatalabbak kerülnek. Aztán csengetett.</p>
               <p>- Nézze, Vilma, ez a télikabát jó lesz magának. Ez a maga karácsonyi ajándéka.
                  Aztán, ha el akar valahova menni, elmehet. Mindjárt fel is veheti. Az én holmim jó
                  magának.</p>
               <p>- Köszönöm szépen, nincs nekem hova menni. Legfeljebb elmegyek sétálni.</p>
               <p>Elment a télikabátban. Bárki előkelő dámának nézhette volna. Magdolna eltünődött
                  rajta. Törvénytelen születés. Akárcsak Kelen. De mekkora a különbség köztük. Kelen
                  tárva-nyitva hordja a lelkét. Ez lakattal elzárva. Nem beszél soha, nem jár
                  sehova. Kimenőjét nem veszi igénybe. Vasárnap délután leül szobájában az ágy
                  szélére és maga elé néz. Vagy éppen lefekszik, holott nem beteg. Mintha sorsa
                  nehéz fáradságát akarná kipihenni.</p>
               <p>Jó óra mulva visszajött Mintzér Vilma. Bekopogtatott. Magdolna a karácsonyfa
                  tövében könyvet olvasott már ekkor. Felnézett. A nő szeme különösen csillogott.
                  Máskor merev arcán lázas felindultság.</p>
               <p>- Bocsánatot kérek, méltóságos asszony... egyszer az apám után tetszett
                  kérdezősködni... és akkor azt mondta a méltóságos asszony, hogy valami okból...
                  most... most szeretném megkérdezni az okot...</p>
               <p>- Maga a Szilágyi Ákos leánya, úgy-e?</p>
               <p>- Igen.</p>
               <p>- Én jól ismertem a maga édesapját. Járt a szüleim házához, mikor én fiatal leány
                  voltam.</p>
               <p>A másik csak állt és erősen fénylő szemmel hallgatta. Látszott rajta, hogy belül
                  erősen küszködik.</p>
               <p>- Üljön le, kérem.</p>
               <p>- Nem, köszönöm... én mint szakácsné...</p>
               <p>- Maga nem szakácsné, hanem házvezetőnő, már mondtam. Üljön le.</p>
               <p>Mintzér Vilma habozva, félszegen leült.</p>
               <p>- Kérem, méltóságos asszony, nekem kell valamit kérdezni, ha szabad. Én apámról
                  csak annyit tudok, amennyit anyámtól hallottam. Ő azt mesélte róla, hogy nagyon
                  szép ember volt és nagyon kedves, de volt két borzasztó hibája. Hogy nagyon érzéki
                  volt és ha nőt látott, nem bírt magával. A másik pedig az, hogy nem bírta mulatás
                  nélkül. Ivott. Tessék nekem megmondani, igaz ez?</p>
               <p>- Igaz.</p>
               <p>- Igen, - felelte fejét lehajtva amaz, - hát akkor így van. És nem tudott
                  megjavulni soha. Igen. Éppen így mondta nekem a karácsonyfa alatt, mikor kezdtem
                  nagy lány lenni. Hogy erre a kettőre vigyázzak. A mulatságra, meg a férfiakra.
                  Igaza is lett.</p>
               <p>- Miért lett igaza? Hiszen otthonülőbb és szolidabb nem lehet senki, mint
                  maga.</p>
               <p>- Kérem, méltóságos asszony, - mondta Mintzér Vilma sóhajtva, szaggatottan, - én
                  erről nem tudok beszélni, mert nagyon nehéz a lelkem. Nekem polgári iskolai
                  tanárnői oklevelem van. De az apám vére... Anyám meghalt... Elzüllöttem. Először
                  szerelemből, aztán csak úgy, akármiért. És ittam. Megfogadtam százszor, hogy erőt
                  veszek magamon. Beálltam szolgálni. Mindenütt ez volt a baj. Férfi minden háznál
                  volt. Nem fértem tőle. Az az asszony, aki magához vett, az átkot vette a házba.
                  Mindenünnen botránnyal rúgtak ki.</p>
               <p>- De hiszen a bizonyítványai...</p>
               <p>- Az mind hamis. Aztán elöregedtem. És jött az ital. Megfogadtam újra, meg újra.
                  Hiába. Mindenki rossz is volt hozzám, én is rossz lettem, csaltam és loptam, ahol
                  lehetett. Ültem is. Most mégegyszer megpróbáltam. A báróné az első, aki jó hozzám.
                  Most reszketek, hogy kibírom-e. Érzem a veszedelmet, méltóságos asszony. Most
                  lementem és ittam két konyakot, hogy bátorságom legyen ideállni a méltóságos
                  asszony elé... A konyak... Rettenetesen jól esett, kérem. Olyan jól esett, hogy
                  megborzadtam. Méltóságos asszony, én úgy félek, hogy azt nem tudom kimondani. Mi
                  lesz velem, ha nem bírom ki? Most találtam egy helyet, egy asszonyt, akit...
                  akit...</p>
               <p>- Csak mondja ki, - szólt Magdolna nedves szemmel.</p>
               <p>- Akit úgy tudok imádni, mint egy szentet. És ha nem bírom ki? Eladom ezt a
                  télikabátot és a többi sok jó holmit és megyek a Népszállóba, amíg tart...
                  Borzasztóan félek... az apám... az apám...</p>
               <p>- Ne az apjára gondoljon, hanem az anyjára. Annak fogadja meg, hogy erős lesz.
                  Nálam maradhat, amíg él. Most pihenjen le.</p>
               <p>A dúlt nő felkelt, sarkon fordult és kitámolygott. De ettől kezdve ijedt és konok
                  bizalmatlansága megenyhült. Közlékeny nem lett, ha kérdést nem kapott, egyetlen
                  szót nem szólt. Azt azonban megengedte magának, hogy könyvet kért olvasni.
                  Magdolna egész halom magyar regényt adott oda neki.</p>
               <p>Szilveszterkor nagy estély volt a hercegéknél. Magdolna felöltözött és elment.
                  Vilma otthon maradt, leült olvasni a szobájában. Az estélyen háromszáz vendég
                  jelent meg, az általános hangulaton már éjfél előtt meglátszott, hogy a muri
                  másnap délig bizonyosan eltart. Magdolna csendesen, de vidáman érezte magát.
                  Nagyon jól sikerült a ruhája, kitűnő színben volt, egyik bókot a másik után kapta.
                  Sőt egy olasz fiatalember, Don Francesco rokona, hevesen elkezdett neki udvarolni.
                  Tréfás megjegyzésekkel tért ki az ostrom elől, de forró hálát érzett. Szeretett
                  volna valami nagy örömet adni cserébe a nyúlánk, jóképű legénynek, akinek a
                  homloka felett síma volt a szurokfekete haj, de a feje búbján hullámos.</p>
               <p>- Tíz évet adnék az életemből, - súgta vakmerően és szenvedélyesen a fiatalember,
                  - ha megcsókolhatnám.</p>
               <p>- Nem a magáéból kellene elvenni, - nevetett Magdolna, - hanem az enyémből. Akkor
                  talán menne.</p>
               <p>- Fishing. Nem is felelek rá. És meg fogom csókolni. Magának éreznie kell, hogy ez
                  nincs kizárva.</p>
               <p>Ebben a pillanatban vaksötét lett és éktelen sivítás kezdődött a harmincnyolcas
                  újév tiszteletére. Magdolna villámgyorsan hátrább tolta székét, felpattant és két
                  lépést tovább szökött. Mire megint világos lett, a fiatalember ott állott
                  csalódottan, bosszúsan kémlelve, hova tünt a szépasszony.</p>
               <p>- Tönkretette az évemet, - mondta, mikor felfedezte, - most már egész évben
                  rosszul fog menni nekem a szerelemben. De magának is. Nem fogják megcsókolni. Hova
                  megy?</p>
               <p>- Magát cáfolni. Megkeresem a férjemet.</p>
               <p>A fiatalember leesett állal bámult utána, ő pedig tovább ment. A tolongásban még
                  elcsípte a fehérsapkás kuktát, aki a visító malacot hordta körül. Megfogta a
                  rémült kis állat kunkorodó farkát, aztán indult haza. Útközben Clary gróffal
                  találkozott. Megállt vele pár percre. Boldog újévet kívántak egymásnak.</p>
               <p>- Láttam Claire bárónőt, - mondta az öreg gróf, - remek színben van.</p>
               <p>- Hol látta?</p>
               <p>- A Semmeringen. Onnan jöttem tegnap. Mit szól Kelen barátunkhoz? Úgy siel, hogy
                  no. Nagyon jól mulat az egész klikk, Nymwegen Pista, a kis Gálné. Sajnos, nem
                  beszélhettem velük, mert ők a Panhansban laktak és csak messziről láttam őket.
                  Maga már megy? Még egyszer boldog újévet. Viszontlátásra.</p>
               <p>Magdolna ment. Szédülve a döféstől, amelyet kapott. Tehát Kelen a Semmeringen van
                  azzal a Gálnéval. És Klárival, aki összehozta őket. Ott vigadnak és örülnek az
                  életnek együtt, nemcsak szerdán és szombaton, hanem minden nap minden órájában.
                  Most már bizonyos, hogy Gálné. Egyetlen reménység marad összesen: hátha csak
                  viszonyuk van, s a férfi nem szerelmes.</p>
               <p>Mikor hazaért, még megnézte a Vilma szobájának ajtórését, szűrődik-e ki
                  világosság. De ott sötétet látott. Bizonyára már rég elaludt. Lefeküdt tehát ő is.
                  Biztonság okáért, a Semmeringről kapott hír miatt, bevett egy altatót. Különben
                  már egyet sem vett volna. Nagynehezen kezdett is elszenderegni tőle. De hirtelen
                  lármát hallott. Felült ijedten az ágyban, nem tudván biztosan, álmodta-e a robajt,
                  vagy csakugyan hallotta. Újabb dörömbölés és zuhanás következett. Felgyujtotta a
                  villanyt, magára kapta pongyoláját és kiment. Vilma szobájának ajtaja tárva-nyitva
                  állott. Ő maga a földön hevert. Nem lehetett semmi kétség: teljesen lerészegedve.
                  Nagy üggyel-bajjal igyekezett feltápászkodni. A két nő egymás arcába meredt.
                  Mintzér Vilma a részegek eszelős kifejezésével elvigyorogta magát. És Magdolna
                  iszonyodva látta, hogy ez az arc mintha nem nőé, hanem férfié volna. Most
                  kísértetiesen azonos volt a Szilágyi Ákos arcával, benne ült a mámor vágya és a
                  felelőtlenség, de benne ült a Detky érzéki mohósága is, a Kelen élvezethajszoló
                  önzése is. Mindez, mint látomás, ragadta meg és töltötte el iszonyattal. Aztán a
                  mámoros arc oldalt fordult. Magdolna lehajolt és karja alá nyúlva talpra segítette
                  az eszméletlen némbert. Az az ágyra hanyatlott. Ő pedig borzadva futott vissza a
                  szobájába. Azonnal még egy altatót vett, és fejére húzta a takarót, hogy ne
                  lásson, ne halljon, ne tudjon semmit.</p>
               <p>Másnap reggel kábultan, szédelegve ébredt. Az óra fél tizenegyet mutatott. A
                  csengetésre nem jött semmi válasz. Felkelt, hogy a szerencsétlen nőt megnézze. De
                  a szobát nagy megdöbbenésére üresen találta. Kinyitotta a szekrényt. Minden holmi
                  hiányzott. Ekkor vette észre a mosdóra tett cédulát. „Bocsánatot kérek és köszönöm
                  a jóságát.” Letette a cédulát és tehetetlen mozdulatot tett. Minden hiába. Ezen
                  nem lehet segíteni.</p>
               <p>Reggelivel, fürdővel, fűtéssel elbajlódott maga. A bejáró újév napjára szabadságot
                  kapott. Másnap pedig felhívta az első cselédközvetítőt, akit a telefonkönyvben
                  megtalált. Megmondta címét és ideiglenes kisegítőnek olyan szobalányt kért, aki
                  valamit főzni is tud. Délre már ott volt a leány. Cselédkönyvében rendben volt
                  minden. Margitnak hívták és olyan szép arcot és jó alakot kapott sorsától, hogy
                  Magdolnának rögtön kedve támadt hozzá.</p>
               <p>- De látogató ide nem járhat, fiam.</p>
               <p>- Nem is jön ide, kezét csókolom. Már megszoktuk, hogy a kéthetes kimenőkor látjuk
                  egymást.</p>
               <p>- Szóval van valakije.</p>
               <p>- Van, igenis. Altiszt.</p>
               <p>Aztán kedvesen hozzátette:</p>
               <p>- Nem jár nekem több.</p>
               <p>Pedig járt volna neki több is. Hamar kitünt, hogy nemcsak nagyon szép, de
                  értelmes, fínom kis teremtés. Magdolna hálás volt érte a sorsnak. Nem kellett házi
                  dolgaival vesződnie, várhatta azt a várvavárt napot, mikor Kelen hangja
                  kipihenten, jókedvűen, nyájasan megszólal a telefonban. De múltak a napok, és ő
                  nem jött. Már január tizedike volt s még mindig nem jelentkezett. Ezen a napon
                  délelőtt bement a városba. Reggel fésülködés közben észrevette, hogyha haját
                  szétválasztja, a töveknél erősen látszik a fehérség. Gyorsan pótolni akarta tehát
                  a festést. A Váci-utcán Liesl hercegnével találkozott. Megálltak beszélgetni.</p>
               <p>- Mit szólsz Kelenhez? Jól megjárta.</p>
               <p>- Kelen? Mivel járta meg?</p>
               <p>- Hát te nem tudod? Kificamította a bokáját.</p>
               <p>- Ó szegény, - riadt meg Magdolna, - és most fekszik a Semmeringen?</p>
               <p>- Dehogy is a Semmeringen. Itthon van. Már egy hete. Tegnap is beszéltem vele, azt
                  mondja, hogy a szobában bottal már tud járni. Hát te nem beszéltél vele?</p>
               <p>- Nem beszéltem én most senkivel, rengeteg személyzeti bajom volt.</p>
               <p>- Elbúcsúztak. Magdolna tétován került-fordult, azután elhatározta magát. Majdnem
                  szaladva igyekezett kocsit találni. Odakiáltotta címét. Harag, fájdalom,
                  megalázottság, forrongott, tombolt benne. Az udvaron lihegve sietett végig, a
                  lépcsőn két fokot ugrott egyszerre. Bundástól rohant a telefonhoz.</p>
               <p>- Halló. Kérem a mérnök urat a telefonhoz.</p>
               <p>- Sajnálom, a mérnök úr beteg és nem jöhet a telefonhoz. Ki beszél?</p>
               <p>- Meszlényi báróné. Legyen szíves, nagyságos asszony, mondja meg neki, hogy én
                  keresem.</p>
               <p>- Sajnálom, önnel sem tehetek kivételt.</p>
               <p>- Én a nagyságos asszonynak nem vagyok ön. Nézze meg az ember. Szíveskedjék rögtön
                  jelenteni a mérnök úrnak, hogy várom a telefonnál.</p>
               <p>A telefon másik végén tétovázást lehetett észlelni. Magdolna várt. Félkézzel fogta
                  a kagylót, félkézzel hámozgatta magáról a bundáját és kalapját. Kisvártatva
                  megszólalt a férfi hangja. A halló szótól Magdolnának valami puhaság érintette meg
                  a szívét.</p>
               <p>- Angyalom, - mondta a sírással küzdő hangon, - hát mi ez? Hát mástól kell nekem
                  megtudni, hogy egy hete itthon van?</p>
               <p>- Kérem, nagy fájdalmaim voltak. Nem telefonáltam senkinek.</p>
               <p>- Mikor baja van, akkor nem szól nekem? Drága angyalom, hát annyira csak
                  vagyunk...</p>
               <p>A férfi közbevágott.</p>
               <p>- Ne vegye rossz néven, de ez az idő nem alkalmas ilyen beszélgetésekre.</p>
               <p>- Szent Isten, milyen hangon beszél velem? Mikor ennyi hét után végre...</p>
               <p>Megint közbeszólt a férfihang.</p>
               <p>- Kérem, kérem, ne csináljuk ezt. Ehhez nekem nincs idegem. Majd valamelyik nap
                  odaszólok és beszélhetünk. De akkor is beszéljen emberi nyelven, ez a kislányos
                  nyafogás most már elviselhetetlen.</p>
               <p>- Jézus, Mária, - sikoltott Magdolna, - gondolja meg, hogy a titkárnője ezt
                  hallja!</p>
               <p>- Bánom is én, akárki hallja, - kiáltott nyersen a hang, - ezt nem lehet tovább
                  bírni! Egyszersmindenkorra hagyjon nekem békét!</p>
               <p>Csak úgy csattant a készülék, ahogy hevesen lecsapta a kagylót. Magdolna a falra
                  bámult, amely elvesztette mozdulatlanságát, hajolni és homályosodni kezdett. Egyik
                  kezével a levegőbe kapott támaszért, másikkal a hallgatót fogta. Úgy ájult el,
                  telefonkagylóval a kezében.</p>
               
            </div>
            <div type="chapter">
               <head>
                  X.
               </head>
               <p>Ágyában feküdt, mikor magához tért. Margit aggodalmasan tett-vett körülötte.</p>
               <p>- Ne hívjunk orvost, méltóságos asszony? Magamtól nem mertem. És telefonálni sem
                  lehet, mert a telefon eltört.</p>
               <p>- Nem kell orvos, - felelte gyenge hangon, - az altatómat kérem. Két pirulát
                  gyorsan és vizet.</p>
               <p>Megitta. A lányt kiküldte. Aludni akart. De sajnálta, hogy miért nem vett be
                  hármat. Vagy négyet. Hogy gyorsan hasson és mennél tovább aludjék tőle, hogy ne
                  tudjon semmit. De most már befúrta fejét a párnába és magára húzta a takarót.
                  Talán így is megy. Nem akart moccanni, hogy a lassan közeledő álmot el ne
                  kergesse. De hiába várta, hogy álmosodjék. Öntudatát erőnek erejével megrohanták a
                  gondolatok, amelyeket nem tudott elhárítani magától. A semmiből felbukkant egy
                  alaktalan mondat, amely szélsebesen hangosodott és egyre érthetőbb szavakat
                  kapott, hogy végül a megafon irgalmatlan harsogásával dörögjön feléje:
                  „Egyszersmindenkorra hagyjon nekem békét.” Ezt az a Kelen mondta, akit ő szedett
                  fel. Neki, Meszlényi Zoltánnénak, Hubay Imre leányának. A titkárnő füle hallatára.
                  A titkárnő ezt a friss pletyka izgalmával fogja elujságolni minden ismerősének:
                  „Kelen kidobta a bárónéját. Ráordított és lecsapta a telefont.” És tárgyalni
                  fogják és villogni fog a szemük. Nem, nem, csak erre nem gondolni. Édes jó
                  Istenem, könyörögve kérlek, tedd, hogy hamar elalhassam, mert ezt a rettenetes
                  szégyent nem lehet elviselni.</p>
               <p>De Isten nem könyörült rajta. Gondolkoznia kellett, mintha valami végzetes ítélet
                  erre a legszörnyűbb gyötrelemre ítélte volna. De hogyan is történhetett ez? Hogyan
                  juthatott odáig, hogy neki, a büszkének, a mindig félreállónak, a maga becsülésére
                  oly kényesnek, valaki rárivallva ezt mondhassa: „Egyszersmindenkorra hagyjon nekem
                  békét.” Hogyan került ide? Mint a játékos, aki a kártya izgalmában a játékra
                  figyel, nem a pénzre, egyszer csak halálos megdöbbenéssel körülnéz és hebegve
                  kérdi magától: hogy van ez, hogyan történhetett ez, hogy mindenemet elvesztettem?
                  Hol tért ő le a helyes útról, melyik lépéssel lépett arra a kőre, amely leszakadt
                  lába alatt, hogy a poklok poklába zuhanjon? Hagynia kellett volna Kelent meghalni?
                  Mi szörnyűbb: egész életében hordania egy elveszett ember életvádját vagy most
                  egész életében hordania azt a fertelmes szégyent, hogy ezt mondhatták neki? Édes
                  jó Istenem hát én rossz voltam, mikor nem akartam megölni? Miben higyjen az ember,
                  ha nem az irgalomban és a jóságban? Ha minden így felfordul a világon, hogyan
                  lehet tovább élni? Aludni, aludni, mert a fejemmel megyek neki a falnak, amíg el
                  nem vesztem az eszméletemet.</p>
               <p>Nem, az álom is kegyetlen volt hozzá és elfordult tőle. „Egyszersmindenkorra
                  hagyjon nekem békét.” Lehet így szakítani? Nem lehetett volna megfogni a kezét és
                  szépen, rendesen megmondani: Magdolna, fáj, hogy fájdalmat okozok, de nem szabad
                  hazudnunk egymásnak, váljunk el szépen és gondoljunk néha meghatva egymás
                  emlékére? Hogy lehet valaki ilyen embertelenül, ilyen brutálisan kegyetlen? Hiszen
                  még a kutyának is injekciót adnak, ha meg kell ölni, és nem doronggal ütik fejbe,
                  amíg van benne pára. Micsoda feneketlenül önző lélek ez, hogy ilyen módon rúg bele
                  abba, amit már megúnt? Jaj, csak az az álmosság jönne már, csak az jönne már. De
                  nem jön. Idegei egyre éberebbek, ahelyett, hogy tompulnának.</p>
               <p>Nagyot dobott magán, lihegve ült fel. Az altatót kereste. Nem találta. Megnyomta a
                  csengőt. Le sem vette ujját a gombról, míg Margit be nem lépett.</p>
               <p>- Hol az altatóm?</p>
               <p>- Nálam van, méltóságos asszony.</p>
               <p>- Jaj, miért viszi ti, fiam, ne idegesítsen maga is. Még kettőt, hamar.</p>
               <p>- Nem adok, méltóságos asszony, - felelte Margit a fejét rázva, - legfeljebb még
                  egyet adok, de több nincs.</p>
               <p>Oda adta. Aztán lábujjhegyen kiment. Magdolna visszahanyatlott a párnára. Tovább
                  vergődött, keze görcsösen tépdeste a takaró szélét. Fogát összeszorította és
                  felnyögött szégyene kínjában. A mondat gyilkos betűkkel jelent meg behúnyott szeme
                  előtt és mennydörögve ismétlődött szakadatlanul. Sírni szeretett volna, hogy a
                  zokogás hídján átjusson az öntudatlanságba. De nem tudott sírni. Csak nyöszörögni
                  tudott, és rémülten elfordítani arcát apja tekintete elől, akinek nemes és bölcs
                  arca felkelt eléje a multból. Mi lenne most, ha apja találkoznék ezzel az
                  emberrel? Borzasztó elképzelni. Puszta kézzel megfojtaná. De még borzasztóbb
                  elképzelni, hogyha kinyitná a szemét, apja ott állna az ágya előtt. Nem fojtaná
                  meg. Rettenetesebb dolog történnék. Elfordulna tőle, némán megtagadná és lehajtott
                  fejjel örökre elmenne innen. „Apa”, - szakadt ki belőle a párnába nyögött szó és
                  vele a megváltó sírás is végre. Csukló, egész mellét rázó, mély zokogás sokáig,
                  aztán az észrevétlenül homlokára simuló álom.</p>
               <p>Másnap reggelig aludt egyfolytában. Bódultan nézett körül. Részegnek érezte magát.
                  Margit már hozta a teát, amelynek mohóm esett neki. Huszonnégy órája nem evett. A
                  fürdőszobában már csobogott a víz. A kályhában recsegni kezdett az aprófa.</p>
               <p>- Tegnap délután levelet hoztak, - mondta habozva Margit, - de nem tudom, jó-e, ha
                  most felizgatja magát a méltóságos asszony.</p>
               <p>- Ideadhatja nyugodtan.</p>
               <p>Kelen írását mutatta a boríték. Nem bontotta fel mindjárt. Persze, bocsánatot kér,
                  idegességére hivatkozik, örök barátságot ígér, meg fog javulni, gyengédebb lesz.
                  Most már hiába. Azt az ökölcsapást egyszer, sok idő mulva, meg lehet bocsátani, de
                  elfelejteni soha.</p>
               <p>És még mindig nem bontotta fel a levelet. Megkérdezte magától, hogy szereti-e még
                  ezt az embert. Nem tudott felelni magának. Tűnődéséből csak annyit hámozott ki,
                  hogy szerelmes, de nem biztos, hogy Kelen Jenőbe. Az sem biztos, hogy az utóbbi
                  hónapokban szerelme ennek az embernek szólt. Szerelem volt önmagában véve,
                  vágyakozó érzés, amely mindenáron kapaszkodni akart valamibe, vagy valakibe, hogy
                  az élet tengere el ne sodorja. Kelen Jenő már régóta kettő volt. Az egyik egy
                  elképzelt Kelen Jenő, gyengéd élettárs, hű barát, ragaszkodó érzések tárgya. A
                  másik az igazi, akiről jobb nem beszélni. Ez az igazi okozta a fájdalmat, nem a
                  másik. De azért nem fáj kevésbé.</p>
               <p>Aztán feltépte a borítékot.</p>
               <p>Kedves Magdolna! Kötelességemnek tartom bocsánatot kérni azért az ingerült
                  hangért, amelyre délelőtt ragadtattam magam. Súlyos hiba volt, most már nem tudom
                  jóvá tenni. De viszont ez a hiba alkalmat ad arra, hogy illő módon közöljem: a mi
                  utaink szétváltak. Megházasodom. Ez már nem új terv, de nem volt lelki erőm, hogy
                  közöljem. Féltem fájdalmat okozni. Idegességemben mégis csak fájdalmat okoztam,
                  tehát most már nincs miért hallgatnom. Búcsúzom. Hálásan köszönöm azt a sok jót és
                  szépet, amivel elhalmozott. Nem tudok most többet írni. A részletesebb
                  magyarázatra megkértem Clairet, aki holnap délben meglátogatja. Nem adtam fel
                  azonban a reményt, hogy egyszer mint jóbarátok szorítunk kezet. Ebben a reményben
                  csókolja kezeit mélységes tisztelettel Kelen Jenő.</p>
               <p>Megházasodik. Elveszi azt a Gálnét. És Klári, aki összehozta őket, most jön
                  elmagyarázni, hogy ez milyen okos és helyes házasság lesz... Ebben a pillanatban
                  Magdolna reszkető keze elejtette a levelet. Meghült benne a vér. Miért jön Klári
                  magyarázkodni? Mint kihez jön Klári? Kelen szabad ember, nőtlen, tetszése szerint
                  házasodhatik, senkinek sem tartozik magyarázattal. Legalább is a világnak ezt kell
                  hinnie. Ha Klári mégis magyarázkodni jön, ennek csak egy oka lehet: Klári tudja,
                  hogy Kelen bizonyos felelősséggel tartozik az anyjának. Vagyis magyarán kimondva,
                  Klári tudja, hogy mi volt közte és Kelen között. Kelen elmondotta nekik. Annak a
                  Gálnénak is bizonyára. És ő most itt fog állani saját leánya előtt, mint kivénhedt
                  és elhagyott szerető, akit jó szóval kell tartani.</p>
               <p>- Mindent megérdemlek, - mondta magában Magdolna vad haraggal, - mindent! Ha ebben
                  az emberben nem láttam meg a piszok frátert, én, Hubay Magdolna, akkor mindent
                  megérdemlek. Hagynom kellett volna, hogy meghaljon.</p>
               <p>De mindjárt vissza is vonta. Nem. Nem lehetett a halálba engedni. Mindennek úgy
                  kellett lenni, ahogy lett. A végzet így akarta. A végzet dróton rángatja
                  boldogtalan kis alakjait, s azok rángatódznak kezükkel-lábukkal, ahogy nekik előre
                  megíratott. Fogta a levelet, vitte magával a fürdőszobába és sarkát a lánghoz
                  tartotta. Margit mindig ott tett-vett körülötte és tapintatosan, de állandóan
                  figyelte.</p>
               <p>- Nincs semmi baj, Margit, - mondta nyugodtan, - most nem kérek semmit. Délben jön
                  a leányom, méltóságos bárónőnek kell szólítani.</p>
               <p>Megfürdött, felöltözött. Elővette azt a dobozt, amelyben a Kelentől kapott
                  apróságokat őrizte. Nem nyitotta ki. Meghatottság nélkül tette be a kályhába. De
                  ettől pár perc mulva nehéz, orrcsavaró szag terjengett a szobában. Ezt nem is
                  lehetett csodálni. Két gumiból való állat volt a gyüjteményben. Margit ijedten
                  futott be szaglászni. És Magdolna elmosolyodott. Volt ennek a kis balesetnek
                  valami torz humora.</p>
               <p>- Nyissunk ablakot, Margit, valamit elégettem, az ilyen fertelmes szagú.</p>
               <p>De hiába állottak nyitva az ablakok délig, a szag nyoma megmaradt a levegőben.
                  Klári rögtön megszimatolta, mikor belépett.</p>
               <p>- Itt tűz van. Ég valami.</p>
               <p>- Csak égett. Már nem. Foglalj helyet, Isten hozott. Margit, senkinek sem vagyok
                  itthon. Vigye ki a telefont. Vagy igaz, nyugodtan bent hagyhatja. Elromlott.</p>
               <p>Margit kiment. Anya és leánya ketten maradtak. És most történt először, hogy Klári
                  nem tudott sehogyan sem belekezdeni a mondókájába és Magdolna volt a nyugodtabb és
                  határozottabb.</p>
               <p>- Csak közöld nyugodtan, amit akarsz, Klári. Kelen elveszi azt a Gálnét.</p>
               <p>- Kit? - kérdezte ámulva Klári.</p>
               <p>- Azt a Gál Attilánét, vagy hagy hívják, akit nincs szerencsém ismerni.</p>
               <p>- Na hát... Mama, én nem értelek. Gálné a Nymwegen Pista barátnője. Hol veszed
                  ezeket a vad dolgokat? Hát Jenő nem írt neked?</p>
               <p>- De írt. Közölte, hogy megházasodik. Nem Gálnéról van szó?</p>
               <p>- Fantasztikus. Szóval mindent megírt, csak ezt nem. Jellemző. Rám bízta. Jenő
                  engem vesz el feleségül.</p>
               <p>Magdolna lányára meredt. Szája ezt a szót formálta: „Téged?” De hangja felmondta
                  hozzá a szolgálatot.</p>
               <p>- Engem, - felelt Klári, most már egyszerre visszanyervén nyugalmát, -
                  elhatároztam, hogy mennél gyorsában összeesküszünk. Alighanem más állapotban
                  vagyok.</p>
               <p>- Klári! - tört ki az anyából is, az asszonyból is a kiáltás.</p>
               <p>- Mama, ne csináljunk ebből drámát. Beszéljük meg az egészet rendesen és
                  nyugodtan, józan emberek módjára. Nekem Jenővel hónapok óta viszonyom van...</p>
               <p>- Mióta? - hördült fel sápadtan az anya is, az asszony is.</p>
               <p>- Kérlek, mama, még egyszer kérlek, beszéljünk nyugodtan. Te ezt az embert
                  szeretted. Ő azonban nem volt beléd szerelmes, csak azt hitte. Féktelen
                  nagyravágyás és érvényesülési vágy van benne. Közel jutott egy nagyon szép
                  asszonyhoz, aki jó volt hozzá. Még hozzá báróné. Ettől úgy megőrült, hogy képes
                  lett volna meghalni. De aztán, mikor a csoda bekövetkezett, meg is szünt csoda
                  lenni. Aki egyszer meglátta a Niagarát, azért nem akar állandóan odaköltözni. Jenő
                  rájött, hogy nem beléd volt szerelmes, hanem vakmerő vágyaiba. Megpróbálta
                  ugyanezt még egyszer. Most már hercegnővel...</p>
               <p>- Lieslnek ő írta azokat a...</p>
               <p>- Ő. De akkor már közbeléptem. Megmagyaráztam neki, hogy engem szeret.</p>
               <p>- Vigyázz. Te is bárónő vagy.</p>
               <p>- Ó, nem. Nem azért szeretett belém. Hanem mert akartam. Ez az ember puha,
                  vezethető, kézben tartható. Ez csak az erőt szeretheti. Ezzel én azt csinálom,
                  amit akarok. Meg sem fog mukkanni. Dolgozni fog és én állok mellette. Úgy
                  megszerveztem máris, hogy nagy ugrásokkal halad előre. Annyi rendelése van, hogy
                  már nem győzi. Két embert kell felvennem az irodájába. Én meg éppen azért
                  szeretem, mert nekem ez kell. Engedelmes anyag. Boldogok leszünk. Biztosan tudom,
                  hogy sohasem csalom meg. Két gyerekem lesz. Úgy, ahogy előre kiszabtam magamnak.
                  Nem mondom, a származása kicsit feszélyez. De jó vér. És nekem társadalmi
                  előítéleteim nincsenek. A rangot megbecsülöm, mert pénzt jelent. Az emberek
                  túlnyomó része ma is sznob. Az irodámat, amelyből különben Lilit már kitettem, a
                  leánynevemen fogom tovább vinni. Egyszóval nyugodt lehetsz, hogy ez kitünő
                  házasság lesz.</p>
               <p>Magdolna nem felelt mindjárt. Ránézett leányára.</p>
               <p>- Klári. Én a te anyád vagyok. És te tudtad, hogy én azt az embert szeretem.</p>
               <p>- Drágám, - felelt a leány vállat vonva, - ezt a vitát szerettem volna
                  megtakarítani. Elégnek gondoltam volna a magam részéről az egyszerű bejelentést,
                  és a te részedről az egyszerű tudomásul vételt. De ha te mindenáron mélyebbre
                  akarsz menni, hát jó. Igen, én tudtam, hogy te ezt az embert szereted. De azt is
                  tudtam, hogy reménytelenül szereted.</p>
               <p>- Nagyon jól voltál értesülve, úgy látom. Kellemes elképzelnem, hogy néha
                  megtárgyaltátok az ügyem részleteit.</p>
               <p>- Mama, ne beszélj gyerekségeket. Pesten mindenki tudta, mi van köztetek.
                  Egyszóval tisztában voltam vele, hogy Jenőt hozzád nem köti semmi. Miért haboztam
                  volna? Amiért te ragaszkodol hozzá, azért ő már sohase lehessen boldog életében?
                  Nem, drágám, ez nem volt „unfair play”. Én őt nem vettem el tőled azon egyszerű
                  oknál fogva, mert nem volt a tied.</p>
               <p>Várt kissé, gondolt egyet, vállat vont, aztán elhatározottan folytatta:</p>
               <p>- Még tovább megyek. Teljesen őszinte akarok lenni. Ez talán a kettőnk baráti
                  viszonyának is használni fog. Nincs kizárva, hogy én valami vetélkedési ösztönből
                  vetettem szememet éppen Jenőre. Nagyon haragudtam rád, amiért a Detky-ügyben olyan
                  ridegen megtagadtad a segítségedet. De ha még őszintébb akarok lenni, még ez a
                  Detky-ügy is csak mellékes részlet. Megmondom nyiltan: bennem serdülő koromtól
                  kezdve élt egy elnyomott érzés veled szemben, amely elégtételt kívánt...</p>
               <p>- Klári! Elnyomott érzés! Én téged elnyomtalak?</p>
               <p>- Várjál csak, megmagyarázom. Mindig éreztem, hogy te vagy a szebb. Már
                  gyerekkoromban is sok keserű percem volt titokban, mert éreztem, hogy ha nagy
                  leszek, te akkor is szebb leszel nálam. Gyerekfejjel beleszerettem Detky Paliba,
                  ahogy tizennégyéves leányok szoktak szerelmesek lenni a ház valamelyik vendégébe.
                  De tudtam, mi van köztetek. Rajtakaptalak kis hazugságokon, mikor elmentél
                  hazulról és ellentmondásokon, mikor hazajöttél. Később nagylány lettem. Mindig te
                  voltál a szebb, a kedvesebb, a népszerűbb. Mellőzött Hamupipőkének éreztem
                  magamat melletted. Azért is igyekeztem külön kört teremteni magamnak már
                  lánykoromban. Ott nem kellett éreznem a másodrendűségemet. Most aztán harmincéves
                  lettem. Én sem vagyok már gyermek. És mint két felnőtt asszony találkozunk össze a
                  Kelen Jenő személyénél. Nem bánom, fogjuk úgy fel, hogy elvettem tőled. Még akkor
                  is csak kvittek vagyunk. Most is sokkal szebb vagy nálam, de most már lehetsz.</p>
               <p>- Klári, te nem tudod, hogy most milyen fájdalmat okozol nekem. Nem szerelmi
                  fájdalmat, egész másról beszélek. Mióta annyira elszakadtál tőlem, én azért anyád
                  maradtam és sokat gondoltam rád. Nagyon fájt, hogy elvesztettelek. Azzal
                  igyekeztem vígasztalni magamat, hogy gyerekkorodra gondoltam. Mikor még szerettél,
                  kedves voltál és kislányom voltál. Sokat gondoltam bakfiséveidre, mikor egy-egy uj
                  ruhád miatt olyan izgatottak voltunk mind a ketten, mikor napokig tanácskoztunk
                  arról, hogy hogyan változtassuk meg a hajviseletedet, mikor este együtt
                  üldögéltünk és szegény Pocokról beszélgettünk és sírtunk együtt. Ha ezekben az
                  emlékekben gyönyörködtem, vígasztalást kaptam arra a be nem gyógyítható sebre,
                  hogy idegen lettél hozzám. Most ezt a vígasztalást is elveszed tőlem. Megdöbbenve
                  tudom meg, hogy már akkor sem szerettél. Hogy már akkor terhedre voltam. Hogy
                  utadban éreztél. Ezzel visszafelé megmérgezted még az emlékeimet is. Micsoda már
                  ehhez képest Kelen Jenő személye? Vidd és legyetek boldogok. Nem róla van szó,
                  hanem rólad.</p>
               <p>Ültek ketten és hallgattak. Aztán Klári megszólalt.</p>
               <p>- Mama, mi nem érthetjük meg egymást soha. Két különböző nyelvet beszélünk. Te
                  folyton visszafelé nézel, én mindig előre. Te mindennek az érzelmi tartalmát
                  keresed, én mindennek a tárgyi tartalmát. Te magadban azt gondolod, hogy csak szív
                  és lélek vagy, én pedig ezt naiv érzelgősségnek tartom. Viszont te engem
                  kegyetlennek és szívtelennek tartasz, pedig csak józan vagyok és nyitva van a
                  szemem. Ez reménytelen dolog, drágám, minket összehangolni nem lehet soha.</p>
               <p>- Már láttam arra esetet, hogy különböző felfogású emberek nagyon szerették
                  egymást.</p>
               <p>- Kérlek, részemről semmi akadálya, hogy nagyon jó viszonyban legyünk. De most ezt
                  a kérdést éppen Jenő miatt óvatosan kell kezelnünk. Nektek most jó ideig nem
                  tanácsos találkozni. A dolgok még túl frissek, hagyjuk őket megülepedni. Aztán
                  majd jön a gyerek és...</p>
               <p>- Ó, a gyerek, - szólt Magdolna felsugárzó arccal, - még ez az egyetlen,
                  ami...</p>
               <p>Klári gyorsan közbevágott.</p>
               <p>- Mama, nem szeretnék később félreértéseket. Én a gyereket a magam módszere
                  szerint akarom nevelni. Nálam nem lesz pólya. A gyerek tudományos táplálékot kap.
                  Kéthetes korában kivétetem a vakbelét. Megcsókolni ötéves koráig nem fogja senki,
                  azt előre megmondom. Kényeztetni és becézni nem lehet. A vizsgázott nurse mindig
                  mellette lesz.</p>
               <p>- De azt, remélem, megengeded, - szólt Magdolna könnyeivel küzdve, - hogy
                  nagymamának szólítson?</p>
               <p>- Na látod. Tessék. Már sírsz. Előre látom, mennyi baj lesz ebből. Jajjaj, drágám,
                  nehéz veled nagyon. De ezen most ne civakodjunk, majd ráérünk, ha a gyerek itt
                  lesz. Van egyéb komoly beszélni valóm és ezzel kapcsolatban kérésem.</p>
               <p>- Tessék, szívesen, akármit.</p>
               <p>- Kérlek, ki kell mondanom egy szót, amely kellemetlenül hangzik, de viszont elég
                  fiatal vagy és nem fogod rossz néven venni. A gyerek jövője miatt szeretném, ha
                  megcsinálnád a végrendeletedet.</p>
               <p>- Hogyne. Nagyon szívesen. Semmi akadálya. Természetesnek is tartom.</p>
               <p>- Tudniillik, - folytatta Klári látható fellélegzéssel, - nem ismerem a
                  szándékaidat. Tudom, milyen vallásos vagy és esetleg akarsz valamit egyházi
                  célokra... ugyanis a köteles rész...</p>
               <p>- Nem, nem, erről kár beszélni. Mindenem a tied. Beszélj ügyvéddel és
                  fogalmazzátok meg, ahogy neked a legjobb.</p>
               <p>- Már beszéltem. Volna egy forma, de félek, hogy félreérted...</p>
               <p>- Fiam, ne légy hozzám ennyire bizalmatlan. Nem fogok félreérteni semmit.</p>
               <p>- Hát, kérlek, már most át lehetne íratni Tamásit születendő gyermekemre, vagy
                  gyermekeimre, természetesen a te haszonélvezeti jogod fenntartásával. Így te is
                  biztosítva vagy és az örökösödési adó is, majd amikor... amikor...</p>
               <p>- Amikor meghalok, csak mondd ki nyugodtan. Rendben van, fiam, csináljátok meg és
                  mehetünk a közjegyzőhöz, amikor akarod. Az esküvőt kitűztétek már?</p>
               <p>- Még nem. De az úgyis csak formaság. Mihelyt a diszpenzáció megvan, azonnal
                  elintézzük. De egyelőre nem is költözünk össze, amíg olyan lakást nem találunk,
                  ahol a műterem és a két iroda is elfér. Nászút és efféle nincs. Dolgozunk
                  tovább.</p>
               <p>- És egyházi esküvő?</p>
               <p>- Tudtam, hogy ezt megkérdezed. Nem, drágám, nincs egyházi esküvő. Jenő
                  evangélikus. Nem érek rá az ilyen reverzális-kérdésekkel bajlódni. Hát azt hiszem,
                  végeztünk az összes kérdésekkel.</p>
               <p>Klári felállott. Mindjárt felállott Magdolna is. Enyhe kis zavar érződött
                  köztük.</p>
               <p>- Nem szeretnék belebeszélni a dolgaidba, mama, de ha tanácsot elfogadsz tőlem,
                  most utazz el. Aztán ha egy-két hét mulva hazajössz, foglald el magad és járjál
                  sokat társaságba.</p>
               <p>- Kedves, hogy gondolsz rám. De nem ezt fogom tenni, fiam.</p>
               <p>- Hanem mit?</p>
               <p>- Elköltözöm Pestről. Lemegyek Tamásiba. A bérlő legényember, két szobát tart
                  elfoglalva, különben a kastély üres.</p>
               <p>- Tamásiba? Elásod magad elevenen? Mikor még ilyen szép vagy?</p>
               <p>- Nem ásom el, dehogy. Nagyon szeretek Tamásiban lenni. Ott voltam életemben a
                  legboldogabb, mikor kicsi voltam. Oda megyek vissza. Mámi ott lesz mellettem,
                  már teljesen megvakult szegény. Elleszek ott nagyon jól. És nem költök semmit.
                  Két-három hónapig nyugodtan utazhatom abból, amit megtakarítok. Szerényen még
                  többet is.</p>
               <p>- Ahogy gondolod. Na nézd, mégis csak elfelejtettem valami fontosat. Tudtam, hogy
                  még van valami. Azt akarom indítványozni, hogy adjuk el Hunyadszeget. Az a kastély
                  sokat ér, az a pár hold föld is, amit meghagytak. És csak ott áll haszontalanul.
                  Ernesztin nénivel majd kitalálunk valamit.</p>
               <p>- Nem, drágám, ezt meg kell tagadnom. Magyar földet eladni Erdélyben? Egy tapodtat
                  sem. Életedben kevés kérést tagadtam meg, de ezt nem tehetem, fiam.</p>
               <p>- Kérlek, már nem is szóltam semmit. Vedd úgy, hogy nem is említettem. Hát akkor
                  csókolom a kezedet, mama. Néha majd telefonálok, ha megengeded.</p>
               <p>- Bizony az jól esnék, fiam... Nagyon sokat fogok gondolni az egészségedre.</p>
               <p>- Köszönöm. Majd értesítelek. Talán még el is jövök...</p>
               <p>Ezt a pillanatot, ezt várta Magdolna. Hogy most mindent elfelejtve, az ősi ösztön
                  parancsára összeboruljanak és ne is szóljanak semmit, csak soká tartsák átkarolva
                  és megtalálva egymást. De nem ez történt. Klári kezet csókolt, gyorsan megcsókolta
                  két arcát is, aztán sarkon fordult és kemény, erős lépéseivel már ment is ki a
                  szobából. Magdolna utána nézett. Aztán fáradtan leült. Gondolataiban megjelent
                  rögtön a férfi. Akit szeretett, s aki most a veje lesz. De a gondolatot egy
                  pillanat alatt eltolta magától. Leánya iránt való hűtlenségnek gondolta, hacsak
                  egyetlen gondolattal is fordul Kelen Jenő felé. Csengetett.</p>
               <p>- Lehet teríteni, Margit. Nagy újság van, tudja-e. A leányom férjhez megy.</p>
               <p>- Ó, keziccsókolom, milyen öröm. Gratulálok a méltóságos asszonynak. És... és így
                  könnyebben meg tudom mondani a magam dolgát is. Kérem szépen, én is férjhez
                  megyek.</p>
               <p>- Micsoda? Hát itthagy engem? Mi történt?</p>
               <p>- Örökölt a vőlegényem. Pesterzsébeten. Szép házat és kertet. Az állását azért
                  megtartja. Most már összeházasodhatunk.</p>
               <p>- Kitünő. Csak sajnálom, hogy elmegy. Mikor esküsznek?</p>
               <p>- Majd csak az ősszel. Addig, ha a méltóságos asszony megengedné, még itt
                  maradnék.</p>
               <p>- Hogyne, természetes. Amíg Pesten vagyok. Mert én valószínűleg leköltözöm
                  vidékre. Majd megbeszéljük.</p>
               <p>Magdolna megebédelt. Aztán tanakodott, hogy mit kezdjen délutánjával. „Mit
                  tanakodom, - mondta egyszerre magában, - folytatom, ahol elhagytam.” De hol is
                  hagyta el? Igen, a fodrászhoz készült, mikor Liesl hercegnővel találkozott a
                  Váci-utcán. Ment tehát a fodrászhoz.</p>
               <p>- Mondja, le tudják mosni a festéket a hajamról? Le szeretném vétetni.</p>
               <p>- Hogyne, méltóságos asszonyom. De nem kár ezért a szép színért? Tessék
                  meggondolni.</p>
               <p>- Meggondoltam. Mossák csak le.</p>
               <p>Nem kellett soká várnia. Kezelésbe vették. Mikor elkészült és a tükörbe nézett,
                  majdnem felkiáltott a meglepetéstől. Egészen szürke volt a feje.</p>
               <p>- Furcsa, - mondta a fodrász, - a méltóságos asszony így jóval fiatalabb, mint az
                  előbb.</p>
               <p>Magdolna maga is úgy látta, hogy így van. Sajnálta, hogy fel kell tennie kalapját.
                  Hajadonfőtt szeretett volna kimenni az utcára, hogy szürke haját az egész világnak
                  dicsekedve megmutassa.</p>
               
            </div>
            <div type="chapter">
               <head>
                  XI.
               </head>
               <p>Velencében üldögélt a Piazzán, napsugaras reggel. A Bädekert tanulmányozta
                  pápaszemmel az orrán, hogy napját célszerűen beoszthassa. Délelőtt a Palazzo
                  Reáléba akart menni, most már harmadszor. Sokat olvasott mostanában a
                  renaissancera vonatkozó dolgokat és szerette a régi dogék és dogaressák
                  arcvonásait nézegeti. Aztán ebéd előtt még a Colleonit is akarta látni, amely
                  búcsújáróhelyévé vált. Egy nap kétszer is el tudott menni oda s a csodálatos
                  szobrot mindig újnak találta.</p>
               <p>Aztán felnézett a könyvből és letette a pápaszemet. Álmélkodva pillantott körül a
                  téren. Október elsején ilyen hihetetlen napsütést megélni Velencében, ez olyan
                  volt, mint az imádság. A Campanile fehértestű tornya vakítóan tündöklött az őszi
                  verőfényben, a Márkus-templom homlokán verőfényben fürödtek a keleti bronzlovak, a
                  zöld kupolák selyemfényt kaptak a világítástól s a csattogva hemzsegő galambok
                  teste hólabdaként tündöklött. Majdnem néptelen volt a tér a reggeli órán. Magdolna
                  egy hete volt már Velencében. Firenzéből jövet éppen csak át akart utazni, de a
                  város, amelyet szeptember végén még nem látott, lebilincselte. A mélabús
                  ragyogásnak ezt az andalító varázsát nem tudta elhagyni. Kis szállóban lakott a
                  Santa Lucia-pályaudvartól jobbra eső utcában, onnan járt be vaporettóval a
                  városba, de nem motorossal, mert az a Canale Grande S betűjét kettészelve, kis
                  lagunákon keresztül sietett a Piazza felé. A régivel szeretett járni, amely
                  nyugalmasan követte a nagy Canale kanyarulatát és hűségesen kitárta minden
                  alkalommal a Cadorót, a Vendramint s a többi palotát, amelyeknek csúcsíves fehér
                  márványablakkereteivel nem lehetett soha betelni. Utazását egyik napról a másikra
                  halasztotta. Nagy gyönyörűséget talált a kötetlenségben. Otthon nem volt semmi
                  dolga, pénze még futotta, maradhatott, ameddig akart. Gyorsvonati jegye egész
                  Budapestig ott volt a táskájában. Amíg sütött a nap, maradt.</p>
               <p>Most gondolat nélkül adta át magát ennek a tündéri verőfénynek. Semmi gond nem
                  bántotta, nem volt tegnapi élménye, vagy holnapi terve, amely zavarta volna. Maga
                  a meztelen élet volt az, amelyet élt, mikor behunyott szemű arcát átadta a
                  hőségben már erőtlen, de fényben még dicsőséges napnak. A lét egyszerű és ősi
                  eleme volt ez: lenni és a napot érezni. Így egyedül.</p>
               <p>Aztán két perc múlva, vagy húsz perc múlva felrezzent. Nagynehezen rászánta magát,
                  hogy szedelőzködik. Tulajdonképpen jobban esett volna még tétlenül itt üldögélni a
                  napon, de korholta magát a lustaságáért: menni kell a Palazzo Reáléba. És ekkor
                  megpillantotta az amerikai hölgyet. Azzal előző nap ismerkedett össze a muranói
                  kiránduló hajón. Feltűnően szép volt ez az amerikai hölgy, rendkívül ápolt,
                  gazdagon ékszeres és meghatározhatatlan korú, valamivel több lehetett negyvennél,
                  de huszonötnek öltözködött. A tegnapi hajón valami baj volt a jegyével és mivel
                  semmit sem tudott olaszul, segedelmet váróan nézett körül, ki vállalkoznék angol
                  tolmácsnak. Magdolna készséggel beleszólt az olasz-angol vitába és tisztázta a
                  zavart. Ennek kapcsán aztán beszélgetni kezdtek. Az amerikai hölgy második kérdése
                  az volt, hogy mit csinál az arcbőrével. S mikor Magdolna elmondta egyszerű titkait
                  és bizonyság okáért kiszedte rizsporos és ajkfestékes dobozát, elismeréssel
                  csóválta a fejét. De aztán meglátta a táskán a hétágú koronát a névbetűk felett és
                  izgatottan megkérdezte, mit jelent a korona. Magdolna válaszul átadta külföldi
                  használatra szánt francia nyelvű névjegyét, mire az útitársnő meglepett áhítattal
                  pillantott rá:</p>
               <p>- Igazi báróné? - kérdezte a gyermek csodálatával.</p>
               <p>És átadta a maga névjegyét, melyről kitünt, hogy Mrs. Bentincknek hívják és
                  Philadelphiában lakik. Tíz mondatnyi társalgás után már felszólította, hogy
                  alkalomadtán látogassa meg Philadelphiában, majd coctail-pártit rendez
                  tiszteletére és meghívja kint élő magyar arisztokrata ismerősét is, bizonyos gróf
                  Kepest. Magdolna megköszönte a meghívást és óvakodott feszegetni Kepes honfitárs
                  grófi címét. Már csak azért is, mert Mrs. Bentinck hallatlan büszke volt a magyar
                  grófra és bizonyára igen rosszul esett volna neki, ha megtudja, hogy ilyen grófi
                  család egyáltalában nem létezik. Elsiklott Kepes gróf felett és amerikai dolgokról
                  kérdezősködött. Aztán, mikor a kirándulásról visszatértek, egyik jobbra ment,
                  másik balra.</p>
               <p>Most tehát jött Mrs. Bentinck és nagy örömmel fedezte fel a „real Baroness”
                  varázsú magyar hölgyet. Hangos halloh-szóval üdvözölte, kínálás nélkül
                  letelepedett az asztalhoz és nyájasan megveregette a Magdolna kezét.</p>
               <p>- Örülök, hogy megint látom. Hogy van? Én légyottot adtam ide Kvarternyikovnak, a
                  híres orosz táncosnak, biztosan hallotta a nevét, világhírű ember, nekem nagyon jó
                  barátom.</p>
               <p>- Rémlik, hogy hallottam, - felelt Magdolna udvariasan, holott egész biztosan
                  sohasem hallotta.</p>
               <p>- Megkérte a kezemet. Halálosan szerelmes belém. De én ötödször már nem megyek
                  férjhez. Unom. Kepes gróf is megkért, ahhoz sem mentem. Általában meg vagyok
                  ijedve, mert rajtakaptam magam, hogy unom a férfiakat. Ez borzasztó. Ha
                  hazamegyek, első dolgom lesz elmenni a pszichológusomhoz és analizáltatom magam.
                  Maga nem szokta analizáltatni magát?</p>
               <p>- Nem, nem szoktam.</p>
               <p>- Hát persze, akinek ilyen bőre van. Szeretnék a maga korában így festeni, mint
                  maga. Hány éves?</p>
               <p>- Pár napja múltam ötvenegy.</p>
               <p>- Mennyi? Hiszen akkor pontosan egyidősek vagyunk. Maga miért öltözik így
                  feketébe, fehér kihajtással ott a nyakán? És miért nem festi a haját? Ezzel a
                  termettel, ezzel az arccal! Hihetetlen. Miért csinálja ezt, nem értem.</p>
               <p>- Nyugalomba vonultam. Nemrégiben nagyanya lettem.</p>
               <p>- Én már hatéve nagyanya vagyok. Az nem kifogás. Megjegyzem, még nem láttam az
                  unokáimat, a leányom Ausztráliába ment férjhez. És azelőtt kétszer is voltam a
                  Déli Szigeteken, most már unok harmadszor is odamenni. Milyen az unokája?</p>
               <p>- Helyes, egészséges kis csecsemő. Leányka. Csak egyszer láttam, rövid ideig, mert
                  az anyja nagyon ideges, ha nézik a gyereket.</p>
               <p>- Úgy. Mondja, hány férfija volt magának?</p>
               <p>Magdolnát kissé meghökkentette az amerikai kérdés. Félnapos ismeretség után. De
                  bölcs nyugalommal felelt:</p>
               <p>- Egyszer voltam férjnél, most özvegy vagyok. De ha úgy érti, hogy hányszor voltam
                  szerelmes, akkor azt felelem, hogy háromszor.</p>
               <p>Maga elé nézett s már nem az amerikai szépasszonynak felelt, hanem saját magának
                  folytatta:</p>
               <p>- Háromszor akartam teljesen és tökéletesen valakié lenni: felolvadni benne,
                  megsemmisülni. Az elsőnek azonban csak lánya tudtam lenni, a másodiknak testvére,
                  a harmadiknak anyja. Igazán asszonya, ahogy én vágytam volna, soha nem tudtam
                  lenni senkinek. Az ember, mikor a legnagyobb mámorban a legközelebb van valakihez,
                  akkor érzi, hogy még mindig milyen messze van tőle. És egyszer rájön, hogy küzdeni
                  hiábavaló: az ember örökké egyedül marad.</p>
               <p>- És most? Egyedül van?</p>
               <p>- Teljesen egyedül.</p>
               <p>- De hát nincs hozzátartozója, rokona, barátja?</p>
               <p>- A családom idegen hozzám. Barátom nincs. Egy élőlény volt, akit még társamnak
                  éreztem, egy öreg, vak cseléd. Az a nyáron meghalt. Teljesen egyedül vagyok.</p>
               <p>- Aoh, you poor old thing.</p>
               <p>- Ó nem, ne sajnáljon. Így van jól. Most élem az igazi életemet. A magány nem
                  szomorú. A magány bölcs és nemes. Nincs előkelőbb és emberibb, mint egyedül lenni.
                  Ezt tavaly még nem értettem, mikor mondta nekem valaki. Most már értem.</p>
               <p>- De én most sem értem. Hát akik együtt öregszenek meg? Én majd tíz év mulva
                  keresek olyat magamnak. Azt hiszem, magánál valami hiba van.</p>
               <p>- Egész biztosan. Én jó és egyszerű vagyok. Hiszékeny. Nagyon tudok érezni. Tehát
                  el vagyok veszve. Tudja, hallottam egy híres karmesterről, akit meghívtak
                  dirigálni Salzburgba. Megérkezett és megtartotta az első próbát. Egy helyen
                  lekopogta a zenekart és rákiáltott a vonósokra: „Ez így lehetetlen, uraim. Több
                  kéket, uraim, több kéket bele! A kék árnyalat hiányzik!” De a vonósok csak néztek
                  rá értelmetlenül, mint az elmebajosra. Nem értették őt. Én értem. Én is így voltam
                  egész életemben. Azt mondtam a világnak: „Ez így lehetetlen! Több szívet! Legyetek
                  jobbak, legyetek gyermekebbek!” De nem hallgatott rám senki, elfordultak tőlem.
                  Megért engem, úgy-e?</p>
               <p>- Hogyne, - felelt Mrs. Benlinck bizonytalanul, mert nyilván egy szót sem értett
                  az egészből.</p>
               <p>És már fel is ugrott.</p>
               <p>- Ott jön az én oroszom. Megyek. Nem hozom ide magának, olyan bolond nem vagyok.
                  Hát csak látogasson meg egyszer. Előbb kábelezzen. Goodbye!</p>
               <p>Pár lépéssel odább felmerült az orosz táncos, himbáló járású, álmatag külsejű szép
                  fiú. Aligha több huszonnyolc-harminc évesnél. Kezet fogtak és kopogva ellejtettek
                  a márványkockákon. Magdolna felkelt. Kinyújtotta termetét a napon, mint a
                  sütkérező macska. A Palazzo Reale bejárata felé nézett Nagyon lustának érezte
                  magát. Hirtelen gondolt egyet és vállat vont. Iskolakerülő lesz. Nem megy dogékat
                  nézni ebben a gyönyörű őszi időben. Elindult a posta felé az árkádok nagy nyílása
                  alatt. A Giacomuzzi sarkán tájékozott lépésekkel balra fordult és kiment a partra
                  a vaporetto-állomáshoz. Jegyet váltott a Santa Luciáig. Elhatározta, hogy
                  odahajókázik s nyomban jegyet vált vissza. Ha a hajót megúnta, elmegy a
                  Colleonihoz. Az élet szép, mert Colleoni van a világon, Fra Angelico képei vannak,
                  a Calaisi polgárok ott állanak Kopenhágában a téren és az írók könyveket
                  írnak.</p>
               <p>Jött a hajó. Magdolna leült a majdnem üres fedélzeten, szemközt a nappal. Behúnyta
                  a szemét megint és mély lélekzetet vett a sós levegőből. Hallgatta a víz
                  csobogását és egy távoli harang andalgó kongását, amely a szellő szárnyán hol
                  gyengült, hol erősödött.</p>
               <p>- Édes jó Istenem, köszönöm, hogy teremtettél.</p>
               <p>VÉGE</p>
               
            </div>
         </div>
      </body>
  </text>
</TEI>