<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16803" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Az ő kis katonája</title>
            <author>
               <persName>
                  <surname>Ligeti</surname>
                  <forename>Ernő</forename>
               </persName>
               <date from="1891" to="1945">1891-1945</date>
               <idno type="VIAF">50292909</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">43784</measure>
            <measure unit="pages">92</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Az ő kis katonája</title>
               <date>2017-04-26</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/16800/16803/"/>
               <respStmt>
                  <resp>Original Electronic Edition</resp>
                  <name>Vitos Zsófia</name>
                  <name>Szabó Attila</name>
                  <name>Drótos László</name>
               </respStmt>
            </bibl>
            <bibl type="printSource">
               <title>Az ő kis katonája</title>
               <author>Ligeti Ernő</author>
               <pubPlace>Nagyvárad</pubPlace>
               <publisher>Új Erdélyi Könyvek</publisher>
               <date>1940</date>
               <ref target="https://mek.oszk.hu/16800/16803/"/>
            </bibl>
            <bibl type="firstEdition">
               <title>Az ő kis katonája</title>
               <author>Ligeti Ernő</author>
               <date>1940</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-05-11"/>
     </revisionDesc>
  </teiHeader>
  <text>
    <body>
         
         <div type="chapter">
            <head>1.</head>
            <p>Dr Rácz Gábor egyenesen Prágába utazott, hogy vállalata részéről egy ottani céggel
               folytasson tárgyalásokat. Szeretett volna minél előbb végére járni megbizatásának,
               hogy néhány napot még szabadon tölthessen abban a városban, amelyhez oly sok kedves
               emlék füzte. Most, mikor dolga végeztével körülnézett, rádöbbent: hiába hitte, hogy
               ismeri a város minden szögeletét. Váratlanul ujnak, sőt nyugtalanitóan idegennek
               találta Prágát. Huszonhárom év - mormolta nem minden szomoruság nélkül. A latyakos
               idő egyébként is külön nehezedett kedélyére.</p>
            <p>Mindamellett elég pontosan tájékozódott. Némi elégtétellel látta, hogy a villanyosok
               még mindig azt a számot viselik, mint hajdanában. A hidak, templomok, a barok
               paloták, a hatalmas Vencel-tér pazarló tejlámpafüzéreivel, amelyek a ködön keresztül
               is érvényesültek, arra vallott, hogy jó helyen járhat. Csak éppen egyvalami
               hiányzott, aminek hijján amennyivel többé vált a város, ugyanannyival kevesebbé is
               csökkent Rácz szemében.</p>
            <p>Programot, - ahogyan azt még a vonatban elhatározta - majd csak holnaptól csinál. Fel
               fogja keresni mindazokat, akikkel annak idején együtt volt. Ma átengedi magát a
               céltalan ődöngéseknek, éppen ugy, mint mikor elsőizben kötött ki a Szentek Hidjánál
               és nem tudta eldönteni, jobbról vágjon-e neki, vagy balról?</p>
            <p>Villamosra ült. Olyan kocsira, amelyről csak annyit sejtett, hogy végállomása a Kral
               Vinohradyn van. Mialatt a lelógó bőrszijak egyikébe fogózott, mind hevesebb kivánság
               fogta el, hogy utánajárjon régi ismerőseinek. Vajjon ha nem otthonukban, a megszokott
               környezetben keresi, akkor is megismeri őket? Mondjuk, ha uccán kerülne szembe
               velük?! És őt, az ismerősök?! Talán ők még kevésbé találnák ki, hogy kivel
               találkoznak. Mint vékonypénzü katonát ismerték hajdanában, selymes fekete bajuszkával
               szája fölött. Igy raktározhatták el az emlékét a multból.</p>
            <p>De a villamoson - gondolatainak eleven cáfolataként - mégis beleütközött Krejcibe.
               Igen, nyilvánvalóan Ottokár Krejci ez, aki magánszorgalomból tanult magyarul, ott
               lézengett az irodalom perifériáján, költői törekvések ágaskodtak benne és kétesértékü
               folyóiratokba az akkoriban divatos magyar irók tárcáit forditgatta. Brabechez viszem
               - mondotta Krejci egyizben s nyomatékosan hozzátette: a Petőfi Társaság
               tiszteletbeli tagjához.</p>
            <p>Mint ritka zsákmányt cipelte magával zegzugos uccákon keresztül egy homályos
               bérkaszárnya negyedik emeletére, ahol apró, ősz emberke trónolt gondosan elzárt
               ablakok mögött, felcsavarható zongoraszékén, menyezetig érő könyvek fenyegető,
               száraz levegőjében. Vita indult a két fiatalember között, hogy ki tett nagyobb
               szolgálatot nemzetének Petőfi-e, vagy Vrchlicky? Lelkes védelem bontakozott ki a
               saját és lovagias hódolat a másik fél irodalmával szemben. A szelid kis öreg fekete
               atlasz sapkájával, rendellenes koponyájának hátulsó dudorán, összenőtt fehér
               szemöldöke mögül derüsen és fiatalosan hunyorgatott, mintegy biztatva őket, s
               iróasztalfiókjából burmogyorót s holmi kekszeket tett eléjük, mintegy
               figyelmeztetésképen, hogy elhasznált harci energiájukat a további viták során
               szellemi férfiakhoz illő táplálékkal pótolják.</p>
            <p>Gábornak mindez most eszébe jutott. A gyakori kellemes séták is, amelyek megnyugtatón
               időszerütlen témák taglalása közben röppentek tova! Visszaemlékezett a közösen
               olvasott francia és német versekre, amelyekhez csettintettek, mint beavatott
               borkóstolók. Szép idők voltak! Örömmel fedezték fel egymásban a müvészi élmények
               befogadására alkalmas müszereik érintetlenségét és azt a belső rugalmasságot, ahogyan
               mindketten távoltartották tudatuktól a világháborut. Bizony szép idők - sóhajtotta
               Gábor és néhány pillanatig kiváncsian szemlélte Krejci csontos, szakálltalan arcát,
               amely azóta is alig változott.</p>
            <p>- Herr Krejci - szólitotta meg aztán.</p>
            <p>Krejci fölnézett:</p>
            <p>- Aber Herr Rácz! - ugrott fel meglepetve. - Hogy kerül ide? No hát nagyszerü!</p>
            <p>Csehes kiejtéssel beszélt németül és a széthuzott szájzuggal, arcának ráncai egészen
               a füléig huzódtak. - Hányszor gondoltam magára - rántotta le a szemüvegét és
               aprólékosan figyelő tekintete fölött a szemöldökök erős ivben meggömbölyödtek.</p>
            <p>Gábor már várta, hogy Krejci felteszi a szokásos kérdést, hogy: mi minden történt,
               amióta elszakadtak egymástól? S neki felelnie kell! Olyasmit, hogy pár hónappal a
               leszerelés után bejutott a jutagyárba, most a jogügyi osztályon dolgozik, hütlenné
               vált az iráshoz, mert mint becsvágyó fiatalembertől joggal várhatták el, hogy
               kézzelfoghatóbb életcélok felé törtessen. Természetesen nehezen sikerült leszoknia a
               költészetről; s alighanem ugy jár, mint a kigyógyult zugivó, egyetlen, alapos
               megkisértés, véletlen kisiklás a megszokott életrend sineiről és menthetetlenül ujra
               rabjává válik a szenvedélyének! Egyelőre két gyermeke van, Aladár és Jucika. Nos,
               türhető az élet, tavalyelőtt szerény kis villát is épittetett magának a
               kertvárosban... Már házasságuk első éveiben huszonhárom kilót hizott s ezt a sulyát
               tartja ma is. Persze, öregszünk, az idő eljár „mint kopik a gépezet s mint kihagy az
               emlékezet” - idézné minden különösebb meggyőződés nélkül egyik verséből is, ha Krejci
               kérdezné. Krejci azonban semmit sem kérdezett.</p>
            <p>A cseh hajszálnyira olyan volt, mint hajdan. Birsalma-szinü, sápadt arcbőre most is
               lazán tapadt a pofacsontjához. Ádámcsutkája kiugrott a puha gallérból, kockás
               nyakkendőjét most is félrecsuszva viselte s külsőleg is szétfolyó egyéniségéhez csak
               egyetlen massziv dolog tartozott hozzá, a kemény és formátlan Batacipő.</p>
            <p>- Tudja miről ismertem magára? - szólalt meg visszatelepedve helyére és közben Gábor
               karját jóakaratulag megérintette. - Hát miről? Ahogyan a száját tartja.</p>
            <p>- A számat?</p>
            <p>- Ugy van. A szája összecsucsorodik és ugy marad akkor is, amikor beszél. Hogy is
               magyarázzam? Akik csókolóznak, azoknak van ilyen fura szájtartásuk.</p>
            <p>Nevettek mind a ketten.</p>
            <p>- Maga, Ottokár végzi javithatatlanul fiziognomiai tanulmányait, - hagyta rá Gábor és
               helyeselte, hogy a szakaszhatárnál sokan leszállottak és végre ő is letelepedhetett
               egy ülőhelyre. Közben arról is megfeledkezett, hogy tulajdonképpen itt akart
               leszállani ő is.</p>
            <p>- Hát most ujra itt van közöttünk, - folytatta Krejci csöndes dörmögéssel és
               ujjahegyével önkénytelenül megtörölte a párás ablakot, hadd lássák, merre is járnak.
               - Persze... megnősült?</p>
            <p>Rácz bólintott.</p>
            <p>- Én nemkülönben. Kis lányom van, egy édes kis... - és a kabátja zsebéhez kapott, de
               nem nyult a tárcája után, hogy kivegye a családi képet. Ehelyett megragadta a Gábor
               kezét: - Most el kell jönnie hozzánk! Éppen haza indultam. A közelben lakom.</p>
            <p>- De...</p>
            <p>- Valami sürgős dolga van talán? Hová készül?</p>
            <p>- A nyolcvanhatos szám alatt...</p>
            <p>- Azt már elhagytuk - nevetgélt Krejci meleg hangján és sárgás, apró fogai hevesen
               összeütődtek. - Egy negyedóra, de mit is beszélek: - öt-tiz perc csak a lakásom
               villamoson. Visszafelé jövet azután kiszállhat a nyolcvanhat előtt.</p>
            <p>Gábor megadta magát. Hiszen Krejci amugyis benne volt „programjában”!</p>
            <p>- Mit tud a grófnéről? - sütötte le Gábor a szemét és zavartan nézte a padlót.</p>
            <p>- Hogyan?... Ön talán nem tudja... - hőkölt rá Krejci hitetlenül.</p>
            <p>- Fogalmam sincs. Ma elmentem a Chotcova uccai ház előtt, de az erkélyről egy
               ismeretlen, hórihorgas alak integetett az uccára.</p>
            <p>- A grófné ott van - sülyesztette hangját Krejci megrenditő ünnepélyességgel.</p>
            <p>Kötött kesztyüjével megtörölte az ablakot, hogy lásson Gábor is és három ujjával
               kimutatott.</p>
            <p>A vinohradi temető mellett haladt a villamos velük. Gábor ráismert a temetőre az
               alacsony kőfalról, amely körülvette, a füzfákról, amelyek gyászosan rajzolódtak az
               őszi, vigasztalan égre.</p>
            <p>- Meghalt, - szólalt meg Gábor tompa tudomásvétellel. Majd megkérdezte: - Mikor?</p>
            <p>- Tavaly ősszel. Sokáig betegeskedett.</p>
            <p>Többet nem beszéltek róla. A kőfal változatlanul tovább kisérte őket rendeltetésének
               szörnyü magánosságában. Mindketten jelentősen hallgattak, mintha ildomtalannak
               tartották volna, hogy idegenek jelenlétében megtárgyalják.</p>
            <p>- Amikor én itt jártam husz évvel ezelőtt - folytatta Gábor, réveteg tekintettel még
               mindig az egyhangu kőfalon időzve - ez az ucca a temetőnél végződött. Utána már csak
               a puszta rétek következtek.</p>
            <p>- Azóta rendkivül kiépült a város - élénkült fel Krejci egyszerre. - Uj negyed
               alakult ki, majdnem két kilométernyi hosszuságban. Ezt meg kell néznie. Magam is
               ebben a negyedben lakom, mindjárt az elején. Na még két megálló csupán!...</p>
            
         </div>
         <div type="chapter">
            <head>2.</head>
            <p>... Két megálló! Mennyi, de mennyi megálló volt pedig az életében a husz év alatt,
               amióta utoljára itt járt Prágában és barátjával, Sulkovszky Lajossal butorozott
               szobát indult keresni!</p>
            <p>Mint önkéntesnek joguk volt a kaszárnyán kivül is lakni. És ők élni is akartak
               kiváltságukkal. Sulkovszkynak egyik ujja hiányzott a jobb kezén, Gábor pedig
               tüdőcsucshurutos volt s igy mindkettőjüket a pótszázadhoz osztották be, az Ujezd
               kaszárnyában. A káder ellenben az Albrechtben diszelgett, uri, szép épületben. Az
               Ujezd nyomorult, sárga épülete békeidőben katonai raktár lehetett, rozoga falépcsője
               állandóan azzal fenyegetett, hogy a nehéz bakkancsok sulya alatt összeomlik, az
               udvaron napközben is vigan szaladgáltak a patkányok, a sárlé pedig patakban csurgott
               a kőfalon a magasból, mert ez a félrepofozott alkotmány magaslaton fekve csufitotta a
               különben festői városrészt. A város uj gazdáinak később első dolga volt lerombolni az
               egész épületet. Igy a dombtetőn ma kies sétány terült.</p>
            <p>Kiadó-szoba a kaszárnya közelében akkoriban kevés akadt. A jobb szobákat elkapkodták.
               Szinte véletlenül fedezett fel a két barát a Chotkova ulicában, egy Mária Terézia
               korabeli ház széles kapuján egy lakás-cédulát. A kiadó-szoba az emeleten volt.
               Hosszasan kellett csöngetniök, amig végre ajtót nyitottak nekik.</p>
            <p>A hosszu előszobában, amelynek falait a faburkolat fölött szarvas-aggancsok
               ékesitették, zajtalanul nyilt meg az egyik ajtó s rajta középkoru hölgy lépett ki
               számos bodorban elkészitett körülményes frizurával a fején. Szobát keresnek? Majd meg
               sem várva a választ, udvarias mosollyal kérdezte, hogy mindketten itt akarnak-e
               lakni? Szeme kiváncsian csüggött rajtuk, önkéntelenül elismeréssel az ifju hadfiak
               iránt. - Mindketten - mondották egyszerre. Gábor ismerni vélte ezt a fürkésző,
               bizalmas, de mégis óvatos pillantást. A legtöbb háziasszony, aki butorozott szobák
               kiadásával foglalkozik, egykaptafára veszi fel mosolyát, mely mögül titokzatos
               ösztöneivel latolgatja a szobaur-jelölt megbizhatóságát, tartós, vagy átmeneti
               jellegét, csendes, vagy zajos természetét, amig legalább hozzávetőleges benyomást
               szerez anyagi felkészültségéről is. - Magyarok? - érdeklődött virulón.</p>
            <p>- Magyarok - felelték egyszerre, ujfent mindaketten. - Most helyezték ide ezredünket.
               A háziasszony kimérten biccentett, jelezve, hogy mindez tulhaladja érdeklődését.
               Sulkovszky azonban indittatva érezte magát megjegyezni: ez már a harmadik magyar
               ezred Prágában. Tetszik tudni... az itteni ezredek... De a kérdés politikai
               vitatásába - nagyon helyesen - egyikük sem bocsájtkozott bele.</p>
            <p>Sulkovszky magas, szláv arcu fiu volt, ápolt kezekkel, gondosan manikürözött
               körmökkel, egyik ujján ősi pecsétgyürü, amely mellett még inkább kihangsulyozódott a
               mutatóujj hiánya. Jobb időkben bizonyára pótolhatatlan veszteségnek fogta volna föl,
               most azonban szembetünően tetszelgett vele és teljes mértékben átérezte a
               csonkaságból származó előnyöket. Nos, csak rá kellett nézni a kezére, hogy az ember
               tisztában legyen, hogy szabadidejének nagy részét kézápolással tölti el. Csavaros
               lábszárvédőjét, amely széles termetéhez mérve, gyermekesen hatott, választékos
               bájjal igyekezett viselni. Alighanem naponta négyszer-ötször is a tükör elé állott,
               hogy egy ráncot, gyürődést elsimitson zubbonyán és ugy látszott, mintha legfőbb
               gondja lett volna kifejezésre juttatni: most ugyan belesodródtunk a háboruba és nem
               élünk az öltözködésben oly változatosan, mint béke idején, de ti mégsem
               kivánhatjátok, hogy megtagadjam természetemet.</p>
            <p>A hölgy azonban, akinek hervadó szépsége, mint festmények kitartóbb szemlélet után,
               csak most kezdett kihatni rájuk, valóban semmit sem kivánt a fiatalembertől és minden
               érdeklődésével a másik önkéntes felé fordult. Már vezette is őket a belső szobába.
               Sulkovszky könnyedén, szakértelemmel, remek metszésü tajtékpipát érintett meg
               ujjaival. - Az uram büszkesége - jegyezte meg a hölgy - de hát önöket kedves önkéntes
               urak, nemde a kiadó szoba érdekli inkább? Már benyitott az oldalszobába, mely nem
               volt tulságosan tele, de ami butor akadt benne, nemes volt és hagyományszerü. Szép,
               sárga kandalló a sarokban, amely azonban hideg volt, jeléül, hogy a szobában senkisem
               lakik.</p>
            <p>Szemben az ajtóval a fal közepén könyves szekrény nyitott polcokkal. Ez viszont a
               fiatal Rácz érdeklődését keltette fel. Első pillantásra megállapitotta, hogy a
               polcokon jórészt a Hofkalender egyforma zöld vászonkötésü kötetei terpeszkednek. A
               krémsárgára festett falakat angol lóverseny-metszetek tették változatosabbakká.</p>
            <p>A szoba havi bére tul magas volt. Ezenkivül Sulkovszkynak az az aggálya is támadt,
               hogy e környezetben nehéz lesz női látogatókat fogadni. Most a fürdőszoba használata
               iránt érdeklődött. Miután nem kapott kielégitő választ, barátjára nézett, mintha
               kimondotta volna az udvarias nemet. Gábor azonban hallgatott. A hölgy dus bronzvörös
               haját bámulta, amely minden mesterkélt elrendezés ellenére is, tetszetős volt.</p>
            <p>- A szoba nagyon szép - szólalt meg Sulkovszky - ámbár a bére szük költségvetésünkbe
               aligha lesz beilleszthető. Viszont közel van a kaszárnyához. Ez előnye - tette hozzá,
               mintha hangosan gondolkoznék, vagy hogy bebizonyitsa érdeklődése alaposságát. -
               Mindenesetre meggondoljuk - és most ismét Gáborra nézett, aki helyeslőleg hajtotta
               meg a fejét. - Még csak tegnap érkeztünk és nem is volt időnk tájékozódni. Remélem,
               hogy idejében jelentkezhetünk.</p>
            <p>A hölgy ugyanugy mosolygott, mint imént. Nem igyekezett mindenáron rábeszélni az
               önkénteseket a szoba bérletére. Pillantása ujra Gáborra esett, aki a kitartó
               nézéstől kissé elpirult. A hölgy olyasmit is mondott, hogy amennyiben nem kap
               megfelelő lakót, ki sem adja a helyiséget. Tulajdonképpen nincs is szüksége lakóra.
               Csak éppen egy kissé nagy a lakás kéttagu családnak.</p>
            <p>- Nos, nézzenek szét az urak máshol és remélem, hogy vissza fognak térni.</p>
            <p>Már mindakét önkéntes kezében szorongatta sapkáját, készen, hogy gépiesen
               összecsapják bokájukat. De a hölgy kedvesen az előbbi szobába vezette s kényelmes
               bőrfotőjökben leültette őket:</p>
            <p>- Mi csehek vagyunk ugyan - mondotta, - de szeretjük a magyarokat. A magyarok -
               folytatta és gyürükkel megrakott ujjai látszólagos szórakozottsággal apró ütemeket
               vertek az asztalon - rendkivül vidám, temperamentumos faj...</p>
            <p>Egyszerre különös fény villant a szemében. Ez a szem zöld volt és a zöld különböző
               árnyalataiban foszforeszkált. Gábor viszonozta a pillantást, de tekintete
               megzavarodott és már a hölgy puha, fehér nyakára siklott.</p>
            <p>Végre fölálltak. Eltávoztak. Délután öt óra volt és bár undorodtak az
               Ujezd-legénységi szobáitól, a további lakáskeresést a mai napra befejezték. Vidám
               hangulatban a Coruna-mozgóba vonultak. Kikezdtek két asszonnyal, akik egy sorban
               ültek velük s már az előadás megkezdése előtt incselkedő nevetésükkel adták
               értésükre, hogy lehet csevegni a megismerkedésről. Egyáltalában nem kifogásolták,
               hogy a gyéren látogatott nézőtéren az önkéntesek mind közelebb ültek hozzájuk. A
               szünetben azután oly kedélyes beszélgetés indult meg közöttük, mintha évek óta
               meghitt barátságban lettek volna egymással.</p>
            <p>Ismerkedni mindenütt lehet. Különösen a háboruban és Prágában. A nők engedékenyekké
               válnak a férfiak ostromaival szemben - szegények, kimennek a harctérre, otthagyják a
               fogukat, vagy belerokkannak. Ezek a jól megtermett magyar fiuk egészen más
               szabásuak, mint a hazai melákok. Bátrak, vakmerőek, nem halvérüek, a jókedv
               valósággal fröccsen a szemükből. Érezni rajtuk a jófajtáju idegenséget. A magyar
               fiukat is ösztökéli annak a külön titoknak a sejtelme, amelyet a cseh, német és zsidó
               nők bőven illatoznak magukból. Vagy szőkék, buják és elomló járásuak, vagy feketék,
               szemtelenül okosak, avagy angyalian ostobák. Nem sokat teketóriáznak. Ismerkedéseik
               tulesnek a helybeli pletyka-körön. Csak fajtájukkal szemben rátartóak, válogatósak,
               mert hozzájuk kell majd menni feleségül. De ezek a forró vérü jövevények legfeljebb
               mint átmenet számitanak az egyik állapotból a másikba. A város érzékiségtől
               kavargó, sürü párlatában valamilyen elszánt „sose halunk meg”-hangulat
               diadalmaskodott, a kérészlények csapodár tánca a Moldova fölött.</p>
            <p>A két harapnivaló fehérnép, ahogyan Sulkovszky szükebb hazájának irályában fejezte ki
               magát, nyilvánvalóan a jobb társadalmi osztályhoz tartozott. Ha a háboru nem
               cinkoskodik nekik is, alighanem tankönyvbe illő hüség jegyében élték volna egyhangu
               napjaikat. Az egyik gömbölyded, kreol bőrü, szépséggödröcskékkel és élénk fitos
               orral, amely szüntelenül szimatolni látszott a levegőben, a másik hamvas-szőke,
               inkább tartózkodó mint aktiv, nagy darab test, amelyet azonban két pompás láb
               látszólagosan könnyüvé és hajlékonnyá avatott. Gábor, ha időt adtak volna neki, hogy
               válasszon, habozás nélkül a szőkét választotta volna. De - a nő választása
               Sulkovszkyra esett. Ez már eldőlt az első pillanatban.</p>
            <p>Mozi után cukrászdába mentek. A cukrászda szintén ott volt a Vencel-téren, a
               passzázsban. A barna nő bőbeszédüen magyarázgatta Gábornak, hogy „kisura” hadba
               vonult, vasuti mérnök egyébként, Hedvignek, már mint a barátnőjének férje pedig, aki
               aktiv katonatiszt, északon hadifogságba esett. Nehogy később bármilyen nézeteltérés
               támadjon kettőjük között, ki kell jelentenie, hogy ő nem amolyan nő, mint a többi.
               Legfeljebb barátkozni fognak, együtt mennek ide és oda, szórakoztatják egymást, de
               tegyen le a reményről, hogy még csak meg is csókolhatja valaha. Ezt azonban már ugy
               mondta, hogy benne volt az igéret és a biztatás. - Csókolózni sem? - mosolygott
               Gábor, tésztamorzsát csipegetve a barnácska tányérjából. - Az istenért, hiszen
               mindenki csókolózik! Akárhova megy, öreg templomba, vagy kis korcsmába a viz mellett,
               vagy már az uccán is - ahol csak lehet. Csókolózni nemcsak szabad, de kötelező is.
               Ami őt illeti, el sem tud képzelni kapcsolatokat lelkiek nélkül, tessék tehát őt igy
               tekinteni és megbizni benne. Ő még mindig kitart a békebeli felfogás mellett, hogy a
               puszta csókolózás minden meggyőződés nélkül ostobaság, szeretkezni pláne durva dolog.
               Az effajta kapcsolatot át kell szellemesiteni, meg kell szürni, desztillálni, mint a
               szeszt.</p>
            <p>- Hogy milyen okos ember maga - könyökölt az asztalra előrehajolva a barna, oly közel
               már, hogy hajuk ugyszólván összeért az asztal fölött. Gábor tovább szónokolt,
               félszeme azonban ott kalandozgatott a szőke körül, akit Hedvignek hivnak és egy
               kicsit dühösködött, hogy Sulkovszky egyre inkább nyeri a tért. A mozdulatlan szőke
               arc fölmelegedik, lassanként átizzik, se nem lát, se nem hall. Sulkovszky már a nő
               kezét tartotta a kezében, gyöngéden vizsgálgatta, mint egy aukcióra kerülő értékes
               tárgyat és gyöngéden megsimogatta. Gábor összenézett a barnával. A barna nagylelküen
               és jelentősen elmosolyodott és bár Gábor nem követte barátja példáját, a barna mégis
               azt suttogta: na, na. Sulkovszky fizette ki gavallérosan valamennyiök helyett az
               elfogyasztott süteményeket. Amikor barátja a szőkével előttük haladt, Gábor megint
               ugy találta, hogy hiába, a szőke a különb, arányai hatalmasabb örömöket igérnek és az
               ilyen látszatra tartózkodó nő szokott lenni a tüzesebb. Átvágtak a Ferdinand-utra,
               végig a forgatagon, kiértek a Moldováig és a fényektől villódzó őszi estében
               lesétáltak az öreg malomig. Azután visszatértek a Nemzeti Szinházig. A szőke a
               magasból ránézett karkötő órájára - késő van, hazamegy. Sulkovszky felajánlotta, hogy
               elkiséri. Gábor, mint jóbarát figyelmeztette Sulkovszkyt, hogy nincs kimaradási
               engedélyük, kilenckor a kaszárnyában kell lenniök. Sulkovszky azonban széles
               tenyerének egyetlen mozdulatával tultette magát az aggodalmakon. Olyan férfias és
               elszánt volt a pillantása, mint a középkori lovagoké, akik akkor is felmerészkednek
               angyalaik erkélyére, ha tudják is, hogy a sürüben tőrökkel markukban a férj bravói
               állanak lesben.</p>
            <p>Távoztak. A barna megértőn intett feléjük kesztyüjével. - És most maga is elkisér,
               lovagom? - Nagyon szivesen, - felelte rá Gábor, bár kissé bizonytalanul - föltéve, ha
               kilencre visszatérhetek. - De én messze lakom ám! Tul, tul a vizen - mutatta
               ujjával - a legsötétebb Wrihovitz-ben. Nincs jogom áldozatot kérni. Még becsukják és
               talán sohasem láthatom többet. Pedig, ha maga is akarja... Hát holnap délután... -
               emelte föl hangját. - Jó, hát holnap - kapott a szón Gábor, mert valóban nem volt
               kedve az őrjárat karmaiba esni. - De hol? - Várjunk csak, itt a szinház előtt. Jó? Öt
               órakor pontosan a nagy-óra alatt.</p>
            <p>Elbucsuzott. A hullámzó emberáradat pillanat alatt szivta be őt is. Gábor bement a
               trafikba, vásárolt néhány Dritte-Sorté-t. Még volt háromnegyed órája. Átkozta a
               rendszert, amely eltiltja az önkénteseknek, hogy akkor vegyék birtokba ezt a várost,
               amikor a legszebb, legizgatóbb. Nem is a nő miatt csupán. Szó se róla, jól esik neki
               is a futó kaland, a szükséges fegyvergyakorlat, de nem kell azonnal a legelső nővel
               elkezdeni. Szét kell nézni előbb és tájékozódni. Őt más fából faragták, mint
               Sulkovszkyt. Sulkovszkynak csak az a fontos, hogy minél több skalpot ejtsen - őneki
               csak akkor kell a nő, ha a viszonyt fel is tudja ruházni egy kis szerelemmel.
               Felejtheti-e egy pillanatig is, hogy odahaza egy leány vár rá, akinek hét évig
               kitartóan udvarolt? Igaz, most mintha azóta összeomlott volna a mult!...</p>
            <p>Ami e pillanatban mindennek alfája és omegája, ki kell találni a módot, hogy állandó
               kimaradási engedélyhez jussanak. Majd Sulkovszky! Debreczenit, a törzsőrmestert
               környékezik meg mindaketten. Néhányszor sörözni viszik a vén részegest és a tenyerébe
               csusztatják azt a büdös száz koronást!</p>
            <p>Egyelőre bement a kávéházba, szemben a cseh szinházzal. Ide jártak a szinház tagjai
               is. Otthonosan megtelepedtek az ablak melletti asztaloknál. A kávéház magasan feküdt,
               lépcsőkön kellett fölmenni a bejáraton. Gábor ujságokat kért. Öreg pincér görnyedve
               tette eléje a székre a német lapokat. Gábor megint nyugodt volt, körülvette őt a
               nyomtatott betü varázsa. Amikor a Westermanns-Monatschriftet átfutotta, fiatal borzos
               diáklány kérte el tőle a folyóiratot. Mindjárt megismerkedtek. - Mindig ebbe a
               kávéházba jár? - Mindig. Engem minden este itt talál - mosolygott a diáklány,
               cigarettát vett elő és előrehajolt Gáborhoz, hogy az ő cigarettájáról gyujtson
               rá.</p>
            <p>Micsoda város, micsoda édes, nagyszerü város! - áradozott Gábor, amikor ujra künn
               volt az uccán és meggyorsitotta lépteit, hogy idejekorán benn legyen a kaszárnyában.
               A kis diáklányra gondolt, egészséges, kemény formájára. Már nem bánta volna, hogy ha
               holnap el is mulasztja a találkozót az óra alatt. A kávéházba mindenesetre benéz... A
               Slaviába... Meg fogja keresni. De mit lehet tudni? Holnap minden megváltozhatik. Itt
               minden mozi, kávéház uj és uj alkalmat kinál.</p>
            
         </div>
         <div type="chapter">
            <head>3.</head>
            <p>Másnap délben, miután megsöröztették Debreczenit és zajos helyeslések között
               végighallgatták kiszólásait, Gábor ösztökélni kezdte barátját. Ma addig fogunk
               talpalni, mig lakásunk lesz. Nincs az a pénz, hogy még egy éccakát abban a poloskás
               legénységi szobában töltsek.</p>
            <p>Sulkovszky csak immel-ámmal követte Gábort a lakáskeresésben... Vagy öt-tiz percet
               kóboroltak a Smihov városrészben, amikor kijelentette, hogy részéről nincs értelme
               a lótásfutásnak. A maga részéről ő már megoldotta a kérdést: - annál a hölgynél vesz
               ki szobát, akivel az este ismerkedett meg a moziban. - Hát akkor miért nem szólsz? -
               fakadt ki Gábor dühösen. - Ezt megmondhattad volna hamarabb. Sulkovszky könnyedén
               vonogatta a vállát: - bocsáss meg, de igy alakult - s elhallgatott, mint aki
               megbánta, hogy többet mondott a kelleténél. - Miért vagy oly diszkrét? Nem szólsz a
               nőről egész nap. Láthatóan kerülöd a témát, csak a végén pakolsz ki, amikor már
               eltelt egy egész délután.</p>
            <p>- Először is csak tiz perc telt. S te éppen ugy véka alá rejted, mit müveltél a
               hölggyel, mint én. - Semmisem történt, elhiheted, hogy semmisem. - Én reggel jöttem
               haza és még te sem vetted észre, hogy hiányzom - hunyorgatott Sulkovszky jelentősen
               és megveregette Gábor vállát.</p>
            <p>Gábor egyedül folytatta az unalmas lakásnézést. Azt a szobát, amelyet tegnap néztek
               együtt, a kétágyasat, ugy sem tudná kivenni. Káromkodott magában Sulkovszky miatt,
               mert neki már megvan a jó, meleg fészke, a legelőzékenyebb kiszolgálással. Igaz, hogy
               ő is várhatna délután ötig, hátha a kis barnánál is van férőhely. De mi történik, ha
               nincs?... Különben is...</p>
            <p>Egy könyökuccai háznál kötött ki először. Proletár-lakás, de a szobában, amelyet
               kivett, volt egy ócska pianinó, amelyet senkisem használt. Frissen mosott fehérnemü
               volt a tetején. Gábornak az volt az érzése, hogy ha benéz a belsejébe, hurozat
               helyett uborkás üvegeket fog találni. Egy tizenhatos körte gyér fénye világositotta
               meg a fekvőhelyet, amely azonban jó puhának igérkezett, dunnával, párnákkal. Nincs az
               az ezredparancsnok, aki különb fészekben hajtaná le a fejét - a harctéren.</p>
            <p>Háziasszonya csontos, simára lefésült haju, meggyötört arcu munkásasszony volt. Csak
               rá kellett nézni a kezére! Testi munkában keményedett kéz volt, attól olyan
               fakópiros, mint a nyershus a hentesüzletek kirakatában. Gábor átszaladt a
               kaszárnyába, megfogott egy cselákot, hogy hozza utána cókmókját, sebtében
               kicsomagolt, lemosta magáról a lakáskeresés gondjait, megkérte háziasszonyát, akinek
               éppen vasaló állott a kezében, hogy vasaljon egyet az ő csavaros lábszárvédőjén is, s
               miután ez megtörtént, elégedetten lépett ki a Palacki-uccába s onnan föl a hidon
               keresztül a szinházig. Persze a kis barna már sértetten eltávozott. Annyi baj legyen!
               Bement a Sláviába. A diáklányt ott találta, de most civilek vették körül. Meg kellett
               elégednie, hogy odaköszönhetett. Beletemetkezett az ujságokba. Elismeréssel vette
               tudomásul, hogy a központi hatalmak egyre győznek és megünnepelte magában Vilmos
               császár hulló faleveleinek egy esztendős évfordulóját. Mint mindenkor, most is
               meglatolta, meddig lehet kihuzni finom tüdőcsucshurutjával. Ha csak két-három hónapig
               is, akkor is szüret! Vége lesz a háborunak és nem is lesz olyan rossz dolog a
               fegyverszünetet Prágában megünnepelni. De mi lesz, ha éppen az utolsó menetszázadba
               osztják be s még a legutolsók közé kerül, akik a fübe harapnak?!...</p>
            <p>Ugyan, spongyát az ilyen gondokra! Ma egyelőre éjfélig van kimenője és Debreczeni
               holnapra hozza az édes, állandó jellegü Erlaubnisscheint. Most már járhat a szinházba
               is! Nézegette a lapokban a müsort. Narodni Divadlo: Libusa. Deutsches Theather:
               Rheingold. Filharmonikusok a Representativhaus-ban. Holnapra már válthat jegyet. Most
               általános lógás a városban. Este kilenckor együtt vacsorázik Sulkovszkyval a Fehér
               Hattyuban.</p>
            <p>Alig egy hét és már ismerni vélte egész Prágát. A régi Prága különösen hatott
               lappangó költői kedélyére. Ó, ezek az ősi kőházak ugy állottak ott, mintha csak
               magukért lennének az elmulásban. Hasonló tisztelettel nézett föl a barok kőszobrokra,
               amelyek hatszáz éve állanak helyükön. Éjszakánként a Kleinseitén a fehérlő házak
               tetején kandurok rohantak boszorkányos farkcsóválással. Ez a miákolás is századok
               éjjeléből hangzott. Hazamenet Gábor mindig megállott az Ujezd-kaszárnya épülete
               előtt, amely foghijasan, szétvert pofával silbakolt a holdfényben. Az elmulás
               tiszteletére Gábor könnyedén sapkaellenzőjéhez emelte ujjait.</p>
            <p>A legutóbbi héten kétszer volt szinházban, majdnem minden nap a Sláviában, benézett
               az Imperiálba is, abba az emeletes kávéházba, ahol elegáns zsidó asszonyok
               kellemeztették magukat. Járt a muzeumokban, látta a Hradzsint, megismerkedett egy
               nyugalmazott ezredes leányaival. Az egyiket egy vadászönkéntes vette munkába, egy
               nagyváradi gyógyszerész fia, a másikat ő. A leány egyizben el is jött kiváncsiságból
               a lakására, de nem történt semmi. A diáklánnyal, akit Máriának hivtak, órákon
               keresztül barangolt össze-vissza és a Sztrahovai kapunál a nyakszirtjén, ahol finom
               hajpihék incselkedtek, meg is csókolta. Volt egy liliputi cseh szótára, abból
               két-háromszáz szót be is vágott és már ő is éppenugy mondogatta, mint a
               bennszülöttek: ruku libam, csókolom a kezét... Dejte me hubicka, adj egy csókot... na
               skledanu, a viszontlátásra. Szavai voltak ezek annak a szerelmi tolvajnyelvnek,
               amelyet még a bakák is a leghamarább sajátitanak el. Már ismerte Krejcit is. Imádta
               Prágát, a Zlata Prahat, ahogy itt hivják, ezt a bonyolult, titokzatos, csodálatos
               barokot, amely formáiban csak félig nyilott föl, mint az álmodozó nők ajka, azután
               visszafordult rejtett és bonyolult bájainak titokzatos szövedékébe. Két kultura is
               rakta itt bélelt, meleg kosárba tojásait, amelyekből kikelt a fényüzés sokszinüsége
               és a ragyogó, leszakitásra váró nők forgataga. Gábor indittatva érezte magát, hogy
               verset irjon a Szentek Hidjáról és rimekbe álmodja a látványt, amelyet annyi kirakat
               tükröztetett vissza tussban és rézkarcban. Mint valami föltépett sebből, szakadtak
               föl belőle az ütemek. Mámoros fogantatásuk elfeledtette vele a háborut, kaszárnyát, s
               még a prófontnak kesernyés fürészpor izét is! Ha majd egyszer vége lesz a háborunak,
               itt fog megtelepedni, vagy legalább is egy esztendőt hallgat itt az egyetemen. Hogy
               milyen tárgyat, nem fontos, de békében kell idejönnie, amikor az ember nem függ tiszt
               urak szeszélyeitől és szabad, szabad, édes jó Istenem! Ha ezer évig tartják is itt,
               sohasem fog betörni abba az életformába, amelytől minden idegszála berzenkedik és
               megint nézheti a csillagokat odafenn az égen, a mostani felebbvalók méregzöld és
               narancssárga parolija helyett.</p>
            <p>Egy este a Deutsches Theaterben ült. Faustot adták. Jó helyre váltott jegyet, mert
               aznap érkezett a zsebpénze. Történetesen a mellé a hölgy mellé került, akinél
               Sulkovszkyval együtt a Chotkova-uccában keresett szobát. A hölgy oly biztatón, a
               viszontlátás örömétől annyira felélénkülten mosolygott reá, hogy ugy kellett
               tekintenie, mint egy régi ismerőst. - Nem jött vissza - intette meg tréfásan
               ujjaival. - Fájdalom nem, mert barátom közben meggondolta magát és egyedül vett ki
               lakást. - De maga? Hol lakik? - csapott le reá hirtelen. Gábor megmondta a
               lakáscimét. Az asszony eltünődött. - Hát ha egyszer megunja otthonát, én mindig
               szivesen látom. A szobát nem adtam ki. Nem is fogom kiadni mindaddig, amig
               olyasvalakit nem találok, aki mint lakó, kedvemre lesz.</p>
            <p>Szeme szögletéből figyelte Gábort, aki most már végleg megbizonyosodva, hogy tetszik
               a hölgynek, elhajolt és a vasfüggöny irányába nézett.</p>
            <p>Kezdődött az előadás. Fölcsendültek az első ütemek. A szemek a nézőtérről forró
               liraisággal hunyorgattak. A hölgy tetszetős brokátselyem táskájából látcsövet huzott
               elő. Gábor érezte a kivágott estélyi ruha mögött a két forró kebel ütemes lihegését.
               Most az asszony lába az övéhez ért. Bocsánat - suttogta a hölgy, s rendkivüli
               figyelmességgel tovább nézte az előadást, de cipőjének hegye ottmaradt. Gábor
               elmélázott. Igy hát ez is hajlandó kalandba bocsájtkozni velem, szegény, kopott
               önkéntessel. Egy igazi urihölgy, akinek hatszobás lakása van és neki... Beigazolva
               látta föltevését, hogy ebben a városban valóban mindenki kapható.</p>
            <p>A szünetben elbeszélgettek. A hölgy hermelint viselt a vállán, ragyogó ékszereket a
               fülében, a nyakán tejszinü gyöngysor és karján széles, görögös karperec minden
               fajtáju ékkövekkel. A páholysorból feléje hajolt egy tábornok és nagyvilágiasan
               üdvözölte. Egy másik páholyból is urinépek köszöntötték, a hölgy azonban zavartalanul
               beszélgetett vele és ugy viselkedett, mint rokonnal, vagy mindenesetre közeli
               hozzátartozóval szokás. Gábor most ismét megcsodálta dus vörös haját, amelyet ezuttal
               hátul copfban tartott össze a fésü, apró egérfogait s most megint észrevette, ami
               legszebb volt rajta: zöld álmodozó szemét, tele ki nem mondott szenvedéssel és
               kavargó szenvedéllyel is. Csakhogy én huszonhárom éves vagyok, ő pedig negyven -
               morfondirozott Gábor, de máris tultette magát ezen a gátláson. A második szünetben
               Gábor kiment és cukorkákkal a kezében tért vissza. A hölgyet elragadta a szerény
               kedveskedés. Ugy fogadta, mintha csak valami ingatlanátruházásról szóló okmányt
               nyujtottak volna át neki. És mintha saját céljaihoz talált volna uj eszközöket, sokat
               igérő hangon megjegyezte: feljöhetne egyszer-másszor hozzánk. Legyen szerencsénk. Az
               uram is szivesen fogja látni. Gábor megkérdezte, hogy az ura nem szeret szinházba
               járni? - Az uram már vagy harminc éve nem jár szinházba, sem koncertekre. Megvannak a
               maga barátai, azokkal kvaterkázik, vagy politizál. A mi passzióink nem egyeznek.
               Nagyon egyedül vagyok.</p>
            <p>Rácz megigérte, hogy tiszteletét teszi, amint lehetséges.</p>
            
         </div>
         <div type="chapter">
            <head>4.</head>
            <p>De nem tette tiszteletét. Attól tartott, hogy ha egyszer meglátogatja, máskor is ott
               ragad. Márpedig napi pár órai szabadidejének egyéb rendeltetést szánt. A két hét,
               amit eddig Prágában töltött, elégséges volt, hogy megcsinálja a mérleget. Nincs
               értelme futó kalandok után törnie magát, sem annak, hogy minden áldott nap hat óra
               tájban délután, mint a reménytelen kávénénikék, bepácolja magát a kávéházi füstbe.
               Olyan életet kell élnie, - addig, amig lehet - fájdalom, most már nem sokáig - amely
               merőben ellentétes a kaszárnyai tengődéssel. A korlátokat nem ismerő szellem részéről
               ugyszólván csendes tüntetéseket rendezett ő benne a véres időszerüség és a
               kérlelhetetlen rend szolgálati szabályaival szemben. Mindenesetre érdemesebb megvárni
               Krejci urat, amig végez a levelezési osztályon, azután fölsétálni vele a német
               antikváriumba, a Puskaporos-toronyhoz, versenyt kotorászni penészes, ócska könyvek
               között, vagy Brabek elé járulni, mint a bölcs kádi elé, hogy kinyilatkoztathassa
               irodalmi itéleteit hálósapkás jelmezében, a kalitkába zárt madarak dicső hallgatósága
               előtt, mindig tekintetbe véve a jólismert körülményt is, hogy a „világ lángokban
               áll.” Kemény függelemsértés és joggal kárhoztatható szabotálás volt az is, hogy
               Gábor órákat barangolt a magános Szófia-szigeten és a haldokló ágyásokat
               benépesitette lirai álmodozásaival. Itt, ezen a kis területen talán még nem veszett
               el minden. Az andalitóan szép ősz, néhány cudarul hideg nap után - legalább is mig az
               alkony le nem szállott, - ujra szelid szemérmetességgel rezgett végig az egész
               városon s a szigeten. Később, bár az alkony finom párái megültek már mindenütt, a
               tüzes kardliliomok pengéi és az egyes bokrok vérvörös lángjai már átvilágitottak a
               ködön. Minő szabadosság! Semmisem védte és tartotta vissza a nyár kertészeti
               remekeit. A becsukott vendéglő ajtajában az erőtlen, nedves levelek mint egy szétvert
               ütközet után zavartalanul gyülekezhettek. Az évszak mély bánata, mint öreg,
               klasszikus zenében élemedett cselló, bugott végig a láthatáron. A gesztenyefák az
               életunalom kiapadhatatlan és bölcs bőkezüségével hányták le magukról a diszt. Gábor
               kedvenc helye a szigeten a két parányi gloriett között kiugró párkány volt, amelyről
               álmodozva nézett át a tulsó partra, hol a ködfátylat már a villanylámpák apró fényei
               tüzdelték tele aranypontokkal. Oly megrenditően magános volt e látvány, előterében a
               vizzel, amely fel-felhámlott, mint a kvarc belseje. Észre sem vette az itt-ott
               lábujjhegyen bolyongó civileket és az összebujt szerelmeseket, akik mind a csöndre
               vigyáztak, nehogy felébresszék. Mélyebben, mint a sir, ereszkedett lelkébe Vodák
               főhadnagy paraszti és harcias tekintete, aki már napok óta a végletekig kinozza
               azzal, hogy káromkodásai közepette negyedóránként küldözgeti a frontra. Vodák!
               Félhangosan, mélységes megvetéssel ejtette ki a szót, ösztönösen rántott egyet
               deréksziján és már ujra beleszédült a tulsó part fényrezgésének látványába, amely ugy
               hatott rá, mintha a tejutat szemlélné teleszkópon át.</p>
            <p>Amikor egészen este lett és lába a merev szoborszerü állásban megérezte a talaj
               nedvességét, visszabandukolt a városba, hogy az ucca szüntelen, zajos hullámzásába
               elmerüljön. Sulkovszkyval egyre kevesebb időt töltött. Barátját nagyon is karjai
               között tartotta a nő. Gábor igy egyedül ődöngött, de már a magányosság megnyugtató
               érzelmei nélkül, hiszen a forgalmas uccákon lépten-nyomon tisztelegnie kellett.
               Mennyi ismerős! - élcelődött önmagában. Befordult a mellékuccákba, amelyeken egész
               más szabásu emberek jártak, mintha a város itt más szélességi fokra csuszott volna
               le. Hosszasan állingált a ház előtt, ahol lakott. Amikor végre rászánta magát, hogy
               belépjen szobájába, már huzigálta is köpenyege végtelen zsebeiből az elrongyolódott
               könyveket, amelyeket ott vásárolt a Puskaporos-toronynál, vagy valamelyik kapu
               alatt. Rendszerint felrakta őket a pianino tetejére, vagy a cserépkályha két
               legfelső, soha át nem melegedő közébe helyezte háziasszonya tiszteletére és
               bámulatára, aki sehogysem értette, hogy egy katona, akit holnap kipofoznak a
               harctérre, miért zárkózik el oly makacsul az életvalóságok elől. Mégis a maga módján
               ez a mosónő oly naiv kedvességgel kérdezősködött néha egyről s másról, hogy Gábor
               mosolyogva felelgetett neki:</p>
            <p>- Ne csodálkozzék. Akad még más olyan bolond is, mint én. Például a Dengyel.</p>
            <p>Élvezte, hogy az asszonynak fogalma sincs, kicsoda Dengyel. Ezért igy folytatta:</p>
            <p>- Éppen ma érkezett vissza derék önkéntestársam a rokitnói mocsarakból, nagy ezüsttel
               a mellén. Képzelje csak... ő az önkéntes iskolában, még a szalmában is Vergiliust és
               Horatiust bujta. Ezeket vitte magával a harctérre is, szuronyroham alatt is ott volt
               a zubbonyában. Ő mesélte nekem, hogy amikor vége volt a csatának - Rácz gunyos
               szándékossággal „csatá”-nak nevezett el minden ütközetet, ahogyan a középiskolában
               betanult hazafias költemények modora kivánta, - nos, a csata végeztével ott folytatta
               olvasmányait, ahol abbahagyta. Osztentativ módon. Tudja drágám, osztentativ módon
               tiltakozott, égszakadás-földindulás ellenére is, hogy hütlenséget kövessen el a
               humanista nevelési rendszer ellen. Hát én is. Osztentative - ismételgette alamuszi
               arckifejezéssel csöndesen mulatgatva magában.</p>
            <p>A mosónő azonban ugy tett, mintha most már az idegen kifejezést is értené.
               Szemrehányón csóválgatta fejét, majd maga elé meredt, mélyet sóhajtott és kezével
               végigsimitotta fénytelen fekete haját, amelybe a minden rendszer nélkül való őszülés
               egyenlőtlen szürke csikokat hasitott.</p>
            <p>- Vacsora után, vagy vacsora előtt? - kérdezte az asszony és hozzákezdett az ágy
               megvetéséhez.</p>
            <p>Rácz elmondotta, hogy már vacsorázott Tomaseknél, nagyszerü virstlit pörköltös
               szaftban, de van egy kis paprikás szalonnája meg néhány almája az ablak között. - No
               akkor majd kést hozok és tányért - és igy visszatértek mindketten, mint a légi utasok
               a ritkásabb levegőből a megszokott biztos talajra. Azon az estén a háziasszony kedvet
               érzett, hogy még beszélgessen. - Szegény férjem, vajjon mit csinál most? -
               sopánkodott minden átmenet nélkül. - Hát hol van? - A börtönben szegény.</p>
            <p>Rácz felnézett és szótlanul letette a kést az asztalra.</p>
            <p>- Ha itt lehetne, ha én vetném meg az ágyat, amelybe most az önkéntes ur alszik,
               ha... - Hát mit követett el szegény feje? - Villanyszerelő volt és azzal vádolták
               meg, hogy titkos telefont szerelt fel Kramárcsnak. Ujra csend következett. Bizonyára
               nem alaptalanul - gondolta Rácz, de jobbnak tartotta, ha nem kérdezősködik. Végtére
               is katona, még ha le is huzta a bakkancsát és almát hámoz a késével. Még pedig annak
               az ezrednek a katonája, amelyet éppen azért helyeztek ide, hogy megfékezze az effajta
               árulásra és zendülésre kész polgári elemet. Mert csak látszat az, hogy ezek az
               emberek együttéreznek a központi hatalmakkal. Odafönn szelid a viz tükre, de az
               indulatok bugyborékolnak s az alsó rétegek konspirálnak és aláaknázzák a belbékét.
               Nem itéli el őket, nem az ő dolga. Édes Istenem, egy mosónő... egy villanyszerelő...
               hát ez elég baj - mondotta végül. Ásitozott. Olyan mozdulatot tett, mint aki
               egyszerre csak megkivánta az éjszakai nyugodalmat.</p>
            <p>A villanyszerelőről nem is esett azután szó.</p>
            <p>Egy délután - a maródiviziten - könnyebb természetü hülése miatt két napi
               szolgálatmentességet kapott. - Nos, éppen a második szentheverdel nap délutánján,
               inkább az esti órákban, amikor a kályha mellett ült s lábait pokróccal letakarva egy
               antologiában lapozgatott Brezina kozmikus versei, meg a Bömische Brüder forró vallási
               himnuszai közt, - kopogtattak az ajtón. Óvatosan feltárva az ajtót belépett a
               Chodkova uccabeli hölgy és mögötte esetlenül egy félig még gyerek szolgáló, koszoruba
               font sárga hajjal. Rácz zavartan állott föl, mintha szégyenkezett volna, hogy ilyen
               szegényes környezetben kell fogadnia az előkelő hölgy látogatását. A hölgy maga is
               látható zavarral küzdött. Rövid fekete bunda volt rajta, fején prémsapka fátyollal
               és a sapkán a csillogó hópihék ezüstje olvadozott.</p>
            <p>- Bozsena, menj haza és azután - ujját jelentőségesen keresztbe tette az ajkán.</p>
            <p>Amikor Bozsena távozott, megragadta Rácz mindkét kezét. Leült, magával huzva Ráczot a
               diványra, amelyből szégyenteljesen kiállottak a rugók.</p>
            <p>- Csodálkozik? Ne csodálkozzék! Eljöttem magához, kedves kis önkéntes, noha maga
               igérte meg, hogy ellátogat hozzám.</p>
            <p>- Nagyon kedves, asszonyom. Igazán meghat. De honnan tudta meg a cimemet?</p>
            <p>A hölgy fölnevetett és ezzel teljesen visszanyerte biztonságát.</p>
            <p>- Nem maga mondotta meg nekem a szinházban, kis csacsi? Hát bizony - nézett körül és
               fátyolát egészen felhuzta - elég barátságtalan környezetben lakik. Bezzeg nálam...
               Várjon csak - hajolt előre és feltakarta a kosarat, amelyet a cselédleány hozott. -
               Elemózsia félével leptem meg magát.</p>
            <p>Palackos bor volt benne, rózsaszinü prágai sódar, olyan dobozban, amilyenbe
               kockacukrot szoktak csomagolni, gondosan felszeletelt tepsinyi almásrétes, finom
               őszibarack és szőlő. Kétségtelenül izletes szeretetadomány.</p>
            <p>A hölgy, mielőtt még az önkéntes tiltakozott volna, sietett megjegyezni: - Ne értsen
               félre. Tudom jól, hogy minden nap rendesen étkezik, nekem azonban különleges örömöt
               okoz, ha elfogadja. Mit tagadjam, rövid pár találkozásunk alatt megkedveltem magát
               és... arra gondoltam - simitotta végig Gábor kezét, de azonnal illedelmesen vissza
               is huzta - hogy édesanyja valahol messze él és én őt pótolni szeretném, ha lehet.</p>
            <p>Gábor nyugtalanul vonta össze a szemöldökét. Rendben van minden, csak az édesanyját
               ne keverjék bele a dologba. Hamis, egészen hamis - mérte fel Gábor magában a látogató
               hölgy szavait, de megértette, hogy mivel is vezesse be mondanivalóit szegényke. A
               hölgy pedig határozottan szép. Uri ápoltság árad ki testéből.</p>
            <p>A hölgy érzékeny volt és amint ez oly gyakran következik a nők alakos természetéből,
               meg volt győződve szavairól. Panaszkodott, hogy sohasem volt gyermeke és mennyire
               üres a ház, ha nincs benne senki, akiért törődni érdemes. Gábor hallgatott. Részint
               udvariasságból, részint mert nem akart ellentmondani. A félhomály fölszivta a hölgy
               körvonalait, csak villogó zöld szeme világitott és azok a vonások, amelyek esetleg a
               napsütésben zavarólag hatottak volna, most elsimultak, hogy helyet biztositsanak a
               többi csábitó vonások érvényesülésének. Isten a tanu, hogy erre az asszonyra sohasem
               vágyott. Szerelmi dolgokban igényes volt, hiszen azért szakitott félbe néhány
               pompásan induló kalandot, mert tul az érzékiségen, hiányzott a nőkből a vonzalom
               megszilárditásának kelléke: lélekkel is szeretni őket, betelve és kielégülve
               bájaikkal, nem fáradtnak lenni és nem életuntnak, hanem még inkább sóvárogni, még
               türelmetlenebbül és tombolóbban, mint annakelőtte. Dehát éppen ez Prága! -
               mosolygott magában. - Hozzátartozik a város természetrajzához és végtére is: katonák
               vagyunk! Miért ne érezzen ő is, ha már belemegy a játékba, „fiui” érzelmeket és miért
               ne viszonozza, ha ennyire adakozó?!</p>
            <p>- Ó nagyon, nagyon kedves - csengett a hangja, lassanként meggyőződéssel eltelve.
               Ajkához vonta az asszony kezét és valamivel tovább tartotta ott a kelleténél. Az
               asszony keble hevesen lüktetett. Gábor bepillanthatott a nyitott bluz kivágásán
               keresztül a hullámzó fehérségbe. Igy ültek néhány pillanatig, szemlesütve, az asszony
               keze a fiatalember térdén. Gábor most hátrahajtotta az asszony fejét, félkézzel
               átkarolta és szenvedélyesen megcsókolta. Érezte, hogy agyába tódul a vér, de
               ugyanakkor azt is, hogy az asszony szája illatos „Kölnisches Wasser gegenüber
               Stephanplatz” - gondolta. S az asszony ajka nem akart leválni az övéről.</p>
            <p>Gábor felemelkedett. Fölvette a retikült, amely duzzadt tartalmával ott hevert a
               földön. Előzőleg olyan mozdulatot tett, mint aki attól tart, hogy bármely pillanatban
               rányithatják az ajtót. A hölgy megigazitotta haját. Csodálatos arckifejezéssel, mint
               aki már is bünbeesett, csipkezsebkendőjével az ajkát nyomkodta abban a hiszemben,
               hogy vérzik. Mindez pillanatig tartott. Arcán most rendkivüli megkönnyebbülés
               mutatkozott. Ki tudja, mióta várt erre a pillanatra és ime most bekövetkezett! Rácz
               kétértelmünek tartotta viselkedését. Izgalom és fölény egyszerre, szimultán látszata
               a tőrbeejtésnek és a tőrbeesésnek. Az ilyen csók még csak a felületet érinti. Nem
               árul el többet érzéki lényénél, nem világit be a háttérbe, egyszóval még nem lehetett
               megállapitani, hogy Gábornak olyan asszonnyal van-e dolga, aki egyik viszonyból
               szabályosan lejt a másik felé, vagy inkább szörnyü módon megéhezett, évekig várva
               fonnyadozottan, hogy legyen végre valakije. Majd csak a következő napokban derülhet
               ki, hogy ehhez a letagadhatatlanul szép asszonyhoz a be nem töltött várakozás
               reménytelensége miatt lett hütlen a fiatalság, vagy épen azért olyan „fanirt”, mert
               tulságosan kiélt? Mindenesetre ahogyan most odaállott a kályha mellé, megáldó és
               megbékélő mozdulattal, amelyből még a kopott mozsdótálat tartó konyhaszéknek is
               jutott valami, egész tekintetét betöltötte az átlényegesült hullámzás, amely a
               fölszabadulás váratlan érzelmeinek volt tekinthető. Végigsimitotta ruháját, gondosan
               elrendezte rövid bundáját, mintegy kárpótolva magát a kapkodásért, amellyel az imént
               magárakapta. S amint kesztyüjét felhuzta, ujjáról ujjára külön, nagy gonddal,
               tökéletesen uri volt és méltóságteljes. - Még azt sem tudom pontosan hogy hivnak? -
               nevetett Rácz felé és ezzel a tegezéssel határozott és végleges értelmet adott
               kapcsolataiknak. Rácz megmondta a nevét katonásan. - Gábor, Gábor, - emlegette a
               német szót bájosan ható mellékizzel, mint valami könnyü sulyt patikamérlegen és
               kedvtelve tenyerén játszott e szóval. - Gábor. Engem Hortenziának hivnak. Ha
               szeretsz, szólits Tenzinek. Még eddig mindenki ugy hivott, aki szeretett.</p>
            <p>- Tenzi.</p>
            <p>- Édes vagy. Kedves, jó fiu, csak el ne vigyenek a háboruba.</p>
            <p>Gábor ujra összehuzta szemöldökét, amely finom, fekete vonalban jelentkezett a
               szemhéj fölött, mintha örökösen nedves kefével fésülte volna. Miért is mondotta ki
               hangosan e gondolatot, amely ugy is ott ólálkodik minden agysejtje mögött?</p>
            <p>- Nem fognak elvinni - lépett hozzá Hortenzia asszony s keztyüs ujjaival
               összekuszálta Gábor oldalválasztékát, majd megint lerántotta kesztyüjét, megnyálazta
               ujjait és lassan, az alkotómüvész kedvtelésével hozta ujólag rendbe a férfifürtöket.
               - Bizd csak az én uramra, ő majd meg fogja csinálni, neki nagy hatalma van az
               ilyesmiben - és most kissé gunyosan lehalkitotta a hangját. - Ahány göcsös tábornok
               van Prágában, az mind az ő barátja. Dehogy is engedem én el az én kicsi
               katonámat!</p>
            <p>És most ujra csókot lehelt Gábor homlokára, majd hirtelen összeszedte retiküljét és
               az esernyőjét.</p>
            <p>Távoztával Gábor töprengve ült vissza a diványra. Rendet iparkodott teremteni
               gondolatai között. Testét betöltötte az uj láz s már egyáltalán nem érezte magát
               maródinak. És az a dédelgető, nyájas gondolat is, hogy a férjnek tényleg kiváló
               protekciója lehet, amelyet igénybe fog venni!... Ez a reménység oly élénken
               világitott benne, hogy nem is tartotta szükségesnek felgyujtani a villanyt, pedig már
               egészen besötétedett.</p>
            <p>Most - kopogtatás nélkül, ugy ahogyan szokta és ami ellen Gábor eddig még nem emelt
               kifogást - belépett a háziasszony. Villanyt gyujtott. Meglátta az üres kosarat, az
               asztalra helyezett italt és élelmet. Megértően elmosolyogta magát. A fülledt kis
               szobát betöltötte a parfőm ittmaradt illata.</p>
            <p>Az asszony nem szólt semmit, de Gábor látta rajta, hogy tud a nőlátogatóról és talán
               lesett is utána. Ugy döntött, hogy az ennivalót odaadja neki, az italt mindenesetre
               megtartja magának. Az ilyen szegény népeknek nincs szükségük Martell-konyakra. De
               megtartja az almásrétest is. Ez a kedvence, gusztusosan van elkészitve. Néhány
               darabot azonban mégis fog adni neki is!</p>
            <p>- A sonka a magáé, meg a gyümölcsök is. A tésztának felét szintén kiviheti.</p>
            <p>- Ó köszönöm - áradozott az asszony és szemével sóváran mérte föl az ajándék piaci
               értékét. - Micsoda drága jó asszony - folytatta áradozó bizalmassággal, védő
               mozdulattal átkarolva zsákmányát, nehogy a fiatalember még meggondolja magát.</p>
            <p>- Hogyan? Maga látta? Maga ismeri? - pattant föl Rácz, mintha puskából lőtték volna
               ki.</p>
            <p>- Ismerem, persze, hogy ismerem - válaszolt olyan hangon, amelyből nem lehetett
               megállapitani, hogy mit gondol tulajdonképpen.</p>
            <p>- Szóval ismeri - szólott Rácz látszólagos közömbösséggel, de természetesen gyötörte
               a kiváncsiság, hogy ki volt a látogatója. - Nos, ki vele! Ha tévedett, akkor majd én
               mondom meg.</p>
            <p>- Hulm-Lobenstein grófné. A férje elnöke a Vörös-Keresztnek. Eltaláltam?</p>
            <p>- Pontosan. Nekem ő is, meg a gróf is régi jó ismerőseim. A gróf tudniillik...</p>
            <p>Füllenteni akart, de rájött, hogy nem érdemes. Elegánsan, fölényesen kell tulsiklani
               az ilyesmin. Ez az asszony még csak fel sem meri tételezni, hogy Hulm grófné a
               kedvese lehet.</p>
            
         </div>
         <div type="chapter">
            <head>5.</head>
            <p>Rácz beköltözködött a Chotkova uccába.</p>
            <p>Nem került nagy fáradtságába megtudni Krejcitől, hogy Arnold Hulm-Lobenstein
               birodalmi gróf csak másodszülött fia Edmund grófnak, a hitbizomány viszont Ottokár
               gróf kezén van, aki nyugdijas ulánus kapitány s ott lakik nejével, egy született
               Kinszky hercegnővel a Hradzsin körül, gyönyörü Mária-Terézia-korabeli barok
               palotájában. Arnold gróf apanázst kap, azonkivül neki is tiszti nyugdija van. Krejci
               mindent tud. Azt is tudta, hogy Arnold gróf egyik kastélyát, amely az Elba folyó
               mellett fekszik, a hatalmas vadasparkkal együtt, egy éjszaka elkártyázta, de még
               mindig van egy kis birtoka Kuchel-Badban, amelyet bérbe adott. Ezt véletlenül onnan
               tudja, hogy éppen az ő nagybátyja a bérlője a háznak. - Ó Krejci, a maga müveltsége
               ugyszólván enciklopédikus... Krejci legyintett a kezével: - Különben is a cseh
               főnemesség magánéletét, épületes botrányait nálunk is éppen ugy nyilvántartja a
               köznép, mint mindenütt a feudális Európában. Ez az Arnold regényes pofa! Még tiszt
               korában összeveszett egy civil társasággal, két napon keresztül huszonhárom
               kardpárbajt vivott és egyizben sem sebesült meg. Örökre homályos, hogy miért
               nyugdijaztatta magát. Szeretett nagybátyám azt állitja, hogy valami asszonyi dolog
               miatt történt, de én ugy tudom, kártyaadósság miatt. Elég az hozzá, kivándorolt
               Amerikába. De alig hogy partra tette a lábát, már vissza is fordult, mert várta egy
               sürgöny, hogy Eduárd gróf elhalálozott.</p>
            <p>Krejci lelkesülten beszélt a Hulm-Lobenstein grófokról, mint valami izgalmas
               kalandról, amelynek perifériájára beavatott nagybátyja révén, polgári létének
               igénytelenségével ő is odasodródott. Egyáltalában arról, amit tudott, aminek
               területén otthonosan érezte magát, tulzó lendülettel beszélt és egész arca izgalomba
               jött. Gábor azonban sehogysem volt hajlandó méltányolni azt a kivételes
               ismeretséget, amelybe a véletlen sodorta. A vén gróf, ha történetesen összekerül
               vele, csak ugy félvállról dob majd felé egynéhány mondatot és gőgösen bezárkózik
               osztálytudatának méltóságába. Az ilyen heraldikus alakok minden egyes alkalommal csak
               feszélyezni fogják, respektusra kényszeritik s már puszta megjelenésükkel eltolják a
               láthatár szélére. - Tőlem lehet birodalmi gróf is - mondotta Gábor fitymálólag -
               őrgróf, herceg, avagy uralkodó, akinek szobra ott meredezik a Vencel-tér közepén. -
               Ugy is van - vágott közbe Krejci élénken - a Hulm-Lobensteinok egyenes
               leszármazottjai Vicizlav királynak, akinek a szobra... - Maradjunk csak meg a mi
               vonalunkon - hütötte le Rácz olyan hangsullyal, amely egyelőre kizárta a további
               megbeszéléseket.</p>
            <p>De azért önkénytelenül is másként itélte meg a házat, amelybe került. A külső látszat
               eddig nem árult el sokat, de a tudat, hogy az ember igen előkelő személyiségekkel
               alszik egy fedél alatt, láthatóvá tett olyan tüneteket, amelyek csak a főuri
               háztartás szelleméből fakadhattak.</p>
            <p>Gábor szobája nem azzal a szobával volt azonos, amit annakidején megmutattak neki.
               Hortenzia grófné tekintettel arra, hogy a nagy szoba két személyre volt berendezve,
               fölajánlotta neki az előszobából jobbra nyiló kis szobát, amely lényegesen olcsóbb
               volt. Az előszobából egyenesen a birodalmi gróf dolgozószobájába vezetett a
               szárnyasajtó, amelynek tölgyfa keresztléce fölött lemeszelt diszitményt fedezett fel.
               Észrevette, hogy ez az ősi cimer tulajdonképen. A két uccai szobának egyetlen nemes
               vasrácsozatu erkélye is volt. Jobbra ugyancsak az ucca felé helyezkedett el a grófné
               hálószobája és fürdőszobája. A hálószoba és Gábor szobája között alacsony tapétaajtó
               volt, amelyet Gábor oldaláról egy régi bokhara szőnyeg, a grófné oldaláról pedig
               könnyü cseresznyefából gyártott üveges szekrény választott el.</p>
            <p>Hortenzia grófné fáradhatatlan ügybuzgósággal vezette Gábort keresztül most már az
               összes szobákon, saját hálószobájába is, ahová csak enyhe pillantást engedett, a
               félig nyitott ajtón keresztül. A legtöbb szobában csomó olyan butordarab volt, amivel
               semmit sem lehetett kezdeni, kivül estek a hétköznapi használaton, mint valamilyen
               vidéki muzeumban. Ami teljes pompában érvényesült, a gróf hires pipatóriuma, az
               aggancsokkal telitüzdelt szoba jobb sarkában, versenyezve az ablakfája alatt
               felállitott antik asztalkával, amelyen számszerint nyolcvan szivar és monogramos
               ezüst cigarettatárca volt kitéve közszemlére. E szobának mégis legjellegzetesebb
               butora a rendesnél kétszer nagyobb iróasztal volt, igen nagy számu fiókkal, az
               asztalon pedig jórészt a falhoz támasztva tizenöt-husz zsebóra, amelyek közül egyik
               sem ketyegett. A falakon is volt hat, vagy nyolc antik óra. Gábor pillantása
               odasuhant, de tekintete most ismét az iróasztal lapjára esett, ahol a középen
               kiszámithatatlan mennyiségü ceruzavég, vonalzó, körző hevert, jobbra és balra mértani
               tervrajzok, különböző szinü tinták, górcső, nagyitó, finom vésők, acél szerszámok,
               hőmérő, sőt orvosi müszerek is. Néhány könyv is, Diderot egyik hires obszcén munkája
               franciául, katonai sematizmus, egy pléh dobozban különböző kitüntetések, a mappa
               fölött a Narodni Listy vörössel és kékkel gondosan megceruzázott példánya. Gábor
               valahányszor keresztülment a szobán, mindig csodálkozva és értetlenül állott meg az
               iróasztal előtt, Hortenzia pedig elnézően érintette meg a karját: hátha még a
               fiókokat látnád! Mennyi szemét... De azért sohasem tartotta érdemesnek, hogy bár
               egyet is kihuzzon és megmutasson.</p>
            <p>Vajjon történt-e valami érdemleges Gábor beköltözködésének első hetében? Hortenzia
               miután közelében tudta a fiatalembert, várakozáson felül mértéktartó volt és
               megelégedett azzal, hogy ha Gábor valamelyik szobában összecsókolta. Uzsonákat is
               küldözgetett neki és ilyenkor vidáman átkopogott, hogy meg van-e elégedve? Gábor
               természetesen mindig meg volt elégedve és nem győzte eléggé dicsérni a ház
               almásréteseit, amelyből immár másodizben evett. Aminthogy igaz is, fejedelmi volt ez
               az almástészta, még az otthoninál is jobb, finom porhanyós, ugyszólván kémiailag
               olvadt egybe a füszeres, dinsztelt almával. Amikor Hortenzia arról értesült, hogy
               Rácznak az almásrétes a kedvence, minden második nap kikészitett egy tányéron néhány
               darabot s mellette egy pohár cinzanót. Ez az asszony előbb fel akar hizlalni engem,
               hogy majd azután... Gábor őszintén bevallotta magában, hogy nem tulságosan siet a
               végfejlemény felé. Aminek be kell következnie, ugyis bekövetkezik.</p>
            <p>Fölösleges volt ironizálnia. Hiszen ő is vágyik már, hogy történjék valami. A tempót
               csak az lassitja, hogy fél a leleplezéstől, fél a gróftól, aki huszonhárom emberrel
               verekedett meg egyhuzamban, jóban van az összes tábornokokkal és ha rájön a dologra,
               nemcsak véresre veri, de ugy kihajittatja a harctérre, hogy a lába sem éri a földet.
               Ellenben ha jól viseli magát,... akkor... De Tenzi kivánatos és tiszta. Ápolt uri
               teste van. Itt van a kéznél és... Micsoda égő, sokat igérő menny és pokol-szemei
               vannak. Nincs az a vezérkari tiszt, aki el ne olvadna a gyönyörüségtől, ha ilyen
               asszonyt szorongathat a karjaiban.</p>
            <p>Hortenzia pedig készült, egyre készült, mint egy érettségiző diák, akinek nyolc év
               tananyagáról kell számot adni egyszerre, ama nagy pillanat befogadására! Amióta az
               önkéntes itt van a házban, csak vele törődik, csak neki él. Titkát mégsem sejti
               idegen, gyöngédebb a férjével is, odatartja neki az arcát, hogy csókolja meg és ami
               miatt állandó félreértések vannak közöttük, most már egyetlen éccaka sem feledkezik
               meg ágyba tétetni neki a lábmelegitőt. Visszaveszi a bejáró szakácsnőt, a pelikán
               járásu Vavelka nénit, akit félévvel ezelőtt bocsájtott el szolgálatából, mint
               teljesen feleslegest. Most is nagyszerüen el lenne nélküle, de a télen esetleg
               nagyobb vacsorák lesznek, meghivott társaság, mit lehet tudni? A házban pár évvel
               ezelőtt inas is volt. Hans Jauernig, az erdész fia, cérnakesztyüvel a kezén hordta
               körül az ételeket egy időben. Most bevonult. De ha ugy adódik, lehet kitelefonáltatni
               az öregnek és akkor elküldi a kisebbiket. Bozsena, a szalmasárga haju szolgálócska
               csodálkozva veszi észre, hogy valahányszor urnője kijön a konyhába, énekel. Bizonyára
               odabent is egész nap csak dudorászik. Meg az is feltünő, hogy délelőtt jön a
               masszirozónő a házhoz, délig dögönyözi, egy reggel pedig négykézláb látta mászkálni
               asszonyát a hálószobában. Tornázott. Meg hogy selyempongyolákat csináltat,
               varrónőkkel tárgyal, sürün ajándékozza meg őt kiselejtezett holmijaival, olyan
               jókedvü, hogy madarat lehet fogatni vele és ha ujjait végighuzza a butorokon, le nem
               sepert porréteget fedezve fel, nem rivall rá szokása szerint, legfeljebb tréfásan
               megfenyegeti. Valami történt ebben a házban, valami kimozdult a helyéből. A szobákban
               egyenletesebb a meleg és több napfény özönlik be az ablakokon is.</p>
            <p>Gábor reggel jókor megy el hazulról és csak délután öt órakor érkezik vissza.
               Rendszerint künn ebédel a városban. Ő persze nem ismerve a régi szokásokat, nem is
               tudhatja, hogy az egész ház ugy ahogy volt, egy mérsékeltebb égöv délköri szélességi
               vonalára csuszott. Azonban hazamenet a kaszárnyából, nemegyszer pillantja meg, hogy
               a grófnő bundájában ott ácsorog az erkélyen, selyemsállal a nyakában és a kaszárnya
               irányába figyel.</p>
            <p>Amikor csengetett, Bozsena nyitott neki ajtót, a megszokott bonyolult müveletek után.
               Pár perc mulva a jól ismert egyenletes kopogás a tapétaajtón. Nem éhes? Nincs
               valamire szüksége? Mit csinál? - Szeretnék átöltözködni, ki kell még mennem a
               városba. - Csak öt percre jöjjön be. Csakhogy lássam! A gróf még nincs idehaza. - Hát
               ötpercre! Hortenzia illatozva uszott, hajában lányos kék szalaggal, máskor görögösen
               átkötötte haját ugyancsak kék bársonypánttal, lábán himzett keleti papucs,
               pongyoláján óriási vörös rózsák. Néha meg sem várta, hogy Gábor bemenjen a szobájába.
               Még mielőtt csengetett volna, megpillantva őt az uccán, rohant ki az előszobába.
               Megragadta két kezénél, vonszolta a lakosztály felé. Bozsena illedelmesen
               visszavonult. Az ő arca is megtelt ragyogással, mintha ő is részese lett volna urnője
               boldogságának.</p>
            <p>Az öt percből rendszerint háromnegyed óra lett. Illedelmesen beszélgettek és ha
               csókolóztak is, nem történt közöttük semmi érdemleges. A csókolózás óvatos volt, mert
               Gábornak mindig voltak némi aggodalmai. Hátha a gróf megérzi a dohányszagot Hortenzia
               ajkán, vagy hogy az ő arcára megy át a ruzs. Az ember nem lehet még ártatlan
               ölelgetés közben sem elég óvatos. A grófnő haja mesterien elrendezett müremek volt, a
               klasszikus hajfodrászat törvényei szerint alkottatott meg, ő pedig össze fogja
               borzolni, nem bir magával, vissza kell tartania magát, mert ha elragadja heve, nem
               áll jót magáért. A gróf minden pillanatban bejöhet. Bozsena minden pillanatban
               behozhatja az uzsonnát. És ő még át sem öltözködött, pedig illetlen, hogy behozza ide
               a sáros bakkancsát s az Ujezd kesernyés illatát, a paradicsomba. Hortenzia andalogva
               hallgatta Gábor kapkodó ellenvetéseit, amelyek közül leginkább az ragadta meg, hogy
               nem állhat jót magáért. Szegény fiu meg tudom érteni - mondotta magában
               elégedetten.</p>
            <p>Gábort ténylegesen nem elégitette ki a regényes flört, amely eddigi menetein csak
               fölösleges izgalomba hozta. Ráeszmélt a pillanat tarthatatlanságára, megnézte óráját
               és visszavonult, mielőtt a gróf hazaérkezett volna. Szobájában gondosan
               megborotválkozott s noha kész volt a mosakodással is, nyitva hagyta a csapot, hogy
               Hortenzia azt higyje, még mindig a mosakodással van elfoglalva. Ezuttal semmi kedve
               sem volt hozzá, hogy ujra visszamenjen a szobába és előlről kezdje a játékot! - Ha
               csak egy mód van, nyolc órára visszajövök - felelte halkan a csendes kopogásra. - De
               egészen biztosan, angyalom. - Persze, hogy biztosan, bár szeretném, ha már egyszer...
               - Csitt, annak is el fog majd jönni az ideje, kedves...</p>
            <p>Gábor pedig elrohant az uccára, hogy kiszellőztesse magát és lehütse izgalmait.
               Bement a Sláviába is egy félórára. A szigeten megint csak azt nézte, hogy mennyi
               tömérdek avart hordanak le a vizek szüntelenül, hogyan hányja a fürdőház kéménye
               feketén és reménytelenül a füstöt és a kormot, mintha nem is fürdőház, hanem egy
               primitiv krematorium tetejébe lett volna odatapasztva.</p>
            <p>Ujra kiment az uccára. Itt-ott a sarkokon az óralapok sárga, közömbös arcukkal
               világitottak bele a homályba. Az idő mulott, de ő nem ment haza nyolcra, kilencre
               sem, csak akkor sompolygott vissza a házba, amikor világosságot látott az összes
               szobákban és tudta, hogy most már odahaza van a gróf.</p>
            <p>Egyik délután a ház urát is odahaza találta.</p>
            <p>Hortenzia grófnő becsengette Bozsenát és méltóságteljesen utasitotta, hogy hivja át
               azonnal a Herr Doktort.</p>
            <p>A gróf. Az óriási iróasztalnál óriási öregember állott. Pofaszakállt viselt. Szakálla
               olyan formáju volt, mint Ferenc Józsefé a század végén. De ez a szakál nem aggastyáni
               fehér, inkább szennyes-fehér. Hasonló szinben és dus kivitelben a bozontos
               szemöldökök is. Ujjai egészen sárgák a nikotintól. Ajkai közül óriási csibukot
               engedett le a köldökéig, ujjatlan, szarvasbőrből készült vadászmellényt viselt,
               amelyet rágombolt a vastag jégeringre s a nagy melegben természetesen kabátját
               levetette. Amikor megszólalt, a bor bő felhőit árasztotta magából. Gábor gyakran
               mondotta, hogy a monarchia népei fölé rárétegeződik egy különleges, minden ellentétet
               feloldó és elszintelenitő társadalom, a „K. u. K. nemzetiség” s az ehhez tartozó
               társadalmi réteg tagjait egyazon külső jelekben mutatkozó magatartás kapcsolja
               össze. Nos, a gróf ennek a nyilvánvalóan létező és éppen a háboru idején
               elhatalmasodó társadalmi rétegnek volt ugyszólván mitologiai hordozója. Nem volt
               ellenszenves jelenség, akár a félistenek, vagy az eliziumi mezők lakói általában.
               Végtelen jóakarattal nézett le hatvan s egynehány éve feltornyozott termésköveinek
               tetejéről, roppant kezeivel megveregette a Gábor vállát, majd lenyomta a magaszabásu
               óriás számára készült ócska bőr-fotöjbe.</p>
            <p>Érdes hangon beszélt, mint ahogyan az öregek szoktak. Gábornak az volt a benyomása,
               hogy ifjabb éveiben sokat jött-ment, tapasztalt a nagyvilágban, de ez nagyon régen
               lehetett, most már mindahhoz, ami vele történt, semmi köze nincs, tulteszi magát az
               összes társadalmi formaságokon, vagy előitéleteken, s részint azoknak a
               szenvedélyeknek adja át magát, amelyek elpusztithatatlannak látszó vegetativ életének
               szenvedélyeiből táplálkoznak, részint pedig a szellemi enyészetnek, ami viszont az
               eltompuló agy érdek-hiányának természetességéből következik. Szürke, enyhén
               véraláfutásos szemének bizonytalan tétovaságából arra lehetett következtetni, hogy
               most is van benne egy kis ital, mely azonban szerves tartaléka lényének, mint a
               mécsesnek az olaj; nemhogy megárthat neki, hanem egyenesen táplálja benne az
               elrenyhült szellemi tudatot.</p>
            <p>- Én szeretem a magyarokat - mondotta a gróf élénken, de közben nagyokat lihegett,
               mert mellkasát asztma szoritotta. - Fiatal éveimben sokat vadászgattam odaát. Lássa,
               ezt a gyönyörü őzbakkot is ott lőttem a görgényi havasokban. - Hirtelen mozdulattal,
               fütyörészve fellapozott egy albumot és egy megkopott társas fényképfelvételre
               mutatott: - Ez itt az őzbakk, ez Kinszky gróf, ez Zdenko Cernin, ez Teleki gróf, ez
               pedig - s ujjával diadalmasan bökött egy zergetoll kalapos fekete bajuszu ifjura - ez
               meg én vagyok! Gyönyörü idők! De most, háboru van - zökkent vissza letargikusan,
               mintha csak a háborun mulna, hogy ő most nem vadászik.</p>
            <p>- Ez a háboru, ez a rettenetes háboru - kapott szavába Hortenzia, nem véve le szemét
               Gáborról, aki mélyen belesülyedve a karosszékbe, alig látszott ki és mig alsótestével
               egyensulyozott, tüdeje egy virzsiniával birkózott, amelyet Lobenstein birodalmi
               gróf hosszu cimeres bőrtokból halászott elő. - Most éppen arról van szó - ragadta meg
               Hortenzia a kedvező pillanatot látva, hogy férje nagy rokonszenvet mutat az önkéntes
               iránt - hogy ezt a szegény fiut, aki pár héttel ezelőtt gyógyult föl, nem hagyják még
               csak meg sem melegedni. Ha egészséges volna, akkor nem szólnék semmit, de nézd meg te
               is. Milyen nyápic szegény, beesett az arca. Te tudnál szólni megfelelő helyen, hogy
               legalább addig ne vigyék el innen, amig ki nem tavaszodik.</p>
            <p>- Hm... so - mélázott Arnold gróf - már ugy gondolod, hogy kellene szólani? De kinek
               szóljak?</p>
            <p>- Például Dvorzsák altábornagynak.</p>
            <p>- Hm... so... a Dvorzsáknak? - Lehunyta szemét, majd ismét fölnyitotta, figyelmesen
               Gáborra nézett, majd szemhéja ujra leereszkedett és már készülőben volt, hogy ismét
               felnyissa, sőt mondani is akart valamit, de asztmatikus köhögés vett rajta erőt.
               Prüszkölt, hápogott és amikor végetért gégéjének égiháborusága, ennyit mondott:</p>
            <p>- Dvorzsák most Wienben van.</p>
            <p>- És Pospisil? Pospisil ezredes, der Platzkommandant. Und Trattner, neki is remek
               összeköttetései vannak. És Leidenau? - Hortenzia hangja egyre sodróbbá vált -
               Leidenau legelső sorban.</p>
            <p>- So, hm... Leidenau. No igen, Leidenau. Ma este ugyis találkozni fogok vele. Valamit
               kimódolunk... Wir werden sehen. Dehát, hogy is hivják magát fiatalember?</p>
            <p>- Rácz Gábor.</p>
            <p>Arnold gróf helyeslőleg bólintott. Papirlapot vett elő a mappából és vastag kőmives
               plajbásszal keresztül irta a papirt.</p>
            <p>- Ratz Gábor. Gábor von Ratz. Jednoroci dobrevolnik. Einjähriger Freiwilliger Inf.
               Reg. Nr. 51. Kompagnie?</p>
            <p>- Dritte.</p>
            <p>- Dritte - szólott Hortenzia is egyre élénkebben.</p>
            <p>- Hm... So...</p>
            <p>Hortenzia háttal állott neki, természetesen ágaskodott, hogy vállán keresztül a
               papirlapra pillantson. Egyik keze azonban bizalmasan ragadta meg Gábor ujjait.
               Mialatt Arnold gondosan rajzolta a betüket és a számokat a papirlapon, Gábor ajkához
               emelte a grófnő kezét és lelkesedéssel megcsókolta.</p>
            <p>Még vagy tiz percig voltak együtt. Arnold gróf ráterelte a beszélgetést a legujabb
               Hőfer-jelentésre és azon megingathatatlan véleményének adott kifejezést, hogy az
               orosz frontot még karácsonyig felgöngyölitik. És azután?</p>
            <p>- És azután? - segitett neki a grófnő, mert látta, hogy a gróf megállott a beszéd
               közben.</p>
            <p>- Hazamegy szépen mindenki - fejezte be mosolyogva és ő is előhalászott egy tetszetős
               virzsiniát.</p>
            <p>Egyelőre azonban beszélni fog Leidenauval.</p>
            <p>- Tenzi kérlek - állott fel, csehül szólott feleségéhez, valamit mondott neki, amit
               Gábor nem értett. Tulajdonképpen mind a kettőjüknek ez volt az anyanyelve, a
               legintimebb dolgaikat csehül beszélték meg. Hortenzia szemmel láthatólag zavarban
               volt, hogy az önkéntes jelenlétében ő is csehül kénytelen felelgetni. Az volt az
               érzése, hogy nagyfoku ildomtalanságot követ el. Próbált véget vetni a külön
               beszélgetésnek, de Arnold gróf, mintha megfeledkezett volna, hogy más is van a
               szobában, egyre sürgetőbben melegedett bele a beszélgetésbe. Az asszony most valami
               olyasmit mondott, amire Arnold gróf szélesen elmosolyogta magát és gyöngéden
               veregetni kezdte feleségének arcát és nyakszirtjét. Ez az enyelgő mozdulat Hortenziát
               még idegesebbé tette. Alighanem pénzt kér tőle a ma esti lumpoláshoz - gondolta Gábor
               és kezével megtámasztva magát a bőrfotöj hátában, hirtelen felemelkedett.</p>
            <p>- Csak üljön nyugodtan kedves doktor - biztatta a gróf ismét németül. - Vagy talán
               mégis elmegy? El ne felejtsen bejönni hozzánk máskor is. Majd elbeszélgetünk a világ
               dolgairól. Azokról a hires magyar vadászatokról tudja...</p>
            <p>- Nagyon köszönöm gróf ur - és szükségesnek tartotta visszaidézni Gábor a gróf
               emlékezetébe a ránézve rendkivül fontos igéretet. - Csak annyit legyen szabad még
               megjegyeznem, hogy a mi ezredparancsnokunk Edmund Edler von Rotter.</p>
            <p>- Ach der Rotter - kiáltott fel Arnold gróf olyan rendkivüli tetterővel, mintha egy
               orra körül zümmögő legyet sikerült volna elcsapni tenyerével. - Hallod Tenzi, Rotter!
               Hiszen te is ismered, az a sebhelyes arcu... Hát persze, azonnal telefonálok neki,
               hogy jöjjön ki ő is ma estére.</p>
            <p>Mégegyszer megveregette Hortenzia arcát, nyájasan intett Gábornak, kiment az
               előszobába és nem is jött vissza.</p>
            <p>Hortenzia jól ismerte férjének szokásait és napi munkarendjét. Ha délután három
               órakor távozik, akkor csak hat óra tájban érkezik haza, mint ma is. Ha ellenben hat
               órakor megy el és megtalálja a maga ivótársaságát, akkor csak éjfél után. Ma pláne ki
               fog rugni az öreg a hámból.</p>
            <p>Szólott Gábornak, hogy most már maradjon. Hát nem bánja, menjen el egy órára, de
               azután rohanjon haza, mert ma este - szólott jelentősen, hozzásimult és
               szenvedélyesen megcsókolta.</p>
            <p>- Tehát ma este...</p>
            <p>Hortenzia kacagva süppedt bele a fotöjbe és kezével bucsut intett a távozó után, aki
               otromba hócipőjében és térdigérő bekecsében nemsokára már ott botorkált valamelyik
               smichovi kis korcsma felé.</p>
            <p>Aznap este Hortenzia először tolta félre a tapétaajtóból a cseresznyefa-szekrényt,
               pazar hálóköntösében beszédült Gábor szobájába és kétszer is magukra forditotta a
               kulcsot.</p>
            
         </div>
         <div type="chapter">
            <head>6.</head>
            <p>Ha Hortenzia eddig is ugy járt-kelt, mintha az életnek csak napos oldala lett volna,
               mostantól kezdve a boldogság teljesen ujjá teremtette. Amit kitervelt magában,
               elérte. Attól a forró és kellemes meglepetésektől telt estétől kezdve, mintha hosszu
               évek mulasztását akarta volna behozni, csak Gábornak élt.</p>
            <p>Másnap Gábor selyem paplant talált az ágyán és csipke vitrázst az ablakon, talán
               azért, hogy ne lehessen belátni akkor se, ha a redőny nincs leeresztve. Bozsenának
               minden reggel hat órakor be kellett fütenie Gábor szobájába, nehogy az istenért,
               megfázzon. Szegénykének első dolga volt, ahogy reggel kinyitotta a szemét, behozni a
               fáskosarat és a pazar angol reggelit az asztalra tenni. Ha Gábornak leszakadt egy
               gombja zubbonyáról, a birodalmi grófnő sajátkezüleg varrta fel. Valóságos
               istenkáromlás számba ment, hogy ez az önkéntes, akinek a kegyetlen világháboruban
               kellett volna edzenie magát, most ugy élt, mint egy kokott. Röhögött is magán, amikor
               reggel a selyempaplan mögül szeme a szemben lévő tükör ferde siklapjára tévedt.</p>
            <p>Azaz... csak szeretett volna ugy élni. Mert három nappal az Arnold gróffal történt
               beszélgetés után Gábort az a kellemetlen meglepetés érte, hogy a „krüpli”-századtól
               áttették az Albrecht-kaszárnyába. Kirukkoltatták és beosztották a legközelebbi
               menetszázadba. A gróf ugyan még aznap este érintkezést keresett különböző
               törzstisztekkel és Gábor ezredparancsnokával is, aki másnap jelentést tétetett Vodak
               főhadnaggyal. Vodak azonban kijelentette az ezredesnek, hogy minden a
               legszabályosabban történt, ez a magyar fiatalember már hetek óta tökéletesen
               gyógyult, egyike a legfessebb katonáknak - aposztrofálta gunyosan - egyenesen bün itt
               tartani a századnál. Arnold gróf, de legfőképen Gábor megfeledkeztek arról, hogy a
               legénység sorsát nem annyira a törzstisztek igazgatják, legkevésbé pedig a
               generálisok, hanem sorsuk azoknak a törzsőrmestereknek van a kezében, akik az
               irodákban dolgoznak s akik körül, mint kimozdithatatlan állócsillagok körül kering a
               hadrakeltek világegyeteme. Jelen esetben pedig Hulpf őrmester kezében. Márpedig, hogy
               ő, Arnold gróf, egy szedett-vedett továbbszolgáló altiszttel kezdjen tárgyalni, azt
               mégsem teheti. Hortenzia azonban munkába kezdett. Nem elégedett meg azzal, hogy
               Arnoldot ismételten mozgósitotta Edler von Rotter ezredesnél - ezuttal el is ért
               annyit, hogy az ezredes kivette Gábort a menetszázadból és beosztotta a
               rákövetkezőbe, ami négy hét tiszta nyereség volt, - Hortenzia grófné maga is
               felkereste az agglegény ezredparancsnok egyetlen hugát, aki a barátnője volt.
               Elmondta, hogy közeli magyarországi rokonáról van szó. Egyetlen gyermekről, akinél
               élethalál kérdés, hogy legalábbis egyelőre ne kerüljön ki a harctérre, hanem a
               Hinterland-ban találjon beosztást. Igy lépett elő Rácz Gábor - rokonnak. Ebben a
               minőségében vált a neve fogalommá, amely ismételten foglalkoztatni kezdte az
               ezredirodát s amelynek később más szélesebb elágazódásai is keletkeztek. Ki ez a
               Rácz? - kérdezte az ezredparancsnok Vodáktól, a szárnysegédtől, Vodák pedig Hulpftól,
               Hulpf pedig Rosenberg tizedestől, aki a „fauká”-nál, azaz a Verwaltungskomission-nál
               dolgozott és csalhatatlan tekintélynek mutatkozott az ezred mindennemü személyi
               vonatkozásainak kibogozásában. Egy rokon. A rokonság nem egészen tisztázott, sőt
               nagyon is gyanus, viszont ha az ezredes kivette őt a menetszázadból és akar valamit
               csinálni vele, a felelősség csak őt terheli.</p>
            <p>Egyelőre egy hónap. Nagy idő, talán még a világháboru is befejeződhetik ezalatt.
               Hortenzia vakon bizott, hogy kikaparja önkéntesét üldözői karmaiból és Gáborral
               szemben derülátó álláspontra helyezkedve hosszu lejáratu viszonyra rendezkedett be.
               Gábor kedvéért elkezdett magyarul is tanulni. Azokon az estéken, amelyeken ismételten
               belopódzott az önkéntes szobájába, uj magyar szavak előadásával brillirozott, amely
               figyelmet azután Gábor a maga részéről néhány cseh szó mintakollekciójával
               viszonozott. Hortenzia Gábor kedvéért felemelte Bozsena fizetését is, aki nem volt
               annyira ostoba, hogy már az első pillanattól kezdve ne látta volna, miről van szó.
               Gábor, akinek uj beosztásában minden reggel ki kellett vonulnia, nyilvánvalóan
               elcsigázottabb volt, mint amikor bent ült a jól fütött irodában és vagy a legénység
               szennyes fehérnemüjét számolta össze, vagy pedig rendületlenül vonalozott.
               Hortenzia azonban nem csökkentette a lovagi szolgálat tartamát és most már minden
               pillanatot, amikor a gróf nem volt odahaza, Gábor karjaiban töltött. Maga hozta be
               Gábor számára az uzsonnát, vagy a villásreggelit. Gábor farkaséhes volt és Hortenzia
               átszellemülten nézte a száját, amikor evett, amikor vizet ivott s utána gondosan
               elnyomva a kortyogás negyed és félhangjait, megtörölte ajkát, de finoman csak az
               asztalkendő végével.</p>
            <p>- Hát ki eszik tulajdonképpen én-e, vagy te? - tette fel Gábor magában a kérdést a
               szemek rajongó és egyben felfaló pillantása láttára.</p>
            <p>Majd ujra előkerültek más inyenc falatok is. Tésztadarabok, melyek mindegyike ugy
               hatott, mint egy vallomás, meg-megujuló finom célzás, érzéki kacérkodás. És ujra
               teritékre került az egyre tökéletesebb almásrétes, ha egyáltalában lehet fokozni e
               remekmü müvészi határait. Mügond volt ezekben a falatokban, a grófné személyes
               alkotásainak gyötrelme, - az ujra szolgálatba állitott szakácsné egyelőre csak
               ebédeket főzött és segitett a nagymosásban.</p>
            <p>Persze elkövetkezett az idő, amikor a szakácsnőnek is be kellett mutatnia tudományát.
               Hortenzia megrendezte az első vacsorát, amelyre meghivta Brebauer kereskedelmi
               iskolai tanárt a feleségével, Marek butorgyárosnét az ura nélkül, Waldenauer
               Ludmillát, a már egyszer „leépitett” legjobb barátnőt. Operaénekesnő volt állitólag,
               nagy sikerei voltak Dresdenben és Breslauban is, mindez azonban a békebeli
               történelem homályába veszett. Meghivta természetesen, hogy Gábornak külön örömet
               szerezzen Krejcit, és meghivta volna Sulkovszkyt is, aki azonban éppen aznap ment el
               azzal a menetszázaddal, amellyel Gábornak is mennie kellett volna. A vacsorán grófok
               és grófnők, a történelmi arisztokrácia ismert szereplői nem igen nyüzsögtek. A nők
               sem voltak tulkivánatosak, mintha Hortenzia szándékosan ugy válogatta volna össze
               társaságát, hogy Gábor ne essék kisértésbe. Ludmilla öt percenként rizsporozta
               arcának hervatag bájait, egyedül a csontos hórihorgas Mareknénak volt meg bizonyos
               mértékig a magát nem is megkivántató, de nyilvánvalóan élvhajhász jellege.</p>
            <p>A grófné ragyogott. Amikor elhelyezkedett az asztalfőn és az ujonnan kicserélt égők
               fénye meztelen vállaira esett, játszadozott bronzvörös haján és megtörött ékszerei
               tüzén, Gábort öntudatos büszkeség fogta el és szerfelett bosszankodott, hogy a mai
               estét nem töltik együtt. Mert ezen az estén jelen volt Arnold gróf is. Féltizenegyig
               voltak együtt. Akkor Brebauerék hazakisérték Mareknét. Tizenegy óra tájban Krejci is
               eltávozott a kamaraénekesnővel. A háziak azonban továbbra is ott maradtak, hogy
               elfogyasszák a bólét, amely még ott párolgott az asztalon. Arnold gróf felette
               jókedvü volt. Sürün emlegette az ő mulatságait, sikamlós történeteket mesélt és a
               szoba megtelt az arisztokraták csinytevéseivel. Gábor, ha nem is voltak itt, - amint
               ezt ujólag megállapitotta, - az őrgrófok, birodalmi grófok, Freiherrek és császári
               kamarások, - Arnold gróf előadásán keresztül, bepillantást nyerhetett annak a
               társadalmi osztálynak intim életébe, amelyről eddig csak olvasmányaiból
               értesült.</p>
            <p>A jól sikerült est betetőzése azonban akkor következett, amikor a gróf merész
               elhatározással a másik szobába intette át Gábort és leült a phonolához. Gábor már
               eddig is több izben megtekintette ezt az elmés, a pianinóhoz illesztett gépezetet, de
               nem sokat törődött vele. Arnold gróf most szakértelemmel igazitotta be a szerkezetet.
               Ujjai végigdübörögtek a billentyükön, majd kacsintott egyet s a kis amerikai
               szekrényhez lépett, amelynek redőnye egy mozdulatára legördült. Olyan tekercseket
               szedett elő, amilyenekbe doktori diplomákat szoktak csomagolni. Kihuzta belőlük az
               egyik morse-jeles viaszos lapot, majd teljes lendülettel belezenditett.</p>
            <p>Hortenzia és Gábor a perzsaszőnyeggel letakart alacsony kereveten ültek. Mig a gróf
               szemüvegén keresztül a forte és a piano jelzéseit kereste, szorosan összesimulva
               tartották egymás kezét. Az első lemez egy Schumann-Lied volt, a másik Schubert
               Ständchenje, amelybe Hortenzia halkan beledudorászott. Most Arnold gróf uj tekercs
               után nyult, amelyről csak annyit jegyzett meg, hogy délelőtt vásárolta. List:
               „Ungarische Rapsodie” - jelentette ünnepélyesen. Tenzi fölállott, megsimogatta férje
               fejebubját s Gáborra kacsintott: - látod már ő is rabod! Éretted vette a magyar
               lemezt. Itt a házban minden csak miattad történik.</p>
            <p>Annak, aki a phonolát kezeli, nincsen sok dolga. A gépezet játszik helyette, a
               legmüvészibb bravurral juttatja kifejezésre akár a legnehezebb hangversenydarabot is,
               a gépezet kezelőjének csupán annyit kell tennie, hogy előirás szerint nyomja, vagy ne
               nyomja a pedált. Arnold gróf azonban ezuttal önfeledten játszott. Nem lehetett
               megállapitani, minek adta át inkább magát: - a mü természetes varázsának, vagy az
               illuziónak, hogy ezt a fenséges hangfergeteget voltaképpen ő csalja ki a fehér és
               fekete billentyükkel. Emil Sauer, avagy Dohnányi, a kor vezető nagy muzsikusai nem
               ültek olyan diadalmasan a zongora előtt, mint ő, aki ingatta hatalmas üstökét,
               fujtatta a pedált, asztmájának külön felhőzetét is mozgósitotta ebben az elemi erővel
               ható égiháboruságban. Arnold gróf annyira el volt ragadtatva önmagától, hogy
               Hortenzia lelkes tapsaira megismételte a rapszódiát. Az ütemek most ujra
               felforrósodtak. Az oktávra fogott hangzatok egyre féktelenebbül csattogtak, a gróf
               teljes erővel dübörögtette a pedált megszakitás nélkül, fokozódó izommozgással, mint
               aki már nem bir saját véralkatának feszitőerejével és tul akarja szárnyalni a mester
               révületét. Egyszóval egyéni módon fogta fel a müvet. És amikor a gép kattogón
               megállott, pillantása Hortenziára esett, majd Gáborra, aki a magyar nemzet szerény
               képviselőjeként csak szótlan hódolattal vette tudomásul a géniuszának szóló
               zászlóhajtást. De ezt a mozdulatát Arnold ujabb biztatásnak vette. Találékonyan
               Brahms „Magyar táncait” halászta ki a feketére pácolt amerikai szekrény rekeszeiből.
               Pár pillanat mulva ujfent dübörögtek a zenemü tulharsogó hangjai.</p>
            <p>Mennyire más egyéniség volt Hortenzia. Ő Chopint kedvelte, Grieget és Csajkovszkit.
               Fiatalabb korában maga is zongorázott, sőt hárfázott. Imádta a zenét. Nem mulasztott
               el egyetlen jelentősebb hangversenyt, vagy opera-bemutatót. Amikor Arnold gróf
               felállott, mert ugy érezte, hogy elemi szükségérzés kiparancsolja - egy negyedórát
               töltött odakünt - Hortenzia ült a zongorához. Protézis nélkül játszott az emlékezés
               otthoniasságával, Grieg egyik álmodozó, könnyen játszható suitejét, majd a Stendchent
               halk énekhangon kisérve, felszabadult liraiassággal. „Leise flehen meine Lieder durch
               die Nacht zu Dir”... Ez Gábornak szólott. Nem a magyar nemzet jelenlevő szerény
               képviselőjének, hanem a szimpla magánembernek, a bizonyára hasonlóképpen a szerelem
               édes-bus szenvedésében gyötrődő lénynek. Hortenzia arca nemcsak megszépült a
               félhomályban, de meg is fiatalodott. Ugy tetszett, mintha egy kisleány ülne a
               zongoránál, aki még csak most kezdi el nemének azt a magasabbrendü létezését,
               amelyre teremtetett. Lehullott róla hosszu évek árvasága, az az észrevehető
               kilogramtöbblet, amelyet magára szedett. A sok be nem telt vágy és meddő szenvedély
               bilincsei lehullottak róla. Most nem más, mint nő, aki ott ül a zongoránál és
               szeret... Gábor csöndesen morzsolta szét a cigarettavéget a hamutálcában,
               lábujjhegyen a grófnéhoz lépett, lehunyó szemhéját gyöngéden megcsókolta és e
               pillanatban ő is a szerelem mindent elsodró áramlatába került. Szeretett a kedves és
               vérségi testvér módjára, mintha az érzéki és lelki-kapcsolatok legbensőbb szálai
               kötötték volna őket össze.</p>
            <p>De ez is csak egy pillanatig tartott. Hortenzia oldalra hajolt s biztos kézzel
               kihuzta az előbbi dal viasztekercsét és a Lied légies ütemeinek tolmácsolását
               ráhagyta a léleknélküli gépre. Miért tette? Talán mert ujjait akarta fölszabaditani?
               Vagy talán azt hitte, hogy a dalmü szempontjából ugyis mindegy, ki játszik, a gép-e,
               vagy ő? Az örök pillanat azonban kihullott, az érzelem megmerevedett,
               elmechanizálódott. Gábor ezt észrevette, Hortenzia nem. Nem is sejtette, hogy bár
               megmaradt a kisérőzene, sőt hibátlanabb, tökéletesebb - ez a világ már más, mint az
               előbbi. Karikaturája, lehangoló torzképe amannak. Az asszony a pedált is
               eleresztette. Ugy tetszett neki, hogy most minden a szakadék felé tart, belézuhan egy
               oly mélységbe, amelyből nincsen visszatérés. Csak akkor ébredt fel kellemes,
               borzongató érzéséből, amikor a papirlapra lyukasztgatott hangjegysorai is
               felmorzsolódtak.</p>
            <p>Arnold gróf kissé rendezetlen öltözetben tért vissza. Nagylelküen intett kezével
               nejének, hogy folytassa csak. Hortenzia azonban fáradt mosollyal, amellyel az alantas
               földvilágba való visszatérését jelezte, - fölemelkedett a zongoraszékről. A gróf ujra
               odaült a phonolához. Rengeteg ülepe az egyensulyozás különös tudományával vette át a
               zongoraszék kerek furnirlapját, hogy betöltse és eltemesse. Gábor az
               ablakmélyedésből szemlélte a házaspárt, akiket a közös élet kétségtelen jelei
               kapcsoltak most hirtelen össze. Bezárult - hála istennek - a kör, amelyen ő
               kivülmaradt. Ugy találta, hogy egy elhasznált és kiélt életforma képviselőivé válnak
               ezek, akik elhatározzák, hogy valamilyen ismeretlen oku bomlást és anarchiát a
               pótzene és egy mechanikus találmány belső organizmus és vérkeringésnélküliségével
               igyekeznek uj és uj hangjegytekercsek mohó előszedésével ellensulyozni. Vajjon most
               egyedül magukat jelképezik-e, az évek hüvelyébe zárt menthetetlen formalizmusokat, a
               kört, amelyet megvontak maguk körül, de amelyből már ők sem tudnak kilépni,
               osztályukat, rangjukat, azt a k. u. k. nemességet-e, vagy magát a monarchiát, amely
               feltörekvő uj népi erőkkel állott szemben idebenn és odakünn is, amelyeket ők
               képtelenek voltak észrevenni, amelyek azonban lüktetően követelőztek? Gábor alighanem
               több konyakot fogyasztott el az este a kelleténél, mert gondolattársitásai gyorsabbak
               és vakmerőbbek voltak a megszokottnál. De órájára nézett és azzal a hivatkozással,
               hogy reggel háromnegyed hétre mégis csak ott kell állania a sorakozásnál, felállt s
               elbucsuzott.</p>
            
         </div>
         <div type="chapter">
            <head>7.</head>
            <p>A házban talán már mindenki tudott Hortenzia titkos szenvedélyéről, de mindenki
               gyöngéd volt hozzá, mint egy gyógyithatatlan beteghez. Nemcsak Hortenzia kopogtatott
               halkan és jelentőségteljesen, de Bozsenának is megvolt a maga külön kopogása. Miután
               sohasem tudta, benn van-e az urnő lakójánál, a külső ajtón mindig oly csendesen
               kopogtatott, mint aki nem is fán, hanem egy beteg mellen kopogtat és amikor betette
               maga után az ajtót, oly pontosan illesztette be, mintha légmentesen egy szelence
               fedelét zárta volna le.</p>
            <p>A napok hihetetlen gyorsasággal multak. Gábor, miután nem tudott oly bizakodó lenni
               jövője felől, mint Hortenzia, katonáskodásának napjaiba egyre több eseményt kivánt
               belezsufolni. Estéi és éjszakái ugy is le voltak foglalva eléggé. Hortenzia már csak
               puszta megszokásból tért vissza hálószobájába. A gróf is olyan kilengési szériába
               került, hogy estéről-estére éjfél után bukdácsolt haza mámorosan. Bozsena ilyenkor az
               előszobában gubbasztott, hogy ha majd az öregur becsipve hazabotorkál és szokásához
               hiven az előszoba ajtajában előbb a különböző kulcsokat forgatja meg, urnőjét is
               idejekorán, bizalmas, letompitott kopogással értesitse. Ott ült szegényke álmosan és
               kimerülten, szüzies szolgaságban, durva barna harisnya lógott a lábán, s a haja
               kibomlott. Azután ijedten ütögette ujjacskáit kétszer, háromszor az ajtóra, amig
               Hortenzia odabentről visszasuttogta: - jól van Bozsena, - s fölkapta a holmijait,
               mégegyszer megnézte Gábort, mégegyszer magához ölelte. Bozsena is rohant vissza a
               konyhába, hogy most már végre ő is lefekhessék.</p>
            <p>Arnold gróf megtalálta a kulcsot. Mindenki ágyban volt fejére huzott paplannal, ő
               pedig percekig köhögött és krákogott, majd csoszogó lépésekkel behatolt Hortenziához
               és félhangosan beszélgetett vele. Gábor a fejére huzott paplan alól is hallotta,
               amint povedálnak, de a teste már aludt, csak a füle volt ébren.</p>
            <p>Ha egyszer Arnold gróf rászánta volna magát, vagy akár akaratlanul is, hiszen
               állandóan ittas állapotban volt - hogy felesége hálószobája helyett a Rácz szobájába
               nyisson, akkor is gyanut kellett volna fognia, ha a tulsó szobából kihallja felesége
               mimelt horkolását. Az éjjeliszekrényen likőrösüveg két pohárral, déligyümölcsök
               maradványai, szőlőgerezdek, Hortenzia erős parfőmjének átható szaga, az ottfelejtett
               hajcsatt, a bünös éjszakának megannyi árulójele. Arnold gróf azonban sohasem
               tévesztette el az ajtót, sőt amikor a szobájába ért, kezét szájához illesztette, hogy
               halkitsa köhögését. Nemannyira Hortenzia miatt, hiszen ő ezt már eléggé megszokhatta,
               de az önkéntesnek ki kell pihennie magát, hogy másnap helytállhasson a
               kaszárnyában.</p>
            <p>Hortenzia után most már Arnold gróf is igen megkedvelte az önkéntest, aki zavarban
               volt, mert nem tudta, hogy mivel érdemelte ki ezt a nagy rokonszenvet. Valahányszor a
               gróf otthon maradt, első dolga volt megkérdezni, hogy Herr von Ratz odahaza van-e? Ha
               igen, azonnal behivatta, változatlanul virzsiniával tartotta, sőt egyizben
               megajándékozta egy arany kézelőgombbal is. Nagy, kerek tallér volt ez és csak
               gömbölyü, régimódi kézelőn lehetett viselni. Bizalma jeléül kihuzgálta előtte
               fiókjait és amikor Hortenzia nem volt a szobában, kedélyes szemhunyorgatással
               meztelen aktokat, pikáns sorozatfelvételeket mutatott neki, - „das ist ein „mulatsag”
               - élvelgett félhangosan. Majd eszébejutott valami, megint egy titkos fiókot rángatott
               elő, ahonnan különböző szinü selyempapirosokban ujabb értékes felvételek kerültek
               elő, többek között egy álarcos hölgy, a leghiányosabb öltözetben, végig dőlve egy
               alacsony kanapén, közel a nyitott kandallóhoz, amelynek parázsló fénye a női testre
               esett. - Mit gondol, ki ez? - És meg sem várva a feleletet folytatta: - Budapest,
               magyar grófnő, 1893. No mit szól ehez? - Semmit - mosolygott Gábor engedékenyen. -
               Vannak grófnők magyarban is, meztelenek és félmeztelenek. A nőknek azonban nincsen
               rangjuk bizonyos helyzetekben.</p>
            <p>- Aranyigazság - hahotázott a gróf ritka jóságos ábrázattal, mert nyilvánvalóan jó
               volt, ezt már az első pillanatban látni lehetett rajta. Ma délután különösen
               jókedvében volt és nyilván kedvezően itélte meg a világhelyzetet, mert szivarjának
               füstjét pontosan a Gábor orra alá fujta. - Nem akarom potyára járatni a szájamat -
               hangoztatta - de ügye igen tisztelt von Ratz ur, a lehető legkedvezőbben áll.</p>
            <p>Gábor mély meghajlással fogadta az örömhirt. Arnold gróf visszatért a fiókok
               buvárlatához. A radirgummik, adókönyvecskék, egy kötet toalettpapiros, megkopott
               levelek és névjegyek, fémbe foglalt vadkanagyarak, áthuzott számlák, karcsu
               diszceruzácskával ellátott táncrendek, orvosi vények, ismeretlen rendeltetésü porok,
               egy gondosan rejtegetett óvszercsomag, amelynek tartalmát a birodalmi gróf
               titokzatos, de ugyanakkor hivalkodó szeméremérzéssel csak sejtetni engedte, a
               legkülönbözőbb firlefancok közül most Hortenzia makart-arcképét huzta elő, amely
               huszonhat évvel ezelőtt készült, amikor Hortenziával megismerkedett egy
               kertünnepélyen. Tenzi - mondotta maga elé meredve ünnepélyesen, eltünődve, már-már
               azzal a szándékkal, hogy a felvétel minden részletét a kezeügyében levő lupával
               vizsgálgatja át gondosan, nos, előbb ő nézte meg, azután odaadta Gábornak, de csak
               egy pillanatra, mint aki megbánta, hogy bevonta őt ennek a titoknak bizalmas
               közlésébe is.</p>
            <p>A fényképfelvétel egy bécsi udvari fényképész müve lehetett. Kétségtelenül elragadó
               hölgyet ábrázolt. Hortenzia kebelvonulata, gödröcskéje, remek homloka, fiatalos,
               lelkes mosolya pompásan érvényesült, de mindez már... Gábor nem merte befejezni
               magában a gondolatot. Dehát mit is akartam? - szólott a gróf feltolva homlokán a
               szemüvegét. Izgatottan kezdett turkálni a középső fiókban, amely feneketlennek
               látszott, mint a tenger. Ahá... Ezt - s megint egy arcképet mutatott, amely
               közönséges parasztgyermeket ábrázolt nyolc, vagy kilenc éves korában, szük kis
               ködmönben, félrecsapott posztókalappal a fején. Gábor megforgatta a sárga,
               elhalványodott fényképet. Szedlacsek fényképész, Magyaróvár. Arnold gróf kissé
               hátralépett, mintha helyet akart volna csinálni a nagy eseménynek és állhatatos
               tekintettel figyelte Gábort, aki várta a magyarázatot. Arnold gróf felemelte
               nikotinos mutatóujját a beledagadt pecsétgyürüvel s titoktartásra intette: Mihály,
               az én fiam. Tudod egy hadgyakorlaton...</p>
            <p>De jött Hortenzia, boával a nyakán, tolldiszes kalapjával, kezén csomagokkal és
               szemében ott bujkált még az előző éjszaka lopott mámora. A gróf becsapta a fiókot és
               olyan zavartan viselkedett, mint akit rajtacsiptek. Hortenzia elégedetten emelte
               pillantását egyikről a másikra: ezek összetartoznak és az ő udvartartását alkotják.
               Ugyanakkor, ami az ilyen pillanatokban elkerülhetetlen, össze is hasonlitotta őket,
               fölértékelte, s jelentőségüknek megfelelő fokra állitotta. Apró fogaival alamuszi
               módon kuncogott. Arcát kicsipte a hideg. Most határozottan ragyogónak látszott,
               nagyszerü teintje volt, egyszerre közelebb hozta őt az imént látott
               fényképfelvételhez.</p>
            <p>- Igen, Arnold, nem is mondottam még neked. Találkoztam Vaverkával. Üzenteti, hogy
               szivesen lát a vadászaton, amelyet most már minden körülmények között megtartanak.
               Már ugyis rég szándékoztál, mondja Vaverka, de azt is hozzáteszi, hogy én adjak neked
               engedélyt, mert nem akarsz itthagyni. Ez mindenesetre kedves tőled, de hogy lássad,
               milyen gyöngéd hitves vagyok, én magam tanácsolom, eredj, csak arra vigyáz, hogy meg
               ne hülj!</p>
            <p>Vadászat. Amióta kitört a háboru, Arnold gróf abbahagyta a vadászatot. Hajdanában
               Vaverkáék társaságában ment szalonkalesre. Vaverka azonban elhidegült tőle, még ma
               sem tudni mi okból és többé nem invitálta őt. Arnold gróf tanácstalanul nézett maga
               elé. Valóban szeretett volna elmenni, felidézni a mult emlékeit, ujra egy kicsit
               legénynek érezni magát, résztvenni a kompánia nyers és férfias mulatságaiban, de már
               beleette magát ásatag tunyaságába és nehéz volt kikecmeregnie belőle. Hortenzia
               azonban biztatta:</p>
            <p>- De ha menni akarsz, dönts hamar, mert holnap reggel már indulni akarnak. Vaverka
               azt izente, - Klofacnál találkoztam vele a csemegekereskedésben, - hogy vagy nézz be
               hozzá, vagy szólj be neki telefonon.</p>
            <p>A lakásban nem volt telefon. Talán nem is illett a telefon e barok emberekhez és e
               régimódi környezethez. Annak a pár embernek a kedvéért, akikkel kapcsolatot tartanak,
               különben sem érdemes telefont bérelni. - A telefont mostanában állandóan titkos
               ügynökök figyelik - fordult Hortenzia Gábor felé, - a gróf nem birja ki, hogy bárki
               is bele üthesse az orrát az ő beszélgetéseibe.</p>
            <p>- Hm... so... - motyogta Arnold gróf - mindenesetre megyek telefonálni - de már
               látszott az arcán, hogy repeső szivvel eldöntötte, hogy menni fog. - Nohát - fejezte
               be és csóválta a fejét.</p>
            <p>Gyér telefon beszélgetéseit a szemközt lévő tejcsarnokból szokta lebonyolitani. Gábor
               ismerte ezt a tejcsarnokot, méginkább a kiszolgáló leányt, akinek széles szája a
               füléig ért, de volt benne vonzóerő, érdemes lett volna kikezdeni vele, ha
               történetesen nem éppen szemben lett volna a bolt. A balkonról be lehetett látni az
               üzlet közepébe és még azt is látni lehetett, amikor a kiszolgáló leány a tészták és
               más sütemények fölé rakott organtint igazgatta és sepergette könnyü tollseprővel.
               Grófi körökben talán szokatlan az olyasmi, hogy a gróf lemegy a tejcsarnokba,
               megcsipkedi a kiszolgáló leány állát és megkéri, hogy engedje telefonálni - de Gábor
               már megszokta e demokratikus jelenségeket és akkor sem lepődött meg, amikor a grófnő
               konyhakötényt kötött és nyakig feltürt karjaival huzta ki a rétestésztát. Hortenzia
               oly gyors mozdulattal huzta magához Gábort, mint akinek minden pillanat végzetes
               késedelmet jelent.</p>
            <p>A kalap még a fején volt, csak boáját vetette a diványra és nyest prémmel
               szegélyezett kosztümkabátját tárta föl szélesebben.</p>
            <p>- Örülsz ugye, nagyon örülsz te is...? Gondold el, négy vagy öt teljes nap és éjszaka
               együtt leszünk. Mit lehet csinálni, hogy ne kelljen bemenned a kaszárnyába?
               Jelentkezz maródiviziten, próbálj szimulálni, csinálj magadnak szivdobogást, verd
               fel mesterségesen a hőmérőt, mit tudom én, mit szoktak ilyenkor tenni. Vagy szóljak
               én az ezredorvosnak? Vagy kéreztesselek el a parancsnoktól...? Csak azt ne mondd,
               hogy meg se próbáljam. Vedd tudomásul, hogy nekem sohasem elég belőled!...</p>
            <p>Szenvedélyesen magához szoritotta, ugy hogy nyakláncának csattja el is szakadt.
               Orrcimpája reszketett. Gábor odaszoritott feje sehogysem tudott kimozdulni a nyak és
               az erőteljes kebel vonzási köréből. Megadással várta a kiszabaditó fordulatot és
               nyugtalanul gondolt Hortenzia robusztus vágyaira, amely az ő erejét nyilvánvalóan
               tulhaladó feladat elé állitotta.</p>
            <p>- Legalább vetkőzz le drága - szólott Gábor, amikor végre lélekzethez jutott.</p>
            <p>Hortenzia széles lendülettel a boa mellé dobta kabátját is. Odalépett az ablakhoz,
               hogy megnézze, ott van-e még a gróf a tejcsarnokban? Ott volt és hatalmas körvonalai
               homályosan betöltötték az üzlet középterét. Hortenzia kinyitotta az ablakot, csak ugy
               félig, hogy friss levegő tóduljon a szobába.</p>
            <p>- És öt napig nem lesz virzsiniaszag sem a szobában - állapitotta meg igen nagy
               megelégedéssel.</p>
            <p>- Nem is vagy kiváncsi - szólott később - hogyan tudtam rávenni Vaverkát, hogy
               cipelje már el egyszer a vadászatra?</p>
            <p>Gábor nem árult el tul nagy érdeklődést. Még mindig előbbi, kissé nyugtalanitó
               érzéseinek állott hatása alatt. Hortenzia azonban bőbeszédüen mesélte el a Vaverkával
               való találkozás részleteit, majd visszatért előbbi ötletéhez:</p>
            <p>- Hát tényleg nem lehet megcsinálni, hogy öt napra beteget jelents?</p>
            <p>- Nem tudom a módját. Nekem már azért is benn kell lennem a kaszárnyában, hogy
               ellenőrizhessem, nem helyeznek-e el hirtelen, vagy nem nyomnak-e be a menetszázadba?
               Ne felejtsd, rettenetesen pikkelnek reám az ezrednél.</p>
            <p>- De miért? - faggatta Hortenzia és hogy foglalkoztassa szép karjait, fölvette
               ruhadarabjait a szőnyegről, hogy majd elrakja valahová.</p>
            <p>- Miattad - szólott Gábor. - Azt hiszed nem tudják azok az emberek, hogy én egy
               birodalmi grófnénak vagyok a boldog foglya?</p>
            <p>- És irigyelnek, megpukkadnak az irigységtől - tört reá Hortenzia arcára valamilyen
               homályos diadalérzés.</p>
            <p>Arnold gróf közben visszatért és fütyörészett. Délután hat órakor indulnak a
               pályaudvarról; a peronon lesz a találkozó megbeszélés szerint. Arnold gróf azonnal
               kiadta a jelszót a csomagolásra. Bozsena ne törődjék most az ebéddel, menjen fel a
               padlásra, szedje ki azonnal az összes vadászholmikat a ládából. Hortenzia meleg
               jégeringek és alsónadrágok után kutatott a ruhásszekrényben. Arnold átment egy másik
               szobába és vadászfegyvereit mustrálgatta. Az ebéd ideje egyre sürgetőbb volt, de
               Arnold zavartalanul a szvettereit és molyette vadászmellényeit próbálgatta. A
               vizhatlan csizma sehogysem ment fel lábára, Gábornak és Bozsenának együttesen kellett
               nagy üggyel-bajjal rászoritani. Hortenzia ravaszul mosolygott magában.</p>
            <p>Az egész ház felfordult. Végülis Gábor azzal az ürüggyel, hogy ő csak forgalmi
               akadály, elbucsuzott és kiment a városba ebédelni. Arnold gróf izgalmában csak
               türelmetlen kézlegyintést dobott feléje, de mikor Gábor már az előszobában volt,
               utána kiáltott:</p>
            <p>- Azután szivesen látom őzpecsenyére. Mit gondolsz, Tenzi, ne szóljunk az
               önkéntesnek, hogy majd akkor magával hozza magyar barátait is? Akkora vadászzsákmány
               lesz, hogy két hét alatt sem tudjuk elfogyasztani.</p>
            <p>Dörzsölte a kezét és már maga előtt látta az elejtett nyulakat, őzeket, sőt a
               vaddisznót is, amelyeket markos legények cipelnek fel a lépcsőházból és katonás
               rendben helyeznek el az előszobában. Képzeletben már összeállitotta a jegyzéket, hogy
               kinek mit küld a zsákmányból névjegyre irt nehány kedves sor kiséretében.
               Fantáziájának száguldozásában Hortenzia lehütötte:</p>
            <p>- Talán még tuljókor lenne inni a medve bőrére, Arnold.</p>
            <p>- Te engem nem ismersz. Ha én egyszer hozzákezdek... - hallgatott el, mert Hortenzia
               hirtelen mosolya megállitotta benne a további szóáradatot.</p>
            
         </div>
         <div type="chapter">
            <head>8.</head>
            <p>Gábor még aznap este teljesen birtokba vette a házat.</p>
            <p>Udvari szobácskájából Hortenzia budoárjába vitette át a papucsát és házikabátját. Itt
               mindenesetre tágasabb és kényelmesebb volt. Hortenzia ágya fölött megszentelt
               puszpáng volt. Gábor mindig tudta a kedveséről, hogy áhitatos. Hortenzia még
               szerelmének legizzóbb heteiben sem feledkezett meg - sőt talán még külön ösztönzést
               is kapott - hogy be ne nézzen nehány percre a Nikolausz-templomba, ahol annakidején
               a főoltár előtt örök hűséget esküdött urának. Prágának rengeteg a temploma, de
               Hortenzia csak itt érezte jól magát, mintha az lett volna az érzése, hogy a teremtő
               sehol a világon nem fogadja olyan megértéssel hő fohászait, mint e barok templom
               homályos oldalhajójában, nepomuki Szent János szobra előtt térdelve az agyonkoptatott
               szőnyegen.</p>
            <p>A vallásosság Hortenziánál nem volt a léleknek olyan intim magátólérthetősége,
               amelyről nem szokás beszélni. Sőt ellenkezőleg: téritgette Gábort, hogy járjon ő is a
               templomba, ha másért nem, hát az ő kedvéért. A hitbuzgalom vonása annál tüntetőbb
               volt Hortenziánál, mert egyéb érzéseit - a szerelmi lángoláson kivül - igyekezett
               magába zárni. Még jó, hogy ilyen elepedően katholikus - jutott Gábornak egyizben az
               eszébe, amikor viszonyuk eshetőségeit latolgatta - mert akkor sohasem fog elválni és
               nem mer a Szentszékhez fordulni, hogy bontsák föl házasságát. Viszont szeretett volna
               többet tudni róla; jobban kiismerni azt a nőt, akinek életébe a kiszámithatatlan
               véletlen következtében belépett. Hiszen ez az élet nem most kezdődött el, sok minden
               történhetett vele, megannyi regényes mozzanat. Jó volna mérlegre tenni és
               következtetéseket levonni belőlük - végtére is ő nemcsak angyalbőrbe bujtatott
               katonai irnok, de civilben iróféle is.</p>
            <p>Hortenzia azonban kitért vizsgálódó tekintete elől és egyelőre mosolyogva rekesztett
               el minden utat, amely a multjához vezetett. Ágya széles, békebeli ágy volt, a
               plafonról trónmenyezetszerüen fölkárpitozott szőnyeg lógott, az ágyfejtől balra
               pedig egy cizellált vasból készült éjjelilámpa kiugró diszmüves vaskaron. Olyan,
               amilyent régi német városkákban lehet látni az uccán egy-egy vendégfogadó felett. A
               párnák melegek és puhák voltak, a legfinomabb selyempihével töltve. Engedékenyen
               vették föl a ráfekvő test minden mozdulatát. Az éjjeliszekrény alacsony és
               kényelmesen elérhető. Ócska tarokkártya feküdt rajta, mert lefekvés előtt Hortenzia
               szorgalmasan vetette a kártyát. A félig nyitott szekrényben igen nagy rendben hüvös
               és finom fehérnemük, fel egészen a közbeeső deszkalapokig. Az egész szobát betöltötte
               az édeskés asszony-szag, amely süppedékes volt, mint a láp és egyre mélyebben
               lehetett leereszkedni benne. Hortenzia a szomszédos fürdőszobában tartózkodott, az
               ajtó természetesen nem volt betéve, áthallatszott minden apró neszezés, Gábor hanyatt
               fekve kedvese ágyában, mint keleti kényur különböztette meg és tudatositotta magában
               rabnőjének minden megrezzenését. Most a fogkeféjét huzgálja a fogain, tussolja magát,
               kiszáll a vizből, rálép a lábtörlőre és beleburkolózik abba a jólismert kék szinü
               bojhosba... A keleti kényur megnyugodott tekintetével mindenekfelett álló
               zavartalansággal pihent és a szeméremérzés tökéletes hiányával szemlélte a kis
               Bozsenát is, aki lesütött szemmel vonult át a szőnyegeken és sápadt arcát elöntötte a
               pirosság. A függönyt már félretolták, a télies nap halvány fénye folyt végig a
               butorokon, de egyidejüleg a villany is égett a fürdőszobában, mert mindez reggel hét
               óra előtt történt. Viszont este kilenckor már ágybabujtak.</p>
            <p>Zavartalan együttlétük harmadik estéjén elmentek az operába. Gábor önkéntelenül is
               visszaidézte az előadást, amikor véletlenül az asszony mellett ült és felfedezte,
               hogy ez az asszony megkivánta. Most mind a ketten az elintézett ügyet követő nyugalmi
               állapotban, egymás kezét tartva figyeltek az előadásra. Az „Eladott menyasszonyt”
               adták, uj szereposztásban. Előbb csak édesen hangicsáltak a mélyben. Gábor mindig
               kedvelte azt a virtuális erőt, amely kiincselkedett a hangszerek próbálgatásaiból, a
               hegedüknek, csellóknak és a fuvósoknak a flörtjét, amelyek most még mint a
               szépasszonyok, csak kelletik és kinálgatják magukat. De az elsötétitett teremben
               egyszerre sülyedt el a külső világ. Mindenki egyformán, rendfokozat nélkül a
               legnagyobb csendre kényszerült. Az arcok ünnepélyessé váltak, mintha a nézők is
               cselekvőleg járultak volna hozzá e ritka értékü pillanat befogadásához.</p>
            <p>Az első fölvonás után sem Gábor, sem Hortenzia nem hagyták el a nézőteret, csak
               egymással beszélgettek. Hortenzia szándékosan a fejét is elforditotta a páholysorról.
               Nem akart ismerősökkel találkozni. A balletet követő szünetben kimentek, mert
               Hortenzia vágyott egy pohár frissitőre. Amint Hortenzia végigvonult a folyosón,
               diszeinek estélyiességében, önkéntelenül megállt az egyik oldaltükör előtt. Mialatt
               haját igazgatta, Gábor is belenézett a tükörbe. A tükörből látta, hogy ott megy el
               mellette Lukac főhadnagy, századparancsnok. Tulajdonképpen szándékosan nézett bele a
               tükörbe, mert már az imént megpillantotta a főhadnagyot és nem akart köszönni neki.
               Valószinüleg Lukac főhadnagy is észrevette az önkéntes mozdulatának célját. Vagy
               talán azért bőszült fel, mert megsejtette a kapcsolatot az önkéntes és a grófné
               között? Gábor csak annyit látott, hogy Lukac arca is bele mered a tükörbe,
               elvörösödik és dühösen vágtat a dohányzó felé. Amikor elhangzott a csengetés, Lukac
               ujra mellettük haladt el, Ráczot surolta is a karjával, mire az önkéntes tisztelgett,
               de csak félig meghajtva magát, önkéntelenül ugy, mint ahogyan a polgári elemek
               szokták.</p>
            <p>Másnap a főhadnagy Gábort kihallgatásra idézte és két napi kaszárnyaáristomot sózott
               reá. Gábornak annyi ideje sem volt, hogy értesithesse a grófnét a helyzetről. Éppen
               most csukat be ez a gazember - dühöngött - csak azért, mert a csehek mind gyülölik a
               magyarokat, s nem tudják elviselni, hogy olyan finom dolgom van, hogy még
               operaelőadásokra is járok és nem vagyok hajlandó megfeketedni szép szemükért a
               lövészárokban.</p>
            <p>Két napi kaszárnyafogság nem oly égbekiáltó büntetés, de Gábor hallatlanul szenvedett
               miatta. Nemcsak azért, mert most nincs itt a gróf és Hortenzia szive megszakad
               bánatában. De mert önrendelkezéshez szokott természete magát a katonai fegyelmet sem
               tudta elviselni, hát még, hogy e pár órai szabadidőt is elvonják tőle. Vigasztalhatta
               volna magát, hogy előfordultak már olyan esetek is, amikor valakit magánzárkába
               dugtak, sőt hallani afféléről, hogy katonák idegen hatalmak hadifogságába estek. És
               ha nagyon erőlködött volna, éjszakára hazaszökhetett volna! De joggal tartott attól,
               hogy ez a buldogképü főhadnagy képes éjszaka bejönni a kaszárnyába, hogy ellenőrizze.
               Ugy is volt. Éjjel háromkor lármásan, szitkozódva, mert egy kis ital is dolgozott
               benne, berontott az ügyeleteshez. Kérdezősködött felőle. Amikor megmondták hol van,
               bement utána a legénységi szobába, vigyázzba állittatta, gunyos tekintettel mérte
               végig és láthatólag gyönyörködött diadalában.</p>
            <p>Amikor két nap mulva, borostás arccal, letörve hazakerült, Hortenzia kétségbeesett
               pillantással fogadta. Csak két napig volt távol és Hortenziát távolléte mennyire
               megviselte! Sötét árkok huzódtak a szeme alatt, amelyek fölfedték, hogy két éjjel nem
               hunyta le szemét. - És Arnold holnapra már itthon van - mondta. - Ó azok a
               nyomorultak! Meglátod, milyen bosszut fogok állani a főhadnagyodon! Tudod ki ez az
               ember? Lukacnak, a borbélynak fia, akinél az uram harmincnyolc éve borotválkozik.
               Szegény kis bogaram! Szenvedő édes angyalom! Most azután azonnal fürdőt készittetek
               neked.</p>
            <p>- És ha a harctérre visznek... Mit fogsz majd akkor mondani?</p>
            <p>- Jaj ne is mondj ilyesmit! Egész éjszakákat nem alszom, ha erre gondolok.
               Belepusztulnék, ha elvinnének.</p>
            <p>Szenvedélyes mozdulatot tett, mint egy anyatigris, akinek kölykét akarják elrabolni.
               Majd mély lélekzetet vett és makacs határozottsággal jelentette ki: - nem fogsz
               elmenni. Szeress és bizd csak rám magadat! Vannak uj terveim... De most szót se
               többet erről!</p>
            <p>Ő maga ment a fürdőszobába, hogy megnézze forr-e már a viz a kazánban? Azon az estén
               Hortenzia ki akart pótolni mindent. Nagy buzgóságában ugy befüttetett a lakásba, hogy
               kétszer is ki kellett nyitni az ablakot, mert Gábor azt hitte, hogy megfullad.</p>
            <p>Mialatt Hortenzia kiment a konyhába, hogy a végső simitásokat megadja a készülő
               vacsorához, Gábornak ötlete támadt. Kicsomagolta nagyobbik bőröndjét. A bőrönd
               aljáról kihalászta magával hozott kék ruháját. Tudja Isten mi ütött most belé? Amikor
               odahaza bevagonirozták, két civil ruhát is hozott magával. Talán arra gondolt, hogy
               közbe-közbe polgári ruhában járhat, vagy valamilyen csoda folytán kiszuperálják és
               akkor legyen azonnal mibe öltözködnie. Vagy tán az járt az eszében, hogy megszorul
               pénz dolgában és lesz, amit az ócskásokhoz vigyen.</p>
            <p>Még egy pár fekete zsevró cipő is lapult a koffer alján. Gábor némi izgalommal
               öltötte fel polgári öltözékét és hosszasan nézte magát a tükörben. A kabát ujja
               megkurtult, az egyik gomb le is szakadt, a nadrág ijesztőn gyürött volt. Fehér inge,
               meg a puha gallérja azonban kifogástalanul tiszta maradt. Csak a nyakkendő hiányzott.
               Ugy álldogált ott fura önteltségben, arcát közelébb nyomva a tükör foncsorlapjához,
               amikor Hortenzia rányitotta az ajtót és elragadtatva kiáltott fel:</p>
            <p>- Ez kedves gondolat volt tőled. Az egyenruha is jól áll neked, de most mennyivel
               helyesebb vagy! Ha látom zubbonyodat a két csillaggal, mindig arra gondolok,
               hogy...</p>
            <p>- De nincs nyakkendőm... Nincs mellgombom sem, és a kézelőmet sem tudom
               begombolni.</p>
            <p>Hortenzia behozta a gróf egyik fekete nyakkendőjét, amelyet régebben
               szalonöltözetéhez szokott viselni.</p>
            <p>- Miért vettél föl szmoking inget - zsörtölődött kedvesen Hortenzia. - Bizonyára
               hoztál fehér puha inget magaddal.</p>
            <p>- Fölöslegesen csomagoltam be bizonyos, de ha már itt van, fel akarom venni.</p>
            <p>- Itt vannak Arnold szmokinggombjai is, ünnepélyesen neked ajándékozom, - szólott
               Hortenzia, miután ő maga illesztette be a gombokat és hátrább állott, hogy kellő
               távolságból gyönyörködjék a fiatalemberben.</p>
            <p>Gábor szabadkozott. Hortenzia azonban közbevágott, eltelve az ajándékozás mohó
               örömétől.</p>
            <p>- Nézz körül. Itt minden a tied. Minden, minden, mert te vagy számomra a
               legdrágább.</p>
            <p>- De a gróf...</p>
            <p>- Hiszen ő kezdte el az ajándékozást... Különben is Arnold azt csinálja, amit én
               akarok. Mindig abban a hitben ringatja magát, hogy az ő akarata érvényesül, de
               valójában... Bozsena, gyere csak be - kiáltott át a konyha felé. - Bozsena a doktor
               ur nadrágját azonnal kivasalod. Hadd legyen a doktor ur egészen gyönyörü. Én is
               nagyon szépen fel akarok öltözködni. De vedd fel te is Bozsena a legszebb ruhádat és
               hozd a hajadat is rendbe.</p>
            <p>Hortenzia visszavonult, hogy magára öltse estélyiruháját, amelyben együtt voltak a
               szinházban is. Gábor pedig - egyelőre nadrág nélkül - ünnepélyesen moáré
               nyakkendőjével, melyben még egy fehér gyönggyel ékesitett tű is volt, könnyed
               léptekkel fel és alá járt Arnold gróf dolgozószobájában. Amikor a nadrág is rajta
               volt, mintha egy más lény költözött volna belé, megváltozott egész magatartása.
               Minden ruhadarabot külön ünnepelt magán, csak azon sajnálkozott, hogy mindez lopott
               gyönyör és reggel ha álmos arccal füzi majd otromba bakkancsát, még jobban fog fájni
               neki, hogy engedett a civilruha kisértésének. Visszagondolt a napokra, amikor ezt a
               kék kamgarn ruhát állandóan viselte. A kedves szülőváros, kávéház, udvarlások, béke,
               szabadság, mindez mily messze volt tőle! Nem kell törődni vele. Most ha mindjárt egy
               órára is, de tovább folytatódik a régi élet.</p>
            <p>Odalépett a kis asztalhoz, ahol a konyakos készlet állott, három pohárral lehajtott
               és derüs nyugalom áradt szét a tagjaiban. A fene egye meg, tegnap még mint őrült
               szaladgált a kaszárnyában, egyik emeletről a másikra. Seholsem találta helyét.
               Átkozta Lukacot - ez is elmult. Most én vagyok a birodalmi gróf, a trónkövetelő, akár
               belerughatok a fonolába is, leihatom magamat fekete sörrel, mint Arnold kolléga.</p>
            <p>A vacsora kitünő volt. Erőleves, Chateaubriand, zsirba áztatott bundáskenyérrel és
               tükörtojással, különböző köritések, kompót, fánk, sőt szőlő is... Vidáman élünk -
               nyujtogatta Gábor a lábát az asztal alatt és csak mellékesen gondolt arra, hogy egész
               Prágában nincs zsir, nincs vaj és már hajnalban állingálnak az emberek a boltok előtt
               cukorért. Persze a gróf befolyásos ember! A Vöröskereszt egyik elnöke, vagy alelnöke.
               Nem kell félteni! A fenyőgallyal ékesitett ovális asztalkán eredeti csomagolásában
               tüzes tokaji, amint dukál is. Hortenzia dekoltált felsőteste hullámzott és
               hajladozott erős parfőmjének nehéz illatában, amely most mintha rejtett forrásból uj
               erőre kapott volna, betöltötte a nagy szobát, még az ablakrepedéseket is. Bozsena
               körülhordta a tálat. Meg volt mosakodva angyalian, haja is, amint varkocsban
               ráhullott sovány kis vállára és hatásosan fénylett. Ez a kis test elbujhatott
               Hortenzia idomai mellett, de a mellecskék keményen ütköztek ki a világos bluz alól és
               ahogyan ez a paraszt kislány mozgott és ügyeskedett, abban dallam volt, egész szlovák
               népköltészeti gyüjtemény. És hogy tudott pirulni, milyen drágán és alázatosan! Előbb
               urnőjéhez vitte a tálat, aki kényesen csak a köritésekből csipegetett, majd
               Gáborhoz, aki két napi siralmas kaszárnyakoszt után kiéhezetten látott neki az
               étkezésnek és egészen teletöltötte tányérját. Most Bozsena megállott pár lépésnyire
               az asztaltól és várt, tállal a kezében, azzal az örök várással, amely áthatotta egész
               lényét.</p>
            <p>- Bozsena - szólalt meg Hortenzia szokatlan nyájassággal - én nem bánom, igyál te is
               ebből a borból - és látva Bozsena érthető vonakodását az egyik üresen maradt kisebbik
               pohárba öntött - Gábor viszont a vizes pohárból ivott és szódával keverte az italt -
               ő maga töltötte meg. No igyál csöppség! Azt szeretném, hogy ma mindnyájunknak jókedve
               legyen. Kár, hogy Vavelka néni már hazament. Mindenesetre tégy el neki az ételekből
               és a bor is az övé, ami megmarad. No igyál, ha mondom.</p>
            <p>Bozsena végül is kicsi szájához illesztette a poharat. Előbb csak megszagolta,
               óvatosan megizlelte, majd behunyta szemét és váratlan elhatározással fenékig kiitta.
               Szegényke életében először ivott tokajit és bort is igy grófi házban asztalnál,
               vendég előtt. - Bravó - kiáltott Gábor és most már ő töltött mindahármuknak. - Még
               csak egyszer, kis Bozsena, mindenki arra igyék, amire gondol - s a kislány kezébe
               adta a poharat és noha tekintete mintegy megnyugtatásképpen Hortenzia arcán
               nyugodott, Bozsena egy árnyalattal mélyebben pirult el. Remegett a keze. Miután
               megint ivott, ugy érezte, hogy mindjárt elsülyed az egész világ szégyenében.</p>
            <p>Hortenzia hátradőlt. Ugy kacagott, hogy a porcellán is mozgott az asztalon.
               Kedélyének nagy derüjében összes fülönfüggői is helyeslő rezzenéssel vettek részt.
               Gábor azonban elkomolyodott. Hosszasan nézte Bozsenát, mély, kitartó figyeléssel,
               mint aki felfedez valamit, de még nem tudja, hogy mit kezdjen el vele. Bozsena
               zavartan fogta fel a tekintetet, amely ugy tapadt reá, mint a vas a mágnesre.
               Legjobban szeretett volna kiszaladni a szobából, de csak állott ott, földbe
               gyökerezett lábbal, tekintetét kitartóan sütve a szőnyegre.</p>
            <p>- No Bozsena - szólott Hortenzia egyszerre szárazan - most már elmehetsz, nincs rád
               szükség. Hozd be a feketét a tálalóra, majd én betöltöm, le is feküdhetsz
               nyugodtan.</p>
            <p>Üresség támadt, amint Bozsena kiment, amely csak akkor szünt meg, amikor Bozsena
               behozta a feketét és lábujjhegyen ujra távozott a szobából. Hortenzia felfogta hosszu
               szoknyáját. A tálalóhoz lépett és szertartásos mozdulattal beöntötte a kávét a két
               filigrán porcellán-csészébe. Gábor az iróasztalhoz lépett - megint érezve önelégülten
               járásának könnyüségét a sevró félcipőben - otthonos mozdulattal kiemelte a
               szivaros-skatulyát, ropogtatta a szivarokat és egy világos pettyest kiválasztott.
               Cseppet sem nyugtalankodott, hogy talán tullépte a határt, amelyet mindenesetre joga
               volt tullépni.</p>
            <p>Még nem volt kilenc óra sem. A villamosok vidáman csilingeltek odakünn.</p>
            <p>Gábor elképesztően jókorinak találta, hogy az ágyba bujjanak. Beült a hintaszékbe, a
               kályha peremére helyezte kávés csészéjét és ugy vetette magát hátra, mint akinek
               nincs szándékában hamarosan távozni innen. Hortenzia odatelepedett mellé egy alacsony
               lábzsámolyra, ama virágos selyem lábzsámolyok egyikére, amelyek szeszélyes
               szétszórtságukban csak növelték a nagy szoba ódon-hangulatát.</p>
            <p>Gábor a szivarfüstön keresztül nézett le Hortenziára, aki átkarolta lábát és
               tekintetét még mindig nyomasztó várakozással emelte feléje.</p>
            <p>A fiatalember Hortenzia vállait nézte, amelyek igy felülről szemlélve, valósággal
               kidagadtak az estélyi ruhából. Keblei közé valamilyen homályos ötletből, vékony lila
               selyemzsebkendőt helyezett. Tekintete az asszony lábára siklott, a lakkcipőre,
               amelynek szélei sehogysem tapadtak a lábhoz, a kissé erős bokára, amelyen a
               hajszálvékony fekete harisnya sem enyhitett. Hortenzia, aki zsufoltan ült a
               lábzsámolyon, önkéntelenül is szebb lábtartást akart fölvenni. De ez nem sikerült
               neki és inkább előretolta lábait. Gábor gondolatban ezt a testet, amelynek minden
               részletét jobban ismerte, mint akármelyik nőét az utolsó esztendőkben,
               összehasonlitotta a Bozsenáéval, akire ma este vált először figyelmessé.</p>
            <p>- Idehallgass fiacskám - szólalt meg váratlanul, azzal álltatva magát, hogy e
               megszólitással mintegy összébbvonja a határvonalat, amely kettőjük kora között van.
               Hortenzia örömmel rezzent fel a meleg, simogató hangra, de Gábor tekintete nem azt a
               becéző nyájasságot fejezte ki, amelyre Hortenzia szempillái alig észrevehetően
               remegni kezdtek. Gábor közben az orrán keresztül kettős sugárban fujta ki a füstöt,
               azután körültekintően folytatta:</p>
            <p>- Nem gondoltál-e még arra, hogy milyen jó igy egymás mellett ülve - beszélgetni?
               Elmélkedni kapcsolatainkról és arról, hogy bennünket egyéb szálaknak is össze kell
               kötniök, mint a szerelem... Már ugy értem...</p>
            <p>- Magyarázd meg - szólott Hortenzia s odanyujtotta neki az okszidált ezüst
               hamutálcát.</p>
            <p>- Sohasem beszéltél még magadról. Amikor mi igazán érintkezünk, csak a testiségen
               keresztül tesszük... Ami mindenesetre nagyon jó... De én belülről is akarlak ismerni.
               Többet megtudni rólad, közelebb férkőzni hozzád.</p>
            <p>- Óh, - nevetett föl Hortenzia most már egészen megnyugodva - hát nem adtam én oda
               neked a lelkemet is?</p>
            <p>Gábor megsimogatta a haját. Mozdulata azonban kissé szinpadias volt. - És én hálás is
               vagyok neked. Környezetet teremtettél nekem, amelyben kitünően érzem magam. De ez még
               mind nem elég.</p>
            <p>- Mit szeretnél még többet?</p>
            <p>- Itt vagy mellettem, de mind mostanig, vagy legalább is mindaddig, amig meg nem
               ismerkedtünk, azt sem tudtam, hogy a világon vagy. Pedig te eddig is voltál valahol.
               Miért nem beszélsz soha magadról? A férfiakról, akik körülvettek, a multadról?
               Sokszor ugy képzelem, hogy nagy titok vesz körül, amelyből ki akarsz rekeszteni,
               holott azt állitod, hogy mindenedet nekem adtad.</p>
            <p>Hortenzia hizelgően hallgatta e szavakat.</p>
            <p>- Kiváncsi vagy, pedig semmi okod sincs a kiváncsiságra. Az én életem rendkivül
               egyszerü és csak azóta kezdődik, amióta veled vagyok. Hidd el, semmisem történt
               velem, amit érdemes volt megtartani, amit érdemes volna elmondani, amit...</p>
            <p>Röviden közömbös mozdulatot tett a kezével. Mintha valamit el akart volna seperni
               maga elől.</p>
            <p>- Azt ne mondd - habozott, hogy illesszen-e szavaihoz egy becézgető megszólitást, de
               lemondott róla. - Nem is kivánom, hogy azokat a legintimebb dolgokat meséld el,
               amelyeket talán még magának sem vall meg az ember. Legkevésbbé, hogy hogyan éltek,
               hogyan éltetek ti egymással? Folytonosan az motoszkál agyamban, hogy vajjon volt-e
               már rajtam kivül valaki, akit ugy szerettél, mint engem, vagy tényleg én vagyok az
               első?</p>
            <p>Vajjon miért kérdezte? Talán azért, hogy méginkább tisztába jöjjön ennek a
               vonzódásnak hőfokával és hogy megerősitse magában a gyanut, hogy ezt a nőt
               büntetlenül nem fogja tudni lerázni magáról? Mert már erre is gondolt. Vagy talán
               azért, hogy... Restellte maga előtt is ezt a cikázó gondolatfoszlányt abban a
               pillanatban tudatositani, amikor Hortenzia ábrándosan ölében tartja a fejét.</p>
            <p>- Mit szeretsz rajtam, - kérdezte Gábor - amit ne tudna nyujtani neked bárki más?</p>
            <p>Hortenzia csak mosolygott és anélkül, hogy válaszolt volna, mélyebben hajtotta fejét
               a fiu ölébe. Gábor most harántsimitotta Hortenzia haját a tarkó körül. Gyanus fehér
               szálakat vélt észrevenni. Visszakapta kezét.</p>
            <p>- Gyerek vagy. - Ha azt mondom neked, hogy te vagy az első nagy szerelmem, ugy sem
               fogod elhinni. Amikor férjhezmentem, szerettem Arnoldot. De hogy lásd, semmit sem
               akarok elrejteni előtted, volt egy férfi, akivel viszonyom volt. A Klausner.</p>
            <p>Gábor kiváncsian ütötte fel fejét. Ennek a viszonynak nem a részletei érdekelték,
               hanem hogy hogyan ért véget.</p>
            <p>Hortenzia anélkül, hogy Gábor ujra nógatta volna, elmesélte, hogy Klausner liceumi
               tanár volt, számtant tanitott és ittlakott a házban, a földszinten. Akkor ő már hat
               éve volt férjnél. Klausner egyidős volt vele. Ez a viszony másfél évig tartott.
               Klausneren egy napon az elmezavar nyomai mutatkoztak. Beszállitották a tébolydába.
               Ennek idestova már tizenhárom éve.</p>
            <p>- Esetleg még néhány évvel régebben - gondolta Gábor, de nem szólott közbe. - Tehát a
               Klausner!</p>
            <p>- Még most is él - merengett Hortenzia olyan hangon, amelyből már hiányoztak a
               részvét igazi elemei. - Félévenként meglátogatom a kórházban. Nem ismer meg. Számtani
               és fizikai könyvei ottvannak Arnold szekrényében. Talán láttad is már?</p>
            <p>Gábor bólintott.</p>
            <p>- És Klausner mitől betegedett meg?</p>
            <p>- Hát honnan tudjam drágám, - mosolygott Hortenzia és még messzebbre került el
               emlékeinek e fájdalmas pontjától. - Talán valami öröklött baj. Tulfeszitett munka. A
               szerelemtől semmiesetre sem.</p>
            <p>- Nem lehet tudni, - makacskodott Gábor, mert ugy tetszett neki, hogy a tulzásba vitt
               együttlétek is tönkretehetik az idegzetet.</p>
            <p>- Ó te kis csacsi... A szerelem még nem ártott meg senkinek. Amig nem esünk bele a
               szerelembe, a céltalanság sikátoraiban kóválygunk, a sötétben s egyszerre az
               értelem, a magunkra való ráeszmélés világossága gyul ki körülöttünk.</p>
            <p>Hangja elérzékenyült. Valósággal zengte a szavakat. Gábor szemöldöke, amely oly simán
               helyezkedett el a szeme felett, mintha odarajzolták volna, a kiváncsi figyelemtől
               összehuzódott.</p>
            <p>- De mindaz, ami történt, elhalványul a valóság mellett, hogy itt vagy velem -
               szólott csendesen Hortenzia és fejével még jobban Gáborhoz dörzsölődött.</p>
            <p>- Beszélj még magadról - unszolta Gábor.</p>
            <p>- Mi mindent akarsz ma este megtudni?... Látod, én nem vagyok ily kiváncsi
               természetü. Én nem vagyok olyan ostoba sem, hogy azt higyjem, más nőt nem szerettél
               ugy, mint engem. Nálad az egészen más... - és szeme hirtelen megtelt vágyakozó
               ragyogással.</p>
            <p>- És amikor nem szerettél... Ugy értem... a közbeeső szakaszokban... boldogtalan
               voltál? - terelte Gábor a beszélgetést ismételten a mult felé.</p>
            <p>- Sokkal rosszabb. Közönyben éltem. Mert igy is lehet. Nézd drágám, ha az ember nem
               boldog, akkor érdemesebb boldogtalannak lenni. A boldogtalanság hiánya nagyobb
               mulasztás, mint a boldogságé. De ha már egyszer megismertük a boldogságot és nincs
               folytatása, akkor meg kell halni.</p>
            <p>Megint az a bölcselkedő szentimentálizmus, amely minduntalan csak kettőjük dolgához
               hull vissza! Gábornak erre csupán leereszkedő mosolya volt a válasza.</p>
            <p>- A gróffal nem voltál boldog?</p>
            <p>- Sohasem volt gyermekünk - felelt Hortenzia megadó szolgálatkészséggel. - Ha lett
               volna, akkor nem lett volna Klausner és elmaradtál volna te is. Az esztendők
               repülnek. Amim még van, néhány év csalóka fénysávja, ezt akarom megragadni -
               sóhajtott mélyet és mintha gyötrelmeinek elégtételét találta volna meg, házaséletük
               sivárságáról, a hétköznapok egyformaságáról, a gróf egyre elgyerekesedő modoráról
               kezdett beszélni fakó, modulációnélküli hangon, nem felejtve el hozzátenni, hogy a
               gróf nagyon jó ember és a maga módján szereti őt.</p>
            <p>Gábor behunyta szemét. Teleszivta magát a képekkel, amelyeket Hortenzia szavai
               idéztek fel benne. Az imént egy bizonyos Klausnert rajzolt meg képzelete,
               Hortenziával együttesen, érintkezéseiknek ugyanazon pózában, amelyet már megszoktak
               és amely már el is gépiesedett. És most a grófot látta maga előtt, messze a hó
               kékes távolában, erdőszélen, csizmában. Pofaszakálla csillogott a ráfagyott
               jégcsillámoktól, kezében „a gyilkos acél.” Ő viszont itt van. Összefüggést akart
               teremteni a hozzá kivánkozó asszonyi test kihivó bájai és annak a fiatal hölgynek
               rejtett lénye között, aki egy időben csinos volt és szeretett. Kinyujtotta ujjait,
               hogy Hortenzia felé közeledjék, ezuttal nem a férfi mohóságával, hanem a megértés
               emberi hangján, tele részvéttel és hálával. De csak ült... szétvetett térdekkel,
               karjaival combjára könyökölve.</p>
            <p>Azután ásitott.</p>
            <p>- Hát én lefekszem - szólott Hortenzia és felállt sóhajtva, mintha ez a fáradtság a
               mult felidézett terheinek szólott volna. Már haladt is a másik szobába. Gábor
               hallotta, amint vetkezett, lehuzta cipőjét és a hulló ruhadarabok zizegtek. Ő maga
               is a megszokott mozdulattal a nyakához kapott, hogy a zubbony alól kirántsa a
               kaucsukgallért, de mosolyognia kellett. Amikor elgondolkozva levetette nyakkendőjét,
               a kabátját és a mellényét, igazat adott magának. Éppen ugy, mint amennyire e
               ruhája, időszerütlenül efféle lelki dolgokkal foglalkoznia. Elkomorodott. Most már
               tudatossá vált benne, hogy akkor, amikor Hortenziát hosszabb beszélgetésbe
               kényszeritette, nemannyira a megismerés sürgető kivánságának tett eleget, hanem
               annak, hogy időt nyerjen, hogy ne kelljen még mellé feküdnie, hogy ne kelljen... - s
               elharapta a gondolatot.</p>
            <p>- Hovatovább ugy látom el ezt az ügyet, mint valami hivatalt - állapitotta meg
               magában kesernyés arccal és Hortenzia párnába temetkező, bus szavára gyorsan még egy
               pohár konyakot lehörpintve lecsavarta a villanyt és bebotorkált a szobába.</p>
            
         </div>
         <div type="chapter">
            <head>9.</head>
            <p>Másnap a gróf lelkes hangulatban érkezett haza.</p>
            <p>Gábor csak délután találkozott vele. A gróf nyulakat hozott magával, amelyeket
               azonban gondosan pácolni kell, mielőtt az asztalra kerülnek. A gróf igen jókedvü
               volt. Rengeteget beszélt, lehellete árasztotta az alkoholt, nem akart lefeküdni,
               közben alig állott a lábán az álmosságtól és kimerültségtől. Amig a szabad levegőn
               volt, nem érezte a fáradságot, de most egyszerre óriási duzzadt szemhéja a szemére
               ereszkedett és feje is a mellére hullott. Mig máskor az orra eleven kis
               véredényekkel telt meg, most az orrbőr szine haragosan lila volt és a keze is
               állandóan reszketett. Ahogyan ott állott Gábor előtt, néhány napi távollét után,
               Gábornak önkéntelenül föl kellett mérnie a távolságot komótcipője bojtjától üreges
               homlokáig és arra kellett gondolnia, hogy ha ez a két pont csak akkor találkozik
               majd, ha váratlanul az egész test összetörik. Attól tartott, hogy e testnek nincs is
               egyéb rendeltetése, minthogy előtte összeessék.</p>
            <p>Hortenzia ismerte ura természetét. Le kell fektetni sürgősen és hagyni kell, hogy
               másnap délig kialudja magát. Gábor sejtette, hogy Hortenzia ujabb célzást tesz a ma
               éjszakai együttlétre. De Hortenzia ma csak „egy kicsit” akart együtt lenni vele, hogy
               lássa, becézgesse, mert ma nincs diszponálva és nem is lesz néhány napig.</p>
            <p>- Ellenben ragyogó hir - közölte diadalmasan azután, hogy a nagy vadászt pihenni
               küldte babérjaira. - Arnold örömet akart szerezni nekem kárpótlásként, hogy ennyi
               ideig távol volt és elmondotta, hogy most már jó darabig biztos az ittmaradásod.
               Képzeld, egyik vadászpajtása révén a legnagyszerübb összeköttetéseket szerezte meg.
               Most már ugy áll a dolog ebben a pillanatban, hogy már csak az a veszedelem
               fenyeget, hogy napiparanccsal egy másik ezredhez helyeznek. Az ezred természetesen
               itt lesz Prágában. Talán a hatvannyolcasokhoz kerülsz. A kaszárnyájuk egy kicsit kint
               fekszik, de ez legyen a legnagyobb baj. Legfeljebb le kell fejtenem a parolidat és
               másszinüt varrni a helyébe.</p>
            <p>Gábor majd kiugrott a bőréből. Semmi sem villanyozta fel ugy, mint az a lehetőség,
               hogy tovább eredményesen bujkálhat. És ezt a grófnak köszönheti!... Hát nem nagy adag
               komiszság kell hozzá, hogy ezt az áldott jó embert a saját ágyában csalja meg? De
               akárhogy is fordul, a karácsonyt nem tölti a lövészárokban. Akkorára talán már
               megkötik a fegyverszünetet is. De ha történetesen nem igy lesz, akkor sem adja egy
               vak lóért, hogy éppen most lógathatja idehaza a lábát, amikor az ezred a legnagyobb
               tüzben van.</p>
            <p>- Igazán remek hir! Meg kell, hogy ünnepeljük. Sajnálom, hogy éppen ma nem tudjuk -
               szólott képmutató arccal, de belül ujjongott, hogy ráadásképpen még külön
               házikimenőhöz is jutott. Már mindegy. Felnézek Krejcihez, nagyon rég nem láttam.
               Szolid kettesben valahogyan agyonütjük az estét - fejezte be a sajnálkozás
               hangján.</p>
            <p>Hortenzia karjaival magához szoritotta. Olvasni próbált a fiu arcából, majd hirtelen
               eltolta magától:</p>
            <p>- Menj!</p>
            <p>Gábor nem emlékezett az ucca nevére, de könnyen eltalált abba a sarokházba, ahol
               Krejci lakott. Párszor már hazakisérte barátját és megjegyezte, hogy az
               Altneusinagogénál kell jobbra befordulni, a házban egy nyerges embernek van üzlete,
               egyemeletes és az első emelet kiszögelésénél üregben egy kopott Madonna szobor,
               vasráccsal elkeritve, rajta porlepett piros üvegmécses, amelyet azonban nem gyujtott
               meg senki. Felmenni az emeletre nem volt kedve, az udvarról kiáltott fel Krejcinek.
               Szerencséje volt. Odahaza találta.</p>
            <p>- Van kedve velem tölteni az estét?</p>
            <p>- Nagyon szivesen. Vacsorázzunk együtt. Nekem ma rengeteg dolgom volt a bankban,
               szivesen szellőztetem a fejemet. Hova menjünk?</p>
            <p>- Teljesen magára bizom magamat.</p>
            <p>- Tomasekhez megyünk. De most még nagyon jókor van. Nem volna kedve meglátogatni
               Brabecket?</p>
            <p>- Ma nem. Szivesebben csatangolok az uccán.</p>
            <p>- Rendben van. Rég nem láttam. Már azt hittem, hogy elcipelték a harctérre. De
               örömmel látom, hogy nem hagyta magát. Remek szinben van.</p>
            <p>Kiértek a hatalmas térre, amelynek főékességét a régi városház adta meg. A kétágu
               Teyn-templom, a hires óramü, a Husz-szobor. Délután félhét és igen nagy forgalom.</p>
            <p>Mint minden esetben, valahányszor találkoztak, pár perc mulva már az „irodalom”-ról
               volt szó közöttük. Elmondották, hogy mit olvastak mostanában, kicserélték nézeteiket.
               Látták a Neue Rundschau-t, vitatkoztak, hogy ki a nagyobb iró, Hoffmannstahl, vagy
               Rilke, érdemes-e megnézni Wedekird Erdgeist-ját, vagy nem és az iró mondanivalója
               szempontjából mi a lényegesebb: a forma-e, vagy a tartalom? A vita anyaga máskor
               változott. Van-e létjogosultsága a szabad verselésnek, nem elhajlás-e az abszolut
               költészettől, melynek mégis csak az a lényege, hogy kötött és rimeket keres? A
               rimeknek pedig ugy kell egymásra rácsapni, mintha az örökkévalóság kényszeritette
               volna ki őket, sorsszerüen és megváltozhatatlanul. Nem lehet tehát sem hozzáadni, sem
               pedig elvenni belőlük. Krejci félénken azt állitotta, hogy hiszen a szabad
               verselésnek is megvannak a maga belső törvényei, amelyek a legszigorubban irják elő a
               verssorok hosszuságát, vagy rövidségét. - De hát akkor a prózának is megvannak a
               megkötöttségei, hol a lényegbevágó különbség a vers és a próza között? - Persze,
               hogy megvannak - erősitette Krejci és birsalma bőre megfeszült, sőt kissé ki is
               szinesedett. - De mi a szabad verselésről beszéltünk - és ujra idézett a Bömische
               Bruder és Brezina kozmikus verseiből, olyan látványos szemléltetőséggel, hogy
               Gábornak ugy tetszett, a szövegét is érti. Különben sem fontos, hogy az ember
               pontosan ugy értsen meg egy verset, mint egy ujságcikket, vagy katonai szabályzatot.
               Inkább bele kell tudni olvasni egy versbe. Kitalálni az értelmét. Olyan ez, mint a
               programmzene.</p>
            <p>Akadt tehát megbeszélni és megvitatni való anyag elég. És hogy ezek a problémák a
               legsürgősebben döntendők el, mert ha ma nem jutnak eredményhez, holnap esetleg késő
               lesz és igy helyrehozhatatlan mulasztást követnek el, egyszóval a döntés azonnalisága
               tekintetében is tökéletesen egyetértettek.</p>
            <p>Gábor igazi lénye a legizgatottabban vett részt a vitában mindvégig, készen arra,
               hogy a legszenvedélyesebben ellentmondjon. Ujjai azonban gépiesen kapkodtak a
               sapkaellenzőjéhez, aminthogy a szeme is be volt idegezve minden rangjelzés
               megpillantására és a megfelelő tudomásvételre. Mintha a valóságos és teljhatalmu én
               lépett volna ki önmagából és egy szolgát hagyott ott helyettesnek, akire nyugodtan
               rá lehet bizni, hogy tájékozódjék abban az érdektelen össze-visszaságban, amelyet a
               legkülönbözőbb fegyvernemek egyenruhái, stráfjai, csillagképei alkotnak meg. De már
               mindaketten künn voltak a viz partján, az örök és mindig ujszerüen ható folyam
               mentén, mert ez is, mint egy torony, vagy egy csillag, a természetes tájékozódást
               jelentette a sokfelé és összevisszán kereszteződő utakon bandukolóknak.</p>
            <p>- Különben... El is felejtettem mondani - szólalt meg Krejci, összébbhuzva
               télikabátját, mert a Moldova közepe felől heves szél fujt. - Most már engem is sor
               alá állitanak. Két sorozást már megusztam. De most be fognak szippantani.</p>
            <p>- Ne féljen, legfeljebb segédszolgálatos lesz.</p>
            <p>- Gondolja? Tulajdonképpen nincs nekem különös bajom. Szükmellüség. Eddig ez nem volt
               rossz lelet.</p>
            <p>- Nem rossz lelet - hagyta rá Gábor megértéssel.</p>
            <p>- De csak a multban. Most már nem tudom, hogy jó-e még ma is? Viszont, ha
               segédszolgálatos leszek, akkor a bank mint nélkülözhetetlent fel fog menteni -
               ábrándozott Krejci és mint egy rózsafüzér szemeit, morzsolgatta e gondolatot.</p>
            <p>Kár volt elkezdeni ezt a sorozási históriát, mert most már nem tudnak egykönnyen
               visszatalálni az esztétika boldog-nyugtalanitó kérdéseihez. Gáborban még megvan a
               hajlandóság a visszatéréshez, de Krejcin már győzött a másik világnak fertőzete.
               Változatlanul a katonaság ügye szurkálta oldalát.</p>
            <p>- Hogy tudta megcsinálni, hogy nem vitték el? Mikor került a katonasághoz?</p>
            <p>- 1914 augusztusában. A részleges mozgósitáskor. Tudnia kell, hogy engem még a háboru
               előtti évben soroztak be, de egyetemi tanulmányaim miatt halasztgathattam a
               bevonulást. Kitört a háboru és azonnal be kellett vonulnom.</p>
            <p>- És most 1915 decemberében vagyunk... És maga még mindig itt van... Hogy tudta
               megcsinálni?</p>
            <p>- Emlitettem már talán, hogy tüdőcsucshurutom volt és igy nyertem több, mint egy fél
               évet. Most már azt állitják, hogy kutyabajom sincsen. Annyit azonban még mindig
               elértem, hogy az irodában tartanak.</p>
            <p>- De most már egészséges?</p>
            <p>- Az. Drukolok is miatta eleget.</p>
            <p>- Hát akkor?</p>
            <p>- Huzom, amig lehet. Pofoztatni fogom magam egyik századtól a másikig és egyik
               ezredtől a másikig.</p>
            <p>Krejci a földre nézett és összeráncolta homlokát.</p>
            <p>- Kijárta a tiszti iskolát?</p>
            <p>Gábor vállat vont:</p>
            <p>- Ki. De attól még lehet huzni.</p>
            <p>- Tehát kijárta a tiszti iskolát...</p>
            <p>Gábor elnevette magát.</p>
            <p>- Halvány fogalma sincs, mennyi energiát kell kifejteni az embernek, hogy
               ittmaradhasson a hinterlandban. Ennyi ügybuzgósággal a harctéren az arany vitézségi
               érmet is megszerezhettem volna.</p>
            <p>Krejci egy gázlámpa világosságában tiszteletteljesen nézett fel Gáborra.</p>
            <p>- Tudja min gondolkodom? Tulajdonképpen nagy ostobaság, hogy olyan makacsul akarunk
               ellenállani a sorsunknak. Egy kicsit érthetetlen is. Már mint a maga esetében.</p>
            <p>- Miért éppen az én esetemben?</p>
            <p>- Mert maguknak magyaroknak esetleg lehetnek hadicéljaik. De az én nemzetem
               hadicéljai egészen más természetüek.</p>
            <p>Elhallgatott, mintha megbánta volna, hogy ezt mondotta. De ránézett Gábor nyugodt,
               barátságos arcára és kapcsolatait hozzá sokkal bizalmasabbnak tartotta, semhogy meg
               ne jegyezhesse:</p>
            <p>- Mi ebben a háboruban csak veszithetünk és nem nyerhetünk. Ezt a háborut Bécsben
               főzték ki és Prágát meg sem hallgatták.</p>
            <p>- A magyaroknak sem kellett ez a háboru. Budapestet sem hallgatták meg. Tisza István
               tiltakozott ellene.</p>
            <p>- Igaz, tökéletesen igaz - vágott közbe Krejci igen élénken. - A különbség csak
               annyi, hogy mi csehek látjuk ezt, de a maguk szemét ellenző takarja. Ebben a vak
               illuzióban természetesen...</p>
            <p>Azután körülményesen magyarázgatta, hogy a csehek és a magyarok századokig két önálló
               nemzetiségü királyi népek voltak. A Habsburgok egyszerre nyomoritották meg
               mindakettőt. A magyarok azonban ugy, ahogy kiverekedtek egy jobb helyzetet, a
               cseheket egyre elnyomták. És most is... Meggyilkolták Ferenc Ferdinandot, aki a
               trializmusnak volt hive és a csehek javára is tenni akart valamit.</p>
            <p>- Ne higyjen annak a közkeletü felfogásnak, - fejezte be oktató hangon - hogy a
               csehek mind gyávák és reszketnek irhájukért. Egyszerüen semmi kedvük harcolni olyan
               ügyért, amely nem az övék. Én nyápic, szükmellü ember vagyok, rövidlátó is, amellett
               pacifista, de ha tudnám, hogy nekünk hasznunk van a háboruból, akkor én önként
               jelentkeztem volna.</p>
            <p>Gábor figyelmesen nézte Krejcit. Csak nem gondolja, hogy ő viszont... Csak semmi
               fölháborodás! Valóban gyáva, nem akarja otthagyni a fogát! Jó, ő is kibujhatna a
               lelkifurdalások elől éppen a Krejci érvelésével: - ez a háboru nem kell a magyaroknak
               sem. Ha több, nagyobb szabadságot jelentene a magyaroknak, akkor ő is ilyen nagy
               szavakkal dobálódznék. De még akkor sem... Valahol másutt kell a bátorságnak -
               bátorság, gyávaság milyen tartalom nélküli szólamok, - keresni a forrását. Másként
               festene a dolog, ha azt mondaná, hogy azért kell elmennie, mert utrakél mindenki: a
               barátai, hajdani iskolatársai, atyafiai, mindenki, mindenki... Még lehet, hogy holmi
               tévedésből, az ellenmondás s a tiltakozás hiányából mennek ki, de mennek, nem
               lebzselnek idehaza. És amikor kirobog velük a felvirágozott vonat a pályaudvarról s
               a mindenrendü asszonynépség a szemét törölgeti, akkor ő sem fordulhat vissza a
               városba, hogy ujjal mutassanak rá - nézzétek csak ezt a jóltáplált alakot!
               Pöffeszkedik és telezabálja magát, amig a többiek... Odahaza kialakul egy kör,
               amelyen ő kivül esik. Az együtt szenvedők, az együtt lelkesedők és az együtt
               elpusztulók szerzete. Neki pedig el kell bujnia, eltünni mint a kámfor. Ki fog
               bedőlni neki, ha majd azt kezdi hajtogatni, hogy azért vonakodik kimenni a harctérre,
               mert a harc ellentmond pacifista gondolkodásának? Miért nem áll ki akkor a sarokra és
               prédikál a vérontás ellen? Vagy mint a nazarénusok, miért nem tagadja meg a fegyvert
               és csukatja be magát? Hát persze ezt nem teszi...</p>
            <p>Gábor agyán mindez végigvillant, nem is először, mult év augusztus óta. Mint máskor
               ugy most is befejezésképpen variálni kezdte magában:</p>
            <p>Hiszen nincs is arról szó, hogy ha a háboru tovább tart, ne menjen ki ő is. Mindentől
               eltekintve, ki meri kétségbe vonni, hogy ő nem katona? Ő talán nem hagyta ott polgári
               foglalkozását, mint mások? Ő talán nem töri magát reggeltől estig olyan beosztásban,
               amely méltatlan hozzá, alatta áll képességeinek? Őt sem kárpótolja senkisem az
               elveszitett szabadságért. Nem kapott felszerelési költséget, nem huz tiszti
               fizetést, káplári csekély zsoldjából még cipőfénymázra is alig telik. Már minden
               továbbszolgáló őrmesternek a kapcája, rongya, kiforgatták rendes életéből, hát az
               semmi? A tüdőcsucshurutot is kiképzés közben szerezte, hát ez semmi? Vajjon bün az,
               hogy egyelőre csak könnyebb beosztást keres? Egyelőre még nagyon sokan vannak rajta
               kivül, akik sohasem szagoltak puskaport, sőt tisztek, aktivak is!...</p>
            <p>- Igaza van kedves barátom - mondotta végül Gábor hangosan és megnyugodva magában,
               hogy lelkiismereti nyugtalankodásának sikerült végére érni. - Szószerint méltányolom
               mindazt, amit mond. De hát a fene egye meg, képtelenek vagyunk vidámabb dolgokról
               csevegni? Lesz, ahogy lesz! Bizzuk csak a nagyvezérkarra. Egyelőre fel Tomasekhez!
               Szörnyen korog már a gyomrom.</p>
            <p>Egész jó hangulatban léptek be az ismert sörözőbe. A füstös taverna tele volt.</p>
            <p>Krejci otthonosan telepedett meg egy üresen hagyott asztalnál. Két tenyerét
               kényelmesen ráhelyezte a vörösvirágos abroszra. Szakértelemmel körülnézett és
               zsebkésével kopogtatott a porcellán hamucsészén. Valaki harmonikát nyafogtatott a
               kályha mellett s Gábor igyekezett kivenni a dallamot. A mellette lévő asztalnál
               munkáslányok vihogtak néhány nyiszlett fiatalemberrel és szemérmetlenül
               átmosolyogtak hozzájuk. Testes pincérleány jött-ment az asztalok között olyan
               könnyed, tettrekész mozgással, amely fiatalabbnak mutatta, mint amennyi valójában
               volt. Amikor fölfigyelve a kopogtatásra, a pillantása Krejci felé esett, azonnal
               otthagyott mindenkit és odapenderült. Bizalmasan köszöntötték egymást. Krejci
               megszorongatta kezét, - de most tulnagy volt a forgalom az enyelgéshez. A leány
               fölvette a rendelést, már szaladt a másik asztalhoz, de a szeme még visszafordult,
               jelezve, hogy még az este folytatják egymással a társalkodást.</p>
            <p>Gábor finoman érezte magát. Hangulatos kiskorcsma volt ez, a nép egyszerü gyermekei
               szokták fölkeresni a tisztektől mentes helyet. Már egyszer megfordult itt, mindjárt a
               kezdetben Sulkovszkyval. Krejcivel még nem volt alkalma vacsorázni. Irodalmi
               barátját most uj oldalról fedezte fel. Lám, ennek is egyéb kell, mint Brezina, vagy
               Frana Sramek, - van hébe-korba dolga nőkkel is, szerény igényei vannak, de édes
               istenem, a nagyvilági érvényesülés ebben a városban egyelőre az idegen fiuk számára
               termi babérait.</p>
            <p>Krejci előtt megállott egy vén virágárus, kopott, fénytelen krizantémokkal a
               kosarában. Krejci első mozdulata elutasitó volt, majd gondolt egyet, gondosan
               kiválasztott egy sárga virágot, megkérdezte, megalkudta árát, kifizette, megnézte a
               pénzt, hogy jól kapott-e vissza, azután a virágszálat elhelyezte evőeszközei
               mellett.</p>
            <p>- A pincérleánynak?</p>
            <p>- Igen, Ancsurkának. Kedves nő, nem találja?</p>
            <p>Gábor leereszkedően hagyta rá, hogy csinos. Amikor Ancsurka a szaftos virstlikkel és
               az elmaradhatatlan knédlivel a tányéron visszajött, Krejci emelkedett szellemben
               átnyujtotta a krizantémot és ujból megszorongatta a leányt csuklójánál. Azután
               bemutatta neki Gábort is. Gábor hatalmas tenyeret érzett a magáéban s ez a tenyér
               nagyobb volt, mint az övé. Ancsurka nem tudott németül. Gábor csehül próbálkozott.
               Esetlen kiejtésén mindhárman nevettek. Ancsurka egyszerre föllelkesült, nem törődve a
               vendégekkel, leült az asztalhoz és ivott a Krejci söréből.</p>
            <p>- Ő megteheti - kacsintott Krejci Gábor felé - mert a tulajdonos leánya.</p>
            <p>Azután elkezdtek povedálni. Gábor alig értett valamit gyors és éneklő szavaikból, a
               füle a más asztalok felől jövő vidám hangokat elemezte, de ha megfeszült, sem értett
               semmit a zajból. Ellenben gyönyörüséget okozott neki, hogy ezekkel az emberekkel
               valóságos érintkezésbe került. Ez a hiteles Prága volt, a felhámrétegek alá
               rejtőzködött és védett izomzat. Valahogyan magyar létére is közéjük valónak érezte
               magát. Kedélyes, gátlások nélküli, felszabadult és magukat igen jól érző
               bennszülöttek egyetlen összefolyó és mindenkit bevonni kész hangulata. Még csak az
               hiányzott, hogy az összes asztalokat összetolják, a harmonikást pedig, mint valami
               karácsonyi plumpuddingot a szoba közepére ültessék.</p>
            <p>Alaposan leitták magukat. Ancsurka közbe-közbe felállott, ujra visszaült, töredezett
               szélü vizespohárban az akkori Európa kétségtelenül legrosszabb feketekávéját
               szervirozta nekik, de kétszer-háromszor is ittak belőle, mert csak igy sikerült
               ellensulyozni a sör keltette tompa kábultságot.</p>
            <p>A kellemes mulatságot - Gábor a mámor jótékony felhőin át az öreg grófot idézte maga
               elé és nem csodálkozott volna, ha bármelyik pillanatban beállit, lévén neki is
               gyengéje az efféle mulatság - csak egyetlen incidens zavarta meg. Tiz óra után
               őrjárat bukkant föl a korcsmában. Az altiszt Gábortól, aki az egyetlen katona volt a
               társaságban, a kimaradási engedélyt kérte. Gábor fölényesen meglobogtatta céduláját.
               A cseh őrvezető nem fogadta el és kioktatta, hogy egy önkéntesnek tudnia kell, hogy a
               rendelkezések szerint legénységi állományban lévőnek állandó kimaradási engedélyt nem
               lehet adni és ha valaki ki is panamázott ilyesmit, az nem lehet érvényes. Gábor
               tudott e rendelkezésről, de az őrjáratok legtöbb esetben szemethunytak, különösen
               azokon a helyeken, ahol tisztek nem szoktak megfordulni. Ez a pasas is csak azért
               hepciáskodik, mert mint csehnek jólesik belerántani egy magyart a bajba. Vagy talán
               elirigyelte, hogy mig ő egész éjszaka vacog a hidegben, mások jókedvüen mulatnak?
               Krejci igyekezett munkába venni az őrmestert, de az durván félretolta és megérintette
               a Gábor vállát. A diszes hangulat felborult. Az egész társaság, Ancsurkával az élén
               ércfalként állott ellent, hogy Gábort elvigyék, végül is az őrparancsnok látva az
               egységes ellenállást, nagylelküen engedett és a tiszteletére hozott két pohár habzó
               sört gyors egymásutánban lenyelve távozott, utasitva Gábort, hogy tiz percen belül
               iszkoljon haza, mert visszajön és akkor nem lesz kegyelem.</p>
            <p>A fenyegetést azonban már senkisem vette komolyan. A közkedély ujra visszabillent és
               még hatékonyabb arányokat öltött. Amikor két óra tájban bekövetkezett a záróra, még
               akkor sem volt egyiküknek sem mehetnékje. Végül is cihelődni kellett. Ancsurka
               Gábornak is meg Krejcinek is sörszagu csókot nyomott az arcára, azután kacagva
               elfutott és nem is jött ki többet. A csaposlegény zordul csörgette a kulcsokat.</p>
            <p>Krejci támolygott az uccán és minduntalan a házak kiugró, fagytól csuszamlós széleibe
               kapaszkodott. Gábort azonban a friss levegő kijózanitotta.</p>
            <p>- Beleizgattam magamat ezzel a nővel - dadogott a cseh fiatalember és megállott
               tanácstalanul az éjszakában, mint valami magaslaton, ahová üggyel-bajjal sikerült
               felkapaszkodni. - Oly ritkán maradok ki - mentegetőzött és dörzsölni kezdte a
               homlokát egy marék hóval, amelyet keztyüs kezével az uttestről emelt fel. - Van egy
               jó hely, ahol leányok vannak. Nem volna-e kedve odajönni?</p>
            <p>Gábor határozottan érezte, hogy nem. Egyelőre azonban követte a részeget, aki egyik
               szük uccából a másikba lődörgött, amig végre a Kleinseite egyik sikátorában egy
               alacsony földszinti ház előtt megállapodott. Ezek az örömtanyák ugylátszik egyformák
               az egész világon. Még csak ki sem kell akasztani a vöröslámpát, - atmoszférájuk tiz
               méteres körzetben is elárulja a rendeltetésüket. Az ablakokat befelé nyiló
               deszka-spaléták fedik, a bejáró diszkrét enyheséggel megvilágitva, hogy kivülre is
               essék némi fény, ne kelljen sokáig a csengőt keresni, az ajtón kis kerek nyilás,
               amely szólhat postai küldemények számára is, de legtöbbször a portás kémlel ki rajta,
               belülről pedig zongorahangokkal elegyes, tört vihogás hallatszik ki és ez a jólismert
               és sajátos moraj még a részegnek is csalhatatlanul megmutatta, hogy jó helyen
               jár.</p>
            <p>Gábor sohasem kedvelte a szeretkezésnek ez olcsó, üzleties formáit. A perditákat
               sajnálta, még abban az esetben is, ha azt a látszatot keltették, hogy különleges
               örömet találnának foglalkozásukban. Röhögni való... hiszen neki nőért igazán nem
               érdemes idejönni. Ezek a kifestett, szemérmetlen perszónák, ezek a katonaringyók
               kiölnek a férfiből minden idealizmust és tisztességérzést. Most, hogy ott állott a
               bejáró előtt, visszarettent. El fog lopózkodni, Krejci nagy ügybuzgalmában észre sem
               veszi, hogy meglóg.</p>
            <p>Ugy is történt. Amikor a kapus a csengő nyomására kinyitotta az ajtót meztelen lábára
               huzott papuccsal, báránybőr kucsmája alól elővigyorgó himlőhelyes képével s megfogta
               karjánál Krejcit, aki valósággal bebukott a folyosóra, - hirtelen kereket oldott.</p>
            <p>Haza igyekezett. Nem volt ittas, csak felsőteste nehezedett cudar módon a
               lábaira.</p>
            <p>Közben pislogott erre is, meg arra is, nehogy megint ellenséges őrjárattal akadjon
               össze. Száraz, egyenletes hideg volt. Az ég alja vörös s uj hóhullással igéretes. A
               mellékutakon somfordált, jól a fal mellé lapult, hogy ha a csendes éjszakában
               megneszeli az őrjárat ütemes lábdobogását, könnyebben találjon egérutat. Már ott volt
               a hósapkás Szentek hidjánál, könnyedén szalutált Nepomukinak és figyelgette, hogy
               vajjon éjjel is ugy fest-e, mint nappal? A folyó felől most ismét megcsapta a hüvös
               szél - még csak pár lépés és otthon van. Ebben az időtájban szokott hazatámolyogni az
               öreg is... Mindenesetre nagyobb lármával érkezik, hiszen ő ugy vigyáz minden
               lépésére, ugy csuszik most is, mint a kigyó. És a kulcsot sem fogja keresni oly
               sokáig minden zsebében, mint ő, mert már az uccán kezében tartja.</p>
            <p>Lábujjhegyen ment fel a lépcsőn is, és amikor az emeletre ért, a karfán keresztül
               lenézett a lépcsőházba, mint valami mély lyukba. Egyszerre néven nem nevezhető
               nyugtalanság szállotta meg. Eszébejutott eltávolodott polgári élete, amelyből
               hiányoztak az ilyen óvatos éjszakai hadászati mozdulatok, nem volt benne őrjárat,
               menetzászlóalj, nem volt rákényszeritve, hogy veszélyes életet éljen. Amikor Ferenc
               Ferdinándot meggyilkolták, elvégezte a jogot, ült a kávéház törzsasztalánál, az ablak
               öt-nél, onnan ellenőrizte a korzót, a szeszgyáros élvhajhász leányait, a Blum
               nővéreket, vagy a patikusnét, akinek egy tiszt nem is volt elég, vagy üldögélt az
               egyetemi könyvtár hüvös olvasótermében, lépkedett az egyik katalógusszekrénytől a
               másikig, kényelmesen készülve a jövőre, amely előreláthatólag simán és zökkenés
               nélkül fog bekövetkezni, eh... szerelmes is volt, eltelve becsületes, rajongó
               érzésekkel.</p>
            <p>Az előszobában pillanatnyi kisértés fogta el, hogy ne merészkedjék-e be Bozsenához a
               konyhába. Az ajtó nyitva volt és a vizvezetékből mint egy megpattant éren keresztül,
               igen lassan szivárgott a viz. Bozsena pokróccal letakarva feküdt az összerakható
               táboriágyon, félig nyitott szájjal ráhajolva a szines párnahéjra. Még sohasem látta
               igy. Ismeri őt az alázat pózában, amikor felszolgál, nagytakaritás közben, amikor
               lehajolva megrakja a kályhát, amikor a magánosság sámliján gubbaszt, az előszobában,
               hogy halk kopogtatással leadja a vészjelet, de még sohasem lepte meg az álom
               zavartalan szabadságában, mintegy szerafikusan lebegve a világháboru és a
               tisztátalanság fölött.</p>
            <p>Alig hogy kissé széttárta az ajtót, már be is huzta, visszarettenve, hogy
               felébreszti. A sötétben belépett a szobájába. A tapétaajtó alatt vékony résen
               keresztül halvány fény szüremlett át. De ez csak fél percig tartott, Hortenzia
               lecsavarta a villanyt.</p>
            
         </div>
         <div type="chapter">
            <head>10.</head>
            <p>Egyik éjjel Bozsena virrasztás közben elszendergett az előszobában és nem vette
               észre, amikor a gróf hazajött.</p>
            <p>A szerelmesek is mélyen aludtak. Gábor különben is ugy aludt, hogy akár ágyut is el
               lehetett volna sütni a füle mellett. Csak Hortenzia volt rendszerint éber, de tudja
               Isten, most ő is belezuhant az álom mély szakadékába.</p>
            <p>Vagy talán a gróf jött haza sokkal észrevétlenebbül, mint máskor?</p>
            <p>Mindenesetre keményen dörömbölt Gábor ajtaján. Érezni lehetett, hogy hatalmas test
               feszül neki az ajtónak és ha közben szünetet tart, csak azért van, mert a köhögése
               nem engedi. Hortenzia kiugrott az ágyból, ujját keresztbe téve ajkán csendre intette
               Gábort, gyors mozdulattal fölkapta holmiját és a félretolt tapétaajtón visszasurrant
               szobájába.</p>
            <p>Bozsena remegő hangon csiripelgetett az óriásnak. A gróf azonban tovább kisérletezett
               az ajtónál, mire Hortenzia jelent meg a másik ajtóban:</p>
            <p>- Te vagy az Arnold? Elment a szépeszed, hogy a doktor ajtaján dörömbölsz?</p>
            <p>A gróf ránézett. Abbahagyta a kopogtatást és nehézkesen engedelmeskedett.</p>
            <p>- Isten veled világ - gondolta Gábor az első pillanatban. Lelki szemeivel már látta a
               revolvert a bosszuálló férj kezében. Mindez azonban csak pillanatig tartott. Rájött,
               hogy a veszélyes játéknak, amelyet folytatott, előbb-utóbb ez lesz a természetes
               következménye. Most már kissé nyugodtabb volt, pláne, hogy benn a szobában sem
               történik más, mint izgatott szóváltás. Ha eddig nem történt semmi végzetes,
               előreláthatólag ezután sem fog történni. Fülét odanyomta a tapétaajtóhoz.
               Hallgatózott. Nem értette meg, hogy mit beszéltek, csak annyit vett ki a hangokból,
               hogy eddig a gróf volt az élesebb, de most Hortenzia kerekedik felül. Pár perc mulva
               csönd lett, Gábor azonban nyugtalanul hánykolódott és fogadkozott magában, hogy
               örökre itt hagyja e házat.</p>
            <p>Reggel Bozsena, amikor tüzet rakott, mosolygó bizalmassággal jelezte, hogy nincs
               semmi baj, a felhők elvonultak. Olyan mozdulatot tett kezével, amelyből Gábor azt
               olvashatta ki, hogy a grófi pár megbékülve alszik egymás mellett, mint a tej.</p>
            <p>Gábor azonban többet akart tudni. Ha már ilyen jól ütött ki a dolog, érdekelték a
               részletek.</p>
            <p>- Hát, pán doktor - ismételgette a szavakat Bozsena, amig Gábor megértette - a grófnő
               megmondotta a grófnak, hogy igenis benn volt a szobában, de csak azért, mert a
               doktor urnak fájt a feje, priznicet kellett rakni (ezt a mosdótál felé tartott
               törülközővel mutatta). Reggel hat órakor (hat ujját magasra tartotta) azután
               visszafeküdtek, oldalra hajtotta a fejét és két kezét a halántékára téve,
               megismételte az előbbi mozdulatot.</p>
            <p>Gábor nem értette tisztán, hogyan lehetséges, hogy a grófnő megmondotta, hogy benn
               volt nála és mégsem az előszobaajtón jött ki, hanem a saját szobájából. Hiszen ezzel
               még gyanusabbá tette a dolgot! Felhivta a figyelmet is a két szoba közötti átjáróra.
               Ujra jelbeszéd következett közöttük. Mindkét oldalon tört német és cseh szavakkal
               kisérleteztek. Bozsena elragadó volt e pillanatban. Minekutána izgalomtól kipirulva
               hadonászott Gábor orra előtt, Gábor lefogta ujjait, magához vonta és hirtelen szájon
               csókolta. Bozsenában megfagyott a vér, azután fülehegyéig elboritotta a pirosság.
               Kiszaladt.</p>
            <p>Gábor egész nap nem mutatta magát. A gróf este sem mozdult ki és Hortenzia sem
               jelentkezett.</p>
            <p>A ház nyugalma, mintha mi sem történt volna, helyreállott. A gróf maga szólt be
               nyájasan Gáborhoz, hogy jöjjön csak át, van néhány békebeli egyiptomija a számára.
               Beültette a fotöjbe s miközben izgatottan keresgélve fiókjaiban a cigarettát,
               hátra-hátra fordult, mintha elnézést akart volna kérni a késedelemért.</p>
            <p>- No végre! Hikszosz is, meg Dimitrino... Lehet válogatni - engedte át a cigarettákat
               hatalmas tenyerén tartva Gábornak, aki rágyujtott és az illatos füstön keresztül
               kiváncsian fürkészte a grófot.</p>
            <p>- Rendkivül finom, gróf ur - hagyta helyben Gábor, még mindig némi csalafintaságot
               szimatolva. Hátha a cigaretták meg vannak mérgezve? A gróf azonban hamar
               megnyugtatta.</p>
            <p>Az éjjeli csetepatéról természetesen nem esett szó közöttük. Egészen távoli és
               jelentéktelen témákról folyt a beszélgetés, melynek folyamán Arnold gróf
               felajánlotta, hogy tölteni fog cigarettát Gábornak purzicsán és szüzdohány keverékből
               egy egész skatulyával. Gábor szabadkozott. - De nem, fiatal barátom, ehhez
               ragaszkodom. Nekem külön szórakozást okoz és ezt a keveréket maga ugyis képtelen
               volna eltalálni. Bizza csak rám... Gábor ujra tiltakozott. Pláne azok után, ami
               történt... A gróf azonban legyintett s hogy más irányba terelje a beszélgetést, azt a
               fiókot nyitotta ki, amelyben erotikus képeit tartogatta. Kiragadott egy ildomtalan
               fölvételt.</p>
            <p>- Nagy gyerek, hallatlan gyerek - gondolta Gábor. Ugy találta, hogy csodálatos
               gyöngédség van benne, mint valami elefántban, amelynek hátán akár egy egész család
               ugrándozhat.</p>
            <p>De most megnyilt az ajtó s belépett rajta Hortenzia. A gróf ijedt mozdulattal
               sülyesztette a fényképfelvételt a fiókba.</p>
            <p>Tenzi ugy viselkedett, mint akinek veleszületett méltóságérzéséhez és szeplőtlen
               tisztaságához makulányi kétség sem fér.</p>
            <p>Barátságosan biccentett fejével. Elővette megkezdett horgolását, az ablakhoz ült,
               hogy jobban lásson. Csak néha-néha szólott közbe, felnézett Gáborra és futó
               pillantásai elárulták a kint, hogy meg kell fékeznie szenvedélyét.</p>
            <p>Tehát hármasban ültek. Nagyon, nagyon békésen, mint akiket a legzavartalanabb
               barátság és a kölcsönös megbecsülés szálai tartanak össze. - Lehetetlen, hogy a gróf
               ilyen mamlasz legyen - gondolta Gábor. Egy szava sincs, egy mozdulata sincs? Vajjon
               miért hallgat? Bizonyára azért, mert szereti Hortenziát és nagy odaadásában képtelen
               megfosztani attól a kis örömtől, amelyet ő már emberemlékezet óta nem nyujthat neki.
               Szereti a nyugalmat is, a világháborunak ezt az egyetlen kis oázisát, ezt a finom,
               langyos fürdőt félti, amikor szemet huny minden rideg tény előtt. Bölcs,
               háromszorosan is az, tul van minden ostoba előitéleten, mintha rájött volna, hogy az
               ő megszokott életrendjét mindez nem változtatja meg, sőt Tenzi még gyöngédebb lesz
               hozzá... De az ő, már mint a Gábor szerepe viszont tisztázatlan marad. Mégis csak
               megalázó, hogy szivességeket fogadjon el egy olyan embertől, akinek bizalmával
               szüntelenül visszaél. Szerfölött akkor, ha jól meggondolja, hogy egyetlen vágya
               visszatérni a becsület mezejére. Mennyivel szebb volna a dolog, hogy ha semmi egyéb,
               csak őszinte baráti rokonérzés kapcsolná őket össze.</p>
            <p>- Nagyon természetesen az ön dolgát - jelentette ki Arnold gróf és fölállott
               távozásra készen - változatlanul a szivemen hordom és el fogom intézni.</p>
            <p>Különösebb hangsuly nélkül mondotta, de ez a kijelentés valahogyan belekapcsolta abba
               a rejtett gondolatsorba, amely az éjjeli kaland után mindhármukat változatlanul
               foglalkoztatta. Gábor lesütötte a szemét, Hortenzia pedig idegesen köhécselni
               kezdett.</p>
            <p>A gróf fütyörészve ment ki és noha ugy tetszett, hogy ezt az ügyet eltemette magában,
               a szája körül most feltünt kis gunyorosság mintha arra mutatott volna, hogy azért sok
               minden megváltozott, ezentul résen lesz és nem lehet az orránál fogva vezetni.</p>
            <p>- Mi lesz? - vetette föl Gábor a kérdést szaggatottan.</p>
            <p>- Hát mi legyen? - adta vissza Hortenzia a kérdést.</p>
            <p>- Engem nem lehet megtéveszteni. A férjed mindent tud, és ha most be is hunyta a
               szemét, nem tehetjük ki magunkat hasonló meglepetésnek.</p>
            <p>- Majd Bozsena jobban fog ügyelni...</p>
            <p>- És ha a gróf ezentul nem fog kimenni este? Itt lesz folytonosan velünk és ha el is
               megy csak azért teszi, hogy rajtaütésszerüen megjelenjen?!</p>
            <p>Hortenzia összeráncolta a homlokát.</p>
            <p>- Gondolod? - hallgatott el és kis szünet után gyanutól remegő hangon folytatta: - Te
               csak azért mondod, hogy...</p>
            <p>- Miért mondom?</p>
            <p>- Ha mi valóban szeretjük egymást, akkor ezentul is le fogunk győzni minden akadályt.
               Különben az a meggyőződésem, hogy Arnoldot máris sikerült megnyugtatni. Nem ismered
               őt. Csak pillanatnyi fellobbanás volt a részéről... Valaki taplót rakott a fülébe.
               Pletykálgattak, mert gonoszok... Arnold rendkivül jó ember... és megértő.</p>
            <p>Maga elé meredt s majdnem elveszni látszott gondolataiban. Most egyszerre
               elérzékenyülten fölkiáltott, könny homályositotta el a tekintetét és Gábort
               megragadta a kezénél:</p>
            <p>- Ne törődj semmivel, te csak szeress, légy hü és tarts ki mellettem. A többit majd
               én elintézem.</p>
            <p>Gábor hallgatott. Belső, visszatartott nyugtalanságát azzal igyekezett levezetni,
               hogy mohón leharapta egyik szivar fejét és gyufát keresett, hogy rágyujtson.</p>
            <p>Hortenzia nem engedte:</p>
            <p>- Ne gyujts rá kérlek... Valahányszor fontos dologról van szó, mindig rágyujtasz. Én
               ugyan - folytatta ritka engedékenységgel - szeretem a szivarodat és a füstöt is,
               amely belőled kiárad. Ha nem találnád tulgyerekesnek, összeszedném a szivarcsutkáidat
               és beletenném egy dobozba, hogy ha majd nem látlak többet, előszedhessem és azt
               mondhassam: - „ő szivta!” De most ne szivarozz többet.</p>
            <p>Megható volt, ahogyan alázatosan odaengedte fejét a fiu mellére és alulról fölfelé
               nézett rá.</p>
            <p>- Már csak azért se szivarozz, mert ha most megcsókolsz, Arnold megérzi rajtam a
               szivarszagot. Csókolj meg!</p>
            <p>Gábor, amikor megcsókolta, olyan hatást gyakorolt Hortenziára, mintha egy bilincset
               tépett volna le a szájáról.</p>
            <p>- Az egész életben - szólott Hortenzia - az egész életben csak néhány dolog ér
               valamit. Például, hogy te itt vagy velem.</p>
            <p>A gróf most visszatért ugyanazzal a füttyfoszlánnyal az ajkán, mintha azóta mind csak
               fütyörészett volna.</p>
            <p>Gábor távozni készült.</p>
            <p>- Nos hova? - kiváncsiskodott a gróf.</p>
            <p>- Vissza a kaszárnyába. Legalább hat óráig benn kell ülnöm.</p>
            <p>- No de azután...?</p>
            <p>- Séta, kávéház...</p>
            <p>- És a leányok - emelte fel a gróf tréfásan az ujját, mint aki a legtermészetesebbnek
               tartja, hogy mihelyt Gábor kiteszi a lábát, csak a lányokon jár az esze.</p>
            <p>Ezek szerint tehát minden maradt a régiben, csak azzal a különbséggel, - hogy amint
               Gábor helyesen élt a gyanuperrel, - a gróf nem távozott el hazulról, amikor azt
               sejthette, hogy az önkéntes hazajöhet. Söröző kiruccanásait a délelőtti órákra tette
               át, délután nekilátott egy háromkötetes munkához, amely a szövetségeseknek Napoleon
               ellen 1814-ben folytatott hadjáratának katonai leirását tartalmazta. Gábor
               megállapitotta a könyv első kötetében elhelyezett olvasójelről, hogy a gróf naponta
               legfeljebb tiz-tizenkét oldalt emészt meg és ha csak ezt a tempót tartja meg továbbra
               is, akkor a mü elolvasása tovább tart, mint amennyi idő alatt Blücher és társai a
               hadjáratot lefolytatták. Közben a gróf kétszáz cigarettát töltött meg neki és
               szakértelmüen elemezte a Hőfert. Vak vezet világtalant - gondolta Gábor és
               valahányszor eltávozott, incselkedve kérdezte, hogy mit csinálnak a lányok. Hortenzia
               pedig hallgatott és tekintete még akkor is az ajtón időzött, amikor Gábor már rég
               kiment a szobából.</p>
            <p>Gábor állandóan felélénkülten lépett ki az uccára, Hortenzia azonban észrevehetően
               szenvedett. Arcvonásai megnyultak, tekintete örökösen feldult, a fonnyadozás vészes
               jelei élesebben ütköztek ki rajta. Miután Gáborral még csak ki sem beszélhette magát,
               Bozsenával leveleket küldözgetett neki cimeres papiron, öt-hat izgatott mondattal
               teljesen teleirva a meritett papirt. Ezekben az izenetekben kitartásra és nyugalomra
               biztatta, abban a hiszemben, hogy Gábor is olyan türelmetlenül vár valamilyen
               megoldást, mint ő.</p>
            <p>A leveleket Bozsena hozta be vagy a reggelivel, vagy az uzsonnával. Gábor nem
               tartotta szükségesnek, hogy azonnal belekezdjen a levelek olvasásába, inkább szeliden
               a térdére ültette Bozsenát. Amikor megcsókolta, Bozsena ugy huzta el a száját,
               mintha egyszerre sirni és harapni akart volna. De nem szólott semmit, hagyta, hogy
               Gábor csináljon vele amit akar. Gábor azonban visszariadt, hogy Bozsenát a
               szeretőjévé tegye. Nem, ő nem veszi el érintetlenségét, vigye csak haza falujába
               Budajenovicba, vagy a tótocskák közé. Ő csak játszadozni akart vele, mint valami
               formás állatocskával és azt gondolta magában, hogy ha értene németül a kis
               istenbogara, akkor megmagyarázná neki, hogy csak azért huzódik hozzá, mert Bozsena is
               épp olyan cseléd, akárcsak ő. Egyazon urnőnek a szolgái, rabkoszton élnek,
               összetartoznak.</p>
            <p>Bozsena ezekből a homályos gondolatokból nem értett meg semmit. Mégközelebb tapadt
               Gáborhoz és valóban, mint valami állatkának, a beszéd némaságára kárhoztatva, csak a
               szemében gyült össze minden névtelen vágy és szenvedés.</p>
            <p>Mit bánta, hogy vétkezik asszonya ellen? Este, mikor Gábor hazajött, ő már lefeküdt.
               Halk nyögdicsélésekkel keltette fel a figyelmet, hogy ébren van és nem bánná, ha
               Gábor bemenne hozzá. Gábor be is lépett a konyhába, odaült az ágy szélére,
               megsimogatta a leány száraz haját és engedte, hogy Bozsena kezét is megcsókolja.
               Ugyanezt tette ő is, nem törődve, hogy a két tenyérből a frissen elmosott
               konyhaedények nehéz szaga szállott föl. Gábor mindezt a vezeklés egy nemének
               tartotta, olyan bünért, amelynek nem tudott nevet adni.</p>
            <p>Azután kezében tartotta Bozsena kicsi lábait, hogy felmelengesse, majd betakarta,
               hogy meg ne fázzon, pedig olyan fülledt meleg volt a konyhában, hogy meg lehetett
               volna fulladni benne.</p>
            <p>Igy tartott ez három-négy napig. Hortenzia azoknak a tiz perceknek egyikében, amikor
               a gróf el-elhagyta a lakást, odasugta neki, hogy ma délután Ludmilla barátnőjénél
               fognak együttesen találkozni és egy előre készitett cédulán odaadta a cimet is neki.
               Lett volna idejük, hogy a témáról beszélgethessenek, de Hortenzia diadalmas
               arckifejezéssel s olyan gyorsasággal, hogy nem is lehetett volna közbevágni, csak
               ennyit mondott:</p>
            <p>- Ezentul minden délután ott fogunk találkozni. Arnold ugy tudja, hogy a fogaimat
               hozatom rendbe. Ha történetesen betelefonál a fogorvoshoz, nem fog lehazudtolni,
               régi, kipróbált, ismerősöm. Ugye örülsz? Mondd, hogy örülsz, tegyél boldoggá engem.
               Nem is képzeled, hogy szenvedtem e pár nap alatt miattad.</p>
            <p>Most ismét megjelent arcán az a fájdalmas, félszeg, kiszolgáltatott mosoly, amelynek
               Gábor annyira nem tudott ellenállni.</p>
            
         </div>
         <div type="chapter">
            <head>11.</head>
            <p>Ludmilla a Vinohrad-negyed egyik bérházában lakott. Gábor maga elé idézte azt a
               bizonyos operaénekesnőt, akivel már két izben találkozott. Másodizben a nő Wagnerről
               beszélt neki, parádés nagy szerepéről az operáiban. Ezuttal nem akart szerződést
               vállalni - mondotta. Hortenzia később megjegyezte, hogy „ez az ezuttal” már nyolcadik
               éve tart, mert Ludmilla teljesen elveszitette hangját. Gábor kiváncsi volt megtudni,
               hogyan is történik egy hangnak elvesztése, hirtelen-e, vagy apránként, gyanakodva
               magában, hogy Ludmilla legfeljebb csak a karban énekelhetett. - Mert engem mindig
               érdekelnek azok a mozzanatok, amelyek egyszersmindenkorra eltorlaszolják a tehetség
               további kibontakozását - tette még hozzá, de Hortenzia kitérő választ adott.</p>
            <p>Ludmillának keserü, fonyadt szája volt, mint egy narancscikk, amely összeszárad a
               kályha mellett. Amikor azon az estén Ludmilla többizben is operaházi sikereiről
               beszélt, dühösen ruzsozta az ajkát, puderes pamaccsal pofozta bőrét és minden
               különösebb átmenet nélkül szidta a zsidókat. Hát most fel fognak menni hozzá,
               megbeszélni a megbeszélendőket.</p>
            <p>Amikor Gábor beállitott Ludmillához, Hortenzia még nem érkezett meg. A szerény uccai
               lakás, amely Ludmilla anyagi erejéhez viszonyitva inkább udvarra nyilólag lett volna
               indokoltabb, egyáltalában nem emlékeztetett a hires Wagner-énekesnő otthonára, aki
               csak azért nem szerződött le, mert mostanáig pihenni akart. Az előszobában
               jégszekrény ötlött a belépő szemébe, majd falba épitett otromba ruhásszekrény,
               homályos tükörlappal. A szekrény tetején szállodai cimkékkel össze-vissza ragasztott
               kopott bőröndök és egy sor beszáradt befőttesüveg. Az innen kinyiló szobában
               varrógép s régebbi évfolyamu divatlapok. Tulajdonképpen hall volt, amelyet azonban
               egy később épitett rabitzfal teljesen elválasztott a belső szobától. Ezenfelül egy
               stilustalan állófogas, garnitura a legkülönbözőbb helyekről összeszedett párnázott
               székekkel. A belső szoba azonban határozottan csinos volt. Két himzett teritővel
               letakart ágy egymás mellett, mindkét oldalon éjjeliszekrény, kezdetleges
               olajfestmények, amelyek klasszikus pózban fekvő meztelen hölgyeket ábrázoltak, az
               asztal közepén pedig rózsaszin alapu, batikolt ernyőslámpa árasztott családias fényt.
               Gábor törte a fejét, miért van itt két ágy és két éjjeliszekrény, holott Ludmilla nem
               volt férjezett hölgy és tudomása szerint sohasem volt férjnél, minden képességét csak
               a szinpadnak szentelte. Sokat azonban nem törődött vele, mert agyára rászállott a
               nehéz mosuszillat, mely az egész szobát betöltötte.</p>
            <p>- Lieber Herr Doktor - fogadta Gábort Ludmilla rendkivül nyájasan és
               Krimhilda-karjainak széles mozdulatával leülésre késztette az ágyakkal átellenben
               lévő alacsony pamlagon, s ugyanakkor egy ujabb batikolt ernyős villanylámpát gyujtott
               fel a falon. - Kedves volt, hogy eljött és meglátogatott otthonomban. Parancsol egy
               kis likört?</p>
            <p>Gábor elfogódottan nézett szét. Tekintete Ludmilla égő, vörös körmeire esett.</p>
            <p>- A mi kis Tenzink még mindig nincs itt - kezdte el a beszélgetést erőltetett
               természetességgel. Gábor gyors tekintetet vetett reá. Elhatározta, hogy kerülni fog
               minden olyan választ, amely Ludmillát bizalmaskodásra indithatná.</p>
            <p>- Nekem Tenzi a legjobb barátnőm, noha fiatalabb vagyok nála pár évvel.</p>
            <p>Szemtelen, - gondolta Gábor és egyenesen Ludmilla nyakára szegezte tekintetét,
               amelyet leghamarább kezdett ki az öregedés.</p>
            <p>- Ez a korkülönbség azonban sohasem zárta ki, - folytatta a hölgy, - hogy ne a
               legnagyobb bizalommal viseltessünk egymás iránt. Őt is beavattam minden dolgomba,
               mert hiszen mondanom sem kell, - nézett merengően cipője orrára, - nekem is
               megvoltak a magam kis titkai. Dehát kinek nem? - csapta keresztbe gyors mozdulattal a
               lábát, s kiegyenesedetten ült, kihivó fölényességgel nézte Gábort, mintha értésére
               akarta volna adni: - én is itt vagyok és adott esetben én is rendelkezésedre
               állok...</p>
            <p>Gábor azonban melankólikusan, mint akinek az is sok, amije van, ütögette a térdét és
               elfordult.</p>
            <p>- A grófnő mindig pontos, ez egyik kiváló erénye.</p>
            <p>- Ugy találja doktor? Akkor én nem vagyok a maga esete. Minden vagyok, csak nem
               pontos. Előfordult, hogy az operában jelenésem volt, az ügyelő két izben is
               csengetett és...</p>
            <p>- Olvasta-e már a délutáni lapokat? Rossz hireink vannak a wolhyniai frontról -
               rángatta ki kegyetlenül Gábor kedvenc témájából.</p>
            <p>- Két hete nem veszek már kezembe ujságot. Mit két hete? - egy teljes esztendeje már.
               Ne is mondja el őket. Egyszerüen nem birom a háborut. Arnold gróf kivánságára én is
               önkéntes ápolónőnek jelentkeztem, másnap már meg kellett szöknöm. Nem birom!</p>
            <p>- Pedig hát ez a valóság...</p>
            <p>- De van egy másik valóság is - csapott föl szenvedélyesen, majd dallamosan ezt a
               szót ejtette ki: - Riviera.</p>
            <p>- Vannak még szerencsés emberek, akik a háboru, a szörnyü hirek elől elutazhatnak
               Nizzába, vagy St.Sebastianoba. De hova menjünk mi? Járt már a Rivierán? Hol vannak
               azok az idők, amikor én Montecarlóban énekeltem? Tempi passati - sóhajtott
               szinpadiasan.</p>
            <p>De végre jött Hortenzia! Nem is jött, repült a várakozás szárnyain, a feszültség
               atmoszféráját árasztva maga körül. Arcáról föltolta a fátyolt, mint egy sisakellenzőt
               és a diadalmas megérkezés izzóvá tette tekintetét. Ludmillát megcsókolta és ez a
               csók érzékeltetni kivánta, hogy a meghitt barátnőnek szólott.</p>
            <p>- Szép vagy ma Tenzikém - lelkendezett Ludmilla és jelentősen Gáborra nézett.</p>
            <p>- De te is jól festesz drágám! És ez az édes fehér szalag... Cukor!</p>
            <p>- Gondolod?</p>
            <p>- Régóta itt van már Gábor? - szólott most Hortenzia az önkénteshez.</p>
            <p>Gábor lesegitette bundáját és a szék támlájára tette.</p>
            <p>- Tiz perccel ezelőtt érkeztem.</p>
            <p>- Az uccán megállitott egy régi ismerősöm. Beszélgetnem kellett vele. Végre
               nagynehezen leráztam magamról, - nézte elégtétellel Gábort tetőtől talpig,
               magántulajdona birtoklásának megnyugtató érzésével.</p>
            <p>- Nem is meséltem még el nektek tervemet. Le fogom festetni magamat. Arnold maga
               hozta szóba, hogy szeretne egy portrét rólam. És akkor, Gábor a maga katonatársa, az
               a szemüveges festőmüvész, akit megmutatott a balkonról, jutott az eszembe. Mit
               gondol, méltatlan volnék ecsetjére?</p>
            <p>- De hiszen ez nagyszerü gondolat - lelkesedett Ludmilla, de olyan hamissággal, hogy
               beillett fuldoklásnak is. - Amikor Drezdában énekeltem, Jauernigg, a hires akadémikus
               mind könyörgött, hogy üljek modellt neki. Épen egy óriási mithologiai képen
               dolgozott... Gábor és Hortenzia azonban mit sem törődtek vele és csak egymást nézték
               kitartóan.</p>
            <p>- Joachim barátom boldog lesz, holnap szólok neki.</p>
            <p>- Már el is gondoltam a beállitást. Mit szólsz Ludmilla, estélyi ruhában, mély
               kivágással? Abban a violaszinü, gyöngyökkel ékesitett ruhámban, tudod. Esetleg
               hermelinnel a vállamon.</p>
            <p>Ludmilla ellenségesen hallgatott. Hortenzia tovább folytatta:</p>
            <p>- Az eredetit Gábor, magának szántam. Ha majd leszerel, vigye haza Erdélybe.
               Lemásoltatjuk még egy példányban, azt adjuk oda az öregnek.</p>
            <p>Gábor csendesen mérlegelte magában a helyzetet. Mi lesz? Itt fognak ülni hármasban s
               ami ma készül, az csak egy kis zsur, ismerkedés a tereppel, de a konkrét együttlét
               csak legközelebbre fog kialakulni? Vagy Ludmilla mégis magára fogja hagyni őket? De
               hogyan csinálja, hogy megőrizze háziasszonyi méltóságérzetét? Sajnálta Ludmillát.
               Ránézett fonnyadt arcára, amelyet sehogysem volt képes összetartani. Hortenzia is
               megérezte, hogy Ludmilla kinlódik kettőjük zavartalan szerelme, a kép, a hermelin és
               saját helyzetének fonáksága, szegénysége, elárvultsága miatt. Most vigaszképen fel
               akarta deriteni barátnőjét.</p>
            <p>- Vannak egyéb terveim is. Legközelebb ujra estély lesz nálam. Ludmillácskám,
               tekintsd magadat máris meghivottnak. Arnold szivesen benne van az ilyesmiben.
               Tudjátok, mostanában remekül vagyok Arnolddal. Na. Maga pedig hozza el a festőt is
               vacsorára. Akkorára meg kell lennie a képnek is. Milyen jó volna, ha itt lenne a maga
               barátja, a Sulkovszky is. Ludmillácskám, azt a fiatalembert gondolatban neked
               szántam. Nos, hozzon el Gábor, mindenesetre néhány jóképü magyar fiut. A hölgyeket
               Ludmillácskám, veled fogom megbeszélni. Ki fogunk rugni a hámból alaposan. Mulatság,
               hm so so... - utánozta kedvtelten a gróf szavajárását és még köhögött is utána.</p>
            <p>- Hát hozok egy kis likört - mondotta Ludmilla, kiment, pár pillanat mulva vissza is
               jött meggyszesszel alpakka tálcán és aprósüteményekkel. Behozott egy testesebb
               necessairet is, amelyet észrevétlenül helyezett el egy sarokba.</p>
            <p>- Prosit - emelte fel a poharat Ludmilla és ügybuzgón háziasszonykodott. - Nagyon jó
               likör - csettintett Hortenzia elismerőleg és az aprósüteményt is megdicsérte.</p>
            <p>- Házi készitmény, én magam gyártottam, rátaláltam egy pompás esszenciára - kezdett
               el beszélni, de hangja már messzi távolból hangzott, mintha itt se lett volna, csak
               az uccáról kiáltott volna fel, inkább jelekkel, mint hajdani alt-hangja
               varázslatával.</p>
            <p>Mégegyszer ittak. Még néhány szó az esszenciáról és az aprósütemény készitési
               módjáról. Azután várakozással teli csend. Minden beszédtárgy kimerült. Hortenzia
               bizalmaskodva érintette meg Gábor ujjait, amelyek az asztalteritőn babráltak.
               Ludmilla ölbeejtette kezét, arca végérvényesen összeesett. Nehéz testtel fölállt:</p>
            <p>- Most jut az eszembe, behozok nektek egy kis kompótot is - szólott és ujólag kifelé
               vonult. Gábor nem nézett föl, csak egy mozdulatára emlékezett, amellyel Tenzinek a
               fürdőszoba felé mutatott, majd mintha egy kulcsot is látott volna, amelyet
               barátnőjének csusztatott oda, aki aztán diszkrét mozdulattal elsülyesztette
               retiküljének mélységeiben.</p>
            <p>- Enfin seule - Végre egyedül, - nevetett Hortenzia és fátyolos kalapját gyors
               mozdulattal az ágy közepére lökte. Ezzel a mozdulattal végérvényesen birtokba vette a
               szobát. Félretolta a pohárkészletet, a süteményes tányért, mint teljességgel
               fölösleges rekvizitumokat és karjaival szenvedélyesen átölelte Gábort.</p>
            <p>- Hogy vágytam erre a pillanatra, édesem...</p>
            <p>- De hiszen még vissza fog jönni...</p>
            <p>- Már nem fog alkalmatlankodni, megnyugtatlak.</p>
            <p>Tehát magukra maradtak.</p>
            <p>Gábor azonban nyugtalankodott:</p>
            <p>- Minden percben visszajöhet, szólt, hogy az édességekkel...</p>
            <p>- Ugyan, már el is ment hazulról. És soha ebben az életben nem tér vissza - tulozta
               Hortenzia kicsattanó biztonságtudatában. Veszélyes vágyai már rég kisodorták a szabad
               tengerre. Omlatagon bontogatta ruhadarabjait. Most a necessairét is aprólékosan
               kicsomagolta. De már ezen is rég tul volt. Teljes gőzzel a legszilajabb mámorba
               vetette magát, csak Gábor izgult minduntalan aggályoskodásainak kapitányi fedélzetén,
               hogy láthatatlan jéghegyek nem törik-e össze őket?</p>
            <p>- Halálra zokogtam már magamat - mondotta Hortenzia végül, visszatérve ájult
               gyönyörüségeiből a földre, Ludmilla parvenü butorai közé, de mégegyszer fölmérve
               magában a meghajszolt gyönyör tempóját és állomásait. - Hogy unom ezt a cinkosságot,
               ezt az idegen környezetet, ezt a találkahelyet, Ludmillát...</p>
            <p>- De hiszen a barátnője - vélte Gábor a helyzetet enyhiteni.</p>
            <p>- A barátnőm...</p>
            <p>- És most már mindig ide fogunk járni? - kérdezte Gábor és a paplan alól félkarjával
               a lelógó lámpazsinór gombját nyomogatta, amelytől, hol enyhe világosságba, hol enyhe
               árnyékba borult a két ágy.</p>
            <p>- Egyelőre. De hiszen ez még mindig jobb hely, mint egy förtelmes garniszálloda, ahol
               minden öt percben igazoltathatnak.</p>
            <p>- Ez igaz - morogta Gábor és gondolatai messze elkalandoztak. Az uccai ablakokon
               keresztül jelentékeny homály érkezett mindközelebb, majd a meggyujtott lámpák sárga
               fénye telepedett be megszelidülten az ablaküvegek és a távolság gyöngéd szürőjén
               át.</p>
            <p>Ludmillácska jutott az eszébe, aki most türelmetlenül fel és alá járkál az uccán és
               megvárja, amig ők végeznek. Igaz barátnő minden bizonnyal. De hátha -
               elképzelhető-e?... pénzért teszi? Gáborban szörnyü gyanu ébredt. Még az sem
               lehetetlen, hogy ez a helyiség, amelyben most van, szabályos találkahely, dupla
               családi ággyal. Az az iparszerü mozdulat, ahogyan Ludmilla rámutatott a fürdőszobára
               és odacsusztatta Hortenziának a kulcsot, mindenesetre gyanus. Talán egy óra mulva más
               pár érkezik ide, - a fene megette!...</p>
            <p>Szeme sarkából nézegette Hortenziát, aki a necessaireban motozott, most egy selyem
               fésülő köpenyeget is előhalászott, belebujt, hálóingét pedig otthonos mozdulattal
               beakasztotta a szekrénybe.</p>
            <p>- Itt fog majd állani a te papucsod és a pizsamád is. Legközelebb ezt is felküldetem,
               - szólott Hortenzia. Fölvette a szőnyegre dobott harisnyáit és rázogatta meztelen
               karjai fölött.</p>
            <p>Szegény Bozsena, ezt is neki kell majd ide cipelni! A nyomoruságos élet minden
               terhét.</p>
            <p>Talán az idegek feszült játékát követő zord józanság váltotta ki belőle, de
               helyénvalónak találta, hogy elérzékenyüljön és mérleget szerkesszen magában, mint
               annyiszor. Hazagondolt, az erdélyi városkára, a fiatal lányra, akinek hét évig
               kurizált, mig végre Ilonka Budapestre ment, hogy ott a zeneakadémián tanuljon. Ez a
               szerelem is megbukott, mert a család nem várta meg, amig Gábor elvégzi az egyetemet
               és egzisztenciát teremt magának, rákényszeritette a leányt, hogy eljegyezze magát
               egy részvénytársaság jó keresetünek vélelmezett igazgatójával. Azután a többi fruskák
               látomásai kergetőztek előtte, jó illatu hajadonok, akiknek legfeljebb a karját
               simogatta végig. Voltak persze szeretői is, de mindenikhez illuzió kötötte,
               mindenkitől ugy vált el, hogy jó sokáig a regényesség arany párája remegett utánuk.
               De ilyen muszáj-szerelem! - Ilyen csakazértis a babám vagy! Ilyen bonyolult malgré
               lui - odaadás egy hölggyel szemben, aki ha jól meggondolja, akár anyja is lehetne. A
               multkoriban unalmában a Góthai almanach egyik kötetében lapozgatott és megkereste
               Hortenzia származási adatait. Megtalálta az életkort is, meg is rémült tőle, hogy
               milyen idős. Amikor megismerkedtek, 35-nek nézte, majd 40-nek, legeslegrosszabb
               esetben 42-nek, holott... meg kell adni jól tartja magát. De inkább egy magasabbrangu
               tisztviselőhöz, kuriai tanácselnökhöz, vagy szolgálaton kivüli ezredeshez illik, mint
               őhozzá. Ez uj gondolat volt nála és most is pironkodott magában, hogy csak
               megszokásból szeretkezik, kötelességérzésből, amelynek ugy tesz eleget, mintha ő
               járna fel a megbizható, jóindulatu fogorvoshoz. Mit lehet tenni ez ellen? Ha ki is
               hurcolkodna, ez a nő, vonzalma rettenetes rabságában utánajönne! El kéne párologni
               mindaddig, amig nem lesz késő. Egyenesen a harctérre szökni előle, oda talán nem
               követné. Persze, hogy ez volna az egyetlen férfias és korrekt cselekedet! Viszont nem
               azért szolgál olyan hüségesen, mint egy kutya, mert a bőrét félti? Perfid
               állapot!</p>
            <p>Hortenzia megállott fésüvel a kezében és mintha megérezte volna, hogy mi fő megint az
               ő kis katonájának az eszében, odaült az ágy szélére, rátette kezét Gábor homlokára,
               hogy megállásra késztessen mögötte minden haszontalan gondolatot.</p>
            <p>- Nem is mondtam el még neked. Most arról van szó, hogy Arnold a hadbirósághoz fog
               bejuttatni. Nem maradsz káplár kicsikém. Hadbiró leszel, egyszerre főhadnagyi rangban
               és itt osztatunk majd be a hadseregparancsnokságnál.</p>
            <p>Mindenesetre e közlés Gábor zendülő törekvéseit ujra megfékezte, de azért tele volt
               kétségekkel. Még ha igy is volna!... Nem volnék-e éppen olyan aljas? De a
               gazságomnak legalább ára van és nem adtam magamat oda olcsón.</p>
            <p>- Arnold arra kért, hogy hallgassak egyelőre. Tudod jól, mindent ő maga szeret
               elmondani. Bennem azonban nem áll meg a szó, amikor a mi közös jövőnk forog kockán.
               Siess beszerezni tehát anyakönyvi kivonatodat, a jogtudori okleveledet és
               bizonyitványfélét arról, hogy nemesi származásu vagy. Én sohasem firtattam a kérdést,
               de a gróf azt mondotta Auschnak, a tábornoknak, aki ezt a dolgot intézi, hogy
               szögről-végről a rokona vagy és ezért jó volna irásokkal is kimutatni ezt, hogy ha
               lehet.</p>
            <p>- Nemesi származásom?... - révedezett Gábor csüggedten és édesatyjára gondolt, aki
               szegény városi tisztviselő volt, a család egyszerü polgári származására, amely nem
               ismert a maga előidejében csak földhözragadt parasztokat és kézmüveseket. - Nemes
               éppen nem vagyok olyan értelemben... - ernyedt el a hangja.</p>
            <p>- Te a grófok grófja vagy - markolt a hajába Hortenzia játékos kedvteléssel. - A
               legcsekélyebb, hogy hadbiró leszel. Igazságot fogsz tenni és megbünteted az
               öncsonkitókat és a dekkolókat.</p>
            <p>Gábor képtelenségnek tartotta az ötletet, de mert neki is élénk képzelőtehetsége
               volt, jól esett bele élnie magát unt katonai pályájának e hirtelen és vakmerő
               szárnyalásába.</p>
            <p>- És ha kineveznek, gázsidból kiveszel majd egy édes kis garzon lakást és én minden
               délutánomat nálad töltöm. Nos, öltözködni főhadnagy ur! Itt a bakkancsa és a
               derékszijja.</p>
            <p>Gábor kiugrott az ágyból és pár perc alatt már készen is volt. Odaállott a homályos
               tükör elé, fejébe csapta sapkáját, amelynek rézrózsája éppenoly homályos volt, mint a
               tükör és kesernyésen szalutált.</p>
            <p>- Te menj csak előre, én majd külön megyek haza. Mindenesetre több időt vesz igénybe,
               amig egy asszony rendbe hozza magát. Nem tanácsos, hogy együtt lássanak bennünket az
               uccán.</p>
            <p>Hortenzia lábujjhegyen előre ment, hogy kinyissa az előszobaajtót és kikémleljen,
               hogy a lépcsőn szabad-e az ut?</p>
            
         </div>
         <div type="chapter">
            <head>12.</head>
            <p>Közben néhány esemény, amely közül talán az a legkimagaslóbb, hogy Gábort orvosi
               felülvizsgáló bizottság elé szólitották és az orvos segédszolgálatosnak
               minősitette.</p>
            <p>A lelet összenövéseket állapitott meg azon a helyen, ahol annakidején a Gábor tüdő és
               mellhártyagyulladása lezajlott, de ettől - legalább is Gábornak ez volt a véleménye
               - nyugodtan akár a szuronyrohamra mehetett volna. Vagy tényleg nyugtalanitó tünetekre
               bukkant volna ez a kitünő törzsorvos? Nem lehet kiokoskodni. Még a végén kiderül,
               hogy ez a kormányozható betegség önmaga külön törvényei szerint alakul. A törzsorvos
               hideg, gépies arcáról semmiesetre sem lehetett megállapitani, hogy protekció
               érvényesült-e nála, avagy a mellhártya tett ki magáért.</p>
            <p>Két-három hónapig tehát meg van hosszabbitva az élete. Bőséges idő, hogy beszerezzen
               minden okmányt, kivéve azt a bizonyos nemesi származást igazoló okiratot, amelyre
               ugylátszik mégis csak szükség van, hogy a gróf illetékes tényezőknél, mint saját
               rokonát pártfogoltathassa az ifju hadbiró-jelöltet. Különben kutba esik a terv! Kár,
               hogy a gróf igy mondta be. Viszont tehetett volna mást? Mi indokolhatta volna a
               magyarokkal nem rokonszenvező osztrák tábornokok pártfogását, ha nem az a körülmény,
               hogy Arnold gróf egyik atyafiáért koptatja kényelmes lábait.</p>
            <p>Fő azonban, hogy egy ütközetet megnyertek: állóharcba kényszeritették az időt. E
               magánjellegü hadászati ténnyel párhuzamosan az egyes frontokon változatlanul
               zajlottak az igen nagyarányu harci események. Szó se róla, hogy a hadviselő felek még
               csak gondoljanak is a fegyverszünetre. Gábor szülővárosából a fiatal korosztályok
               vonultak be, sokan sebesülten már haza is érkeztek a harctérről Gábor önkéntes társai
               közül, akik irigykedéssel tapasztalták, hogy Gábor még mindig itt lóg. Közben
               beállitott, könnyedén sántikálva elég ügyesen négy hétre reá, miután kiszállitották,
               Sulkovszky is, hadapródi rangban. Ő is csodálkozott. Valahol északon néhány antik
               porcelláncsészét is zsákmányolt, hozta a hátizsákjában országhatárokon keresztül,
               anélkül, hogy egy csésze füle is letörött volna.</p>
            <p>Minden változott, minden mozgásban volt, ezredek jöttek és ezredek mentek, a kórházak
               teli olyan katonákkal, akik kétszer, sőt háromszor is megsebesültek már, a zsir a hus
               és a cukor egyre fogyott, csak azok, akik az irodában bujtak meg, vagy a pótszázadnál
               rekedtek, kezdtek reménykedni beosztásuk örökkévalóságában. Minél inkább egyhelyen
               rostokolnak, nélkülözhetetlenségük annál nyilvánvalóbb. Idehozatták családjaikat is,
               sőt egy magyar őrmester Wrysovitzban titokban betársult egy füszerkereskedésbe azzal
               a szándékkal, hogy majd végérvényesen Prágában telepedik meg. Joachim, a festő is
               dioptriáinak bőségében reménykedett, hogy végérvényesen a pótszázadnál hagyják, ahol
               Jerikó trombitáinak megszólalásáig osztogatja majd a profontot és a szolgálati
               jeggyel kiutalt felszerelési darabokat. Ilyen szorgalmas és stréber alak nem volt még
               egy sem a századnál! Mintha érdemeket akart volna szerezni, mintha arra is rászánta
               volna magát, hogy bennmarad a békében mint érdemes továbbszolgáló altiszt, ő
               jelentkezett legkorábban az irodában és este valósággal ki kellett tuszkolni, hogy
               takarithassanak. Magánszorgalomból még a zupások munkáiban is segédkezett, amit azért
               is szivesen vettek, mert igen szép kézirása volt.</p>
            <p>Csak néhanapján, amikor együtt volt Gáborral, aki becsalta az Imperiálba, vagy más
               jobb kávéházba, derengett föl előtte, hogy francia impresszionisták és Cézanne is
               vannak a világon. Ezek a kedvencei voltak, sőt kizárólagosan a francia
               impresszionistákért lelkesedett, amint hogy a franciákat tartotta a világ legkülömb
               nemzetének, de csak Gábor előtt mert áradozni róluk, mert belé rögződött, hogy amig a
               háboru tart, az ellenséges állam rég elhunyt müvészeiről sem bölcs dolog elismerően
               nyilatkozni.</p>
            <p>- Ferikém, megrendelésről van szó - fogta el Gábor a kaszárnya udvarán. - Sejtem,
               hogy gyöngén állsz pénz dolgában. Odahaza sem volt soha egy vasad se, pedig állitólag
               szépen kerestél. Hát itt az alkalom! Le kell festeni életnagyságban Hortenzia von
               Lobenstein birodalmi grófnét.</p>
            <p>Joachim legyintett:</p>
            <p>- Egy éve már nem is volt ecset a kezemben. Még képet is alig látok. Legfeljebb
               megállok a Topic kirakata előtt, néhány akvarel és rézkarc, de sietve megyek tovább,
               mert ugy érzem, hogy nem volna szabad megtekinteni ezt sem.</p>
            <p>- Ferikém, te panaszkodsz... pedig te sohasem szoktál.</p>
            <p>- Dehogy is panaszkodom! Csak azt akarom mondani neked, hogy még gondolatban is
               messze kerültem a festészettől. Én vagy az egyik dolgot csinálom, vagy a másikat. Nem
               tudom olyan könnyen venni a dolgokat, mint ahogyan te - tette hozzá
               szemrehányólag.</p>
            <p>- Mert reszketsz a beosztásodért. Pedig te olyan szilárd segédszolgálatos vagy, hogy
               nincs az az atyaisten, aki kipenderitsen innen.</p>
            <p>Joachim fanyarul mosolygott. Leemelte szemüvegét és gondosan törülgette
               zsebkendőjével.</p>
            <p>- Ne akadékoskodj. Mondd, hogy vállalod és annyit keresel, mint a pinty.</p>
            <p>Joachim csak hallgatta. Végül kijelentette:</p>
            <p>- Nagyon kedves vagy, dehát én sohasem szoktam portrékat festeni.</p>
            <p>- Ezt nem értem.</p>
            <p>- Nem vagyok arcképfestő, olyan értelemben, hogy amit csinálok, tessék a polgári
               közönségnek. Ismerhetsz jól erről az oldalamról. Nálam ne firtasson senkise
               hasonlatosságot. A „megszólalásig hü”, azt én nem ismerem. Én belülről ragadom meg
               az embert, a lelkét keresem, az indulatait. Megfesthetem, de esküszöm, nem lesznek
               megelégedve vele.</p>
            <p>- Ne tarts attól. Egy müvelt grófnőt kell lefestened, nem pedig egy hentesmestert
               vaddisznóagyarral az óraláncán.</p>
            <p>- Ó, grófnőt... - mondotta Joachim kicsinylőleg, mintha nála senki jobban nem ismerné
               a főuri házak lélektanát.</p>
            <p>- És amellett nagyon szép nő is... Hát végy erőt magadon. Pénz áll a házhoz. Nem kell
               hizelegned sem, elkenni a vonásokat, végül is mi történhetik?</p>
            <p>Joachim azonban folytonosan járatta lepcsesét. Igy-ugy, nincs visszatetszőbb, mint a
               megalkuvás, a borsón térdeplés. Nevetni kellett... Joachim, akinek mostani élete nem
               egyéb, mint folytonos beletörődések sorozata és homályos önkinzásból, szemrebbenés
               nélkül hódol be minden részeges sarzsi szeszélyének, - most egyszerre a
               borsóntérdeplés rögeszméjével áll elő!</p>
            <p>- És ha nem tetszik neki, pukkadjon meg. De igenis, meg fogod mutatni, hogy nincs az
               a pénz, amelyért giccset alkoss. Hadd tudják meg ezek a nagyfejüek, mi a müvészet
               mindenhatósága.</p>
            <p>Igy kellett beszélni ezzel a szerencsétlen Joachimmal, akit Gábor hazulról ismert,
               szeretett és értékelt és akin látva, hogy egy jó falat nem csuszik le a száján,
               szivesen segitett volna. Joachim végre megtört. Nagy kegyesen megengedte, hogy Gábor
               előleget kérhessen festékre és vászonra a grófnétól és kilátásba helyezte, hogy fel
               fog menni majd másnap.</p>
            <p>Nagy baj volt azonban, hogy Joachimnak napközben alig volt ideje. Azt a félórát, vagy
               háromnegyedórát, amely déltájban rendelkezésére állott, nem áldozhatta föl
               semmilyen grófnő kedvéért sem. Kipanamázhatott volna magának néhány napi
               szolgálatmentességet, de ezt nem tartotta elveivel összeegyeztethetőnek, különben is
               sok minden történhetik, ha nincs mindig pontosan helyén. Ő csak este tud festeni,
               villanyfény mellett. Gábornak most külön magyarázgatnia kellett Hortenziának, hogy
               sokkal érdekesebb lesz a kép, ha ebben a szokatlan világitásban készül el, de
               eltekintve ettől, ugyis estélyi ruhában akarja lefestetni magát és igy a festési
               technika egészen stilusos lesz. - De akkor felveszem a diadémomat is. - Természetesen
               felveszed, meg a hermelint is, könnyedén a mély kivágás fölé.</p>
            <p>Joachim kezdte jól érezni magát a gróféknál. Hortenzia rendkivül kedves volt hozzá és
               szolgálatkészen kijelentette, hogy alkalmazkodik utasitásaihoz és alkotását előre
               tökéletesnek tartja. Jó meleg szoba, s Joachim szivta a gróf virzsiniáit, amig
               Hortenzia elkészült estélyi kreációjával. Bejött néha a gróf is, ránézett
               Hortenziára, majd a fölvázolt képre, helyeslőleg intett, néhány bölcs tanácsot adott,
               mert mint mondotta, „egyidőben magam is mesterien kezeltem az akvarelt.” Joachim
               eleinte tartózkodó volt. Nyugtalanitotta, hogy Arnold gróf és Gábor is benn vannak a
               szobában, de később nem zavarta nagyobb társaság sem és lelkesedéssel keverte
               szineit. Ahogyan a kép egyre láthatóbb formát öltött, ujabb látogatók érkeztek, Gábor
               elhozta Simon őrmestert, Joachim főnökét is. Megérkezett a kép megtekintésére
               Ludmilla is, egy izben Marekné és egy izben Sulkovszky, aki finom, hosszu kezével,
               amelynek kisujján gondosan hosszu körmöt tenyésztett, elegánsan huzta alá mondatait
               és bókolt Hortenzia felé, aki ugy ült az emelvényen, mint egy trónszéken. A többiek
               közben szendvicseket ettek és refoscót ittak. A gróf is nagyon örült, mert közben
               elvei fenntartása mellett leszökhetett a csapszékbe, hogy néhány krigli sört
               bevágjon. Kétségtelen derüvel elnevetgélt és elköhécselt a Marekné és Ludmilla
               társaságában, de mégis többre tartotta Lechmannak, a városi tanácsosnak dumáit, akit
               a megszokott ivóhelyen a nap minden szakában megtalálhatott.</p>
            <p>A kép készült, természetesen lassan, mert Hortenziának sürün kellett fogorvoshoz
               járni. - Voltaképen mi a baja a fogadnak? - kérdezte egyszer Arnold gróf, mire
               Hortenzia nevetve csattogtatta felé kedves, apró egérfogait. - Itt egy plomba, ott
               egy plomba - mutatta - ráadásul még egy aranyhid, ezzel telik el a legtöbb idő.
               Arnoldnak nem voltak bajai a fogaival, mert már nem is volt foga. Azaz volt két
               szemfoga, amely redvesen állott ki a foghusból, mint két rozsdás kampó. Legtöbbször
               azonban éppenugy nem vevődött észre a fog, mint a fogtalanság, mert a felsőajak
               lepetyhüdt az alsóra, az alsó pedig lecsuszott valahova a szájpadlás tájékára. Ugy
               tetszett, hogy szinte erőmüvi feladat szájnyitást rögtönöznie, de elvétve széles
               mosolyainál önkéntelenül egyszerre tárult ki, mintha zip-zárra járt volna.</p>
            <p>Ludmillának viszont, aki ujabban gyakrabban volt látható a gróféknál, vakitóan fehér
               betett fogsora volt. Most mintha nekipendült volna, Sulkovszkyval kezdett ki, de
               visszavetve ennek hüvös udvariasságától, a kopasz Simon őrmesterre vetette magát.
               Simon őrmester állandóan megilletődve az uri helytől, átszellemülten makogott és
               együgyü mosollyal hallgatta Ludmilla operaházi élményeit. Végre akad hát valaki, aki
               nemcsak hogy meghallgatja, de látszólagosan hitelt is adott szavainak.</p>
            <p>Ez a társaság mostanában sürün volt együtt, pusztitotta a szendvicseket, telefüstölte
               a szobát, röhögött a gróf kétértelmü megjegyzésein és néha ottmaradt a rögtönzött
               vacsorákon is. Egyedül Joachim mester festett rendületlenül, hunyorogva rövidlátó
               szemeivel és nem törődött, hogy mi történik körülötte a szobában. Hortenzia pedig az
               emelvényről nézte őket, zsibongó, jókedvü, szedett-vetett birodalmát, merev,
               beállitott mosolyával időközönként Gáborra pillantva, aki érthetetlen ildomossággal,
               nehogy tekintetük egymásba kapcsolódása eláruljon valamit, nemigen nézett vissza, sőt
               előfordult, hogy egész idő alatt rá sem hederitett grófnéjára.</p>
            <p>Igy élt, táplálkozott belesüppedve a polgári élet forró nyugalmában december hónapban
               minden második-harmadik nap délutánján a meghitt társaság. Egyik nap azonban
               váratlanul előkelő vendég toppant be, akire senkisem számitott. A kép már nagyjában
               készen volt. Joachim az utolsó ecsetvonásokat készitgette, azaz még hátra volt a
               cimer, amelyet a gróf kivánsága szerint a festmény hátterének északkeleti oldalába
               kellett volna befesteni. Gábor éppen keretmintákat mutatott, kéttenyérnyi vastag
               blondel-rámáról volt szó. Arnold gróf egy másik szobában tartózkodott és
               borotválkozott.</p>
            <p>„Az idegen” Ottokár Vicisláv volt, a majordomus, nyugalmazott ulánus ezredes, Arnold
               testvérbátyja. Pontosan ugyanaz az arc, termet, mint a fitestvéréé, azzal a
               külömbséggel, hogy Ottokár minden mozdulatán megérződött az igazi grófi lényeg, a
               kétségtelen és a hiteles főnemesség. Ő volt a Lobenstein-vagyon ura, aki nem Simon
               őrmesterrel és Ludmilla kardalosnővel, hanem a Kinszkyekkel, Rohanokkal,
               Salm-Salmmekkel jár össze, ahogyan a Prager Tageblatt társasági rovatában nemegyszer
               olvasható volt. Ez: - gróf! Nem tölt naphosszat hülzniket a lakója számára, nem
               bratyizik a birodalom másik végéről ideszalajtott, hadiszolgálat elől bujkáló
               önkéntesekkel, nem jár pivnicákba, hogy leigya magát, ellenben saját palotájában
               országol, feleségének francia társalkodónője van és alighanem azt a bizonyos cimeres
               porcellán edényt is, az ágyvetés óráiban fehér cérnakeztyüben szállitja be az
               inasa.</p>
            <p>Valamennyiüknek meg kellett érezniök, hogy a felsőbbrendüség szelleme csapott be a
               szobába. Ottokár gróf megállott az ajtóban, ezüstfogantyus pálcáját rövid
               mozdulattal, anélkül, hogy hátra pillantott volna, odaadta Bozsenának, fekete
               nyulszőr kalapját is, rövid bekecsét azonban, amelyet finom prém övezett, már nem
               engedte lesegiteni, mintha köztudomásra kivánta volna hozni, hogy ő csak átsuhan a
               házon, mint valami másvilágból való látomás, nem tartozik ide, már nincs is itt és
               néhány perc mulva véget is vet a látogatás varázsának.</p>
            <p>Szétnézett és szemöldökét lassan a faggatás szándékával huzta össze. Pillantása az
               emelvényre esett, ahol most Hortenzia fölállott, lelépett és meglepődését el nem
               titkolva sietett vendége elé. A jelenlevők nagyrésze részint a szembeszökő hasonlóság
               miatt, részint mert Vicisláv Ottokár képét az illusztrált lapok is hozták, -
               felismerte az előkelőséget. Gábor annyit tudott róla, hogy Ottokár a latifundium ura,
               egy francia márkiné a felesége, ezt is csak ugy, hogy ismeretének idevonatkozó
               hézagait egyik szabad öt percében a góthai almanach csalhatatlan adataival
               pótolta.</p>
            <p>Csönd volt, a várakozás roppant csöndje. Mindenki az ajtó irányába nézett. Csak
               Joachim nem tette le az ecsetjét, készen, hogy a rákövetkező percben ujra folytatni
               fogja munkáját.</p>
            <p>Ottokár bozontos szemöldöke visszarebbent nyugalmi helyzetébe. Hortenziához lépett és
               tiszteletteljesen kezet csókolt neki, ami annál inkább megfontoltnak és tervszerünek
               tetszett, mert a társaság többi tagjainak feje fölött egyszerüen elsétált a
               tekintete. Hortenzia kellő méltósággal fogadta sógorát. - Tulajdonképpen egyenrangu
               felek vagyunk - olvashatta le Gábor róluk, - arról igazán nem tehetünk, hogy utjaink
               elválnak egymástól, és hogy különbözőképpen rendeztük be életünket.</p>
            <p>- Rég nem láttuk, Ottokár. Pontosan három és fél éve, amikor Bettina néni temetésén
               találkoztunk - tette hozzá dallamosan és egy kézmozdulattal némaságra kárhoztatta
               Joachim ecsetjét. - Hogy érzi magát? És hogy érzi magát az édes Melanie?</p>
            <p>- Köszönöm, jól - válaszolt Ottokár nyomatékosan - Melanie grófnő jól érzi magát,
               most jelenleg Bécsben van - Arnoldot keresem.</p>
            <p>- Arnold benn van a szobában.</p>
            <p>- Sürgősen beszélnem kell vele.</p>
            <p>- Ugy lépjen be hozzá, - harapott ajkaiba Hortenzia, mert hogy Ottokár egy pillantást
               sem vetett a képre és a legteljesebb közönyt mutatja azokkal szemben, akik az ő
               barátai. Ugy látszott azonban, hogy Ottokár tulment a tartózkodás kötelező mértékén.
               Hideg fény villant szemében, ránézett Hortenzia ragyogó estélyiruhájára, amely oly
               kirivó ellentétben állott a jelenlevők egszerüségével és pillantásával előkelően
               értésére adta, hogy észreveszi azt, ami körül az összes érdeklődés központosul.</p>
            <p>- Amint látom - jelentette ki csak ugy az állványra feszitett vászonra nézve - festik
               magát Hortenzia grófnő.</p>
            <p>- Kétségtelenül - vágott vissza Hortenzia nagy önuralommal, - egy ismert magyar
               festő, aki most Prágában önkénteskedik, vállalkozott megfestésemre. Frentisek
               Joachim, jednorovi dobrevolnik - mutatta be cseh nyelven érthetetlen nyomaték
               kedvéért Ottokár grófnak a festőt. Ottokár azonban nem szoritott kezet, csak
               helyeslőleg meghajolt, ránézett a többi katonára, Simon őrmesterre és Gáborra.
               Sulkovszky hadapród a szoba sarkában ült belesüppedve egy karosszékbe. Gábort hosszan
               és figyelmesen vette szemére és elvárta, hogy a katonák kötelességüknek érezzék a
               bemutatkozást. Gábor azonban felnézett a mennyezetre és ugy tett, mintha e
               pillanatban egyedül a stukkatura érdekelné.</p>
            <p>Ottokár tekintete a képre tévedt, arcán csalódásféle volt, amelyet nem titkolt. A
               képet nem dicsérte meg, de olyan magasságból, mint amilyenről egy ivlámpa szórja
               fényét, megállapitotta, hogy nagyon helyes, ha Hortenzia festeti magát... -
               Törekednünk kell képtárunk teljességére. Tudtommal önnek, Hortenzia még nincs is
               portréja. Azaz egy kis elefántcsontra festett miniatür... Ezzel Ottokár csak annyit
               akart mondani, hogy mindenre emlékezik a multban és jelenben egyaránt és hogy
               távolban is figyelemmel kiséri az eseményeket. - Hát akkor bemegyek hozzá - és a
               belső ajtóhoz lépett.</p>
            <p>A jelenség eltünt. Joachim ujra ecsetje után nyult, Hortenzia felvette előző
               fejtartását, bár most, hogy a cimer került festésre, - két fehér aggancs piros
               mezőben - ez a mozdulat teljesen feleslegessé vált. Pár pillanat mulva minden a maga
               bohémes összevisszaságába sülyedt vissza. A társaság, anélkül, hogy egy szót is
               szólott volna, közmegegyezés szerint elhatározta, hogy ha „az idegen” visszatér,
               akkor még kevésbé vesznek tudomást róla. Egyedül Hortenziát nyugtalanitotta sógorának
               látogatása, de ezt szivós önuralommal nem mutatta ki.</p>
            <p>Ottokár azonban nem tért vissza. Vagy husz percet időzött öccsénél és Hortenzia
               hallotta, amint Arnold az ő szobájának ajtaján vezeti ki vendégét az előszobába.
               Később Arnold is belépett hozzájuk, szemmelláthatóan idegesen. Hortenzia leolvasta
               arcáról, hogy kellemetlen szóváltás lehetett közöttük. Arnold gróf füle mögött
               ottmaradt a kevés szappanhab. Kockás zsebkendőjével most törülte le kelletlenül.</p>
            <p>Gábor csak másnap tudta meg Hortenziától, hogy Ottokár sulyos szemrehányásokkal
               illette öccsét, mert Ausch tábornok előtt az önkéntest, mint rokonát adta ki. Azért
               jött föl, hogy erről az uj rokonról kézzelfogható bizonyitékokat szerezzen és ezért
               volt közöttük a nézeteltérés. De, hogy a gróf mit válaszolt és most már egyáltalában
               mi lesz, erre vonatkozólag nem nyilatkozott és véleményét harapófogóval sem lehetett
               kihuzni belőle. A gróf arra kérte Hortenziát, hogy ne szóljon semmit se Gábornak
               erről az esetről.</p>
            
         </div>
         <div type="chapter">
            <head>13.</head>
            <p>Gábor nem emlékszik vissza pontosan, hogy melyik napon történt, de bizonyos, hogy
               karácsony előtt. És ahogyan nem emlékezik a napra vissza, ugy elfelejtette az okot
               is, miért ünnepelt oly lelkesen az egész város. Talán óriási győzelem, frontáttörés,
               vagy főhercegi látogatás... Mindenesetre fel kellett lobogózni a házakat és a gróf
               kitörő lelkesedéssel tett eleget a rendelkezésnek. A háromméteres császári lobogó a
               tetőtől egészen az emeletig lógott le, de ő magánszorgalomból felékesitette az
               erkélyt is. Természetesen amerre a szem ellátott, a fekete-sárga szin uralkodott. De
               a gróf kihangsulyozta a szövetséges szineket is, sőt, hogy lakójának kedveskedjen, az
               erkély pompázó diszei közé beletüzdelte a magyar trikolort. Szegény zászlócska, alig
               néhány rőfnyi széles, még a török zászló is fennen hivalkodott mellette - a félhold
               és alatta az erkély rácsaihoz odadrótozva a szultán szinnyomata - de ott volt,
               létezett és lehetetlen volt nem észrevenni... A késő délutáni órában, amikor zenés
               takarodó indult el a kaszárnyából, az erkélyen megjelent a grófi pár, Marek a
               feleségével, Sulkovszky hadapród, sőt Hortenziának Budweisból érkezett unokahuga is
               két egykoru visongó gyermekkel. Ott volt Joachim is. Az Ujezdbe és Albrechtbe menet
               az erdélyi bakák ujólag felbámultak az erkélyre, ahol a magyar lobogó lankadott a
               többi zászlók ranglistájának sulya alatt, sőt bele is akadt már a földszinten lévő
               gyógyszertár külön kampóra akasztott, saját farkába harapó rézkigyójára. Gábor mintha
               a tömegben néhány kaszárnyabeli társa gunyoros arcát is megvillanni látta volna...
               Nem érintette tul kellemesen ez a kirakatban állás, ez a tüntető „magyarkodás” és
               homályos érzése volt, hogy végül is ennek ő fogja meginni a levét. Utálta magát, hogy
               odalent most pletykálkodhatnak róla, de mit csináljon? Megadással bujt a gróf mögé,
               föléje emelkedve a zsivajgásoknak, nézte a szük ucca mozgalmas életét, a pivovárt a
               sarkon, ahol törzsőrmestere szokta nyakalni a pilsenit az ő költségén, a trafikot
               szemben, a tejcsarnokot, a hegedükészitőt és ha kissé előrehajolt, ellátott egészen a
               hidig. Amennyiben képes lett volna a filozófus magaslatra emelkedni, nagylelküen
               belehelyezkedett volna az öreg gróf és a budweisi kölykök lármás mulatságába.
               Ehelyett megint csak elővette, - mint ahogyan az embert előveszi mesterséges tompitás
               után, felszabadulva a narkotikum hatása alól a még erősebb fizikai fájdalom, - a
               szégyenérzés és a megalázottság, hogy ő innen, négy zászlórud és egy ünnepélyesen
               kihelyezett téli pálmának a tövéből vesz csupán részt a háboruban - magyar szinekben
               ugyan, de mégis csak mint szemtelen dekkoló, sőt, mint kitartottja egy hervadozó cseh
               urihölgynek. A formátlan tényeket lehet szépiteni, lehet megmagyarázni s aki veszi a
               fáradságot, be is pillanthat a dolgok lényegébe, meg is állapitja, hogy akadnak
               enyhitő körülmények, a sanda gyanu azonban megmarad. Ezer kartács és bomba...! Ez a
               frivol „zendülés” itt Prágában a magyar zászlóval! Ha a grófnak ünnepelhetnékje van
               és bő mellére rá akarja szoritani a némaságra kárhoztatott magyar szineket is,
               tüntető módon egy ellenséges városban, ahol az „igaziak” külön gyülölik a háborut és
               külön a magyart, ám tegye, de hagyja őt ki a játékból! Hozzá csak a józan meglapulás
               illik, nem erkélyen feszengeni és olcsó szüreti mulatságra alacsonyitani a világ
               rejtélyes bomlását. És ha mégis megtörténik az erkölcstelenség, hogy belőle különböző
               panamákkal és ravasz finomitó eljárással hadbirófőhadnagyot olvasztanak, ugy, ha egy
               szemernyi tisztességérzés van benne, legelső sorban önmagát kell majd a vádlottak
               padjára ültetnie.</p>
            <p>A gróf azonban változatlanul tapsolt, integetett a bakáknak, érthetetlen „magyar”
               szavakat kiabált le az uccára, a klapecek pedig lökdösték egymást és anyjuknak
               sikongva kellett visszatartani őket, hogy ne essenek le a járdára. Joachim a prágai
               kőszentek nyugalmával támaszkodott a rácshoz és ha akadt gondolata, amely nem
               nélkülözte az ünnepélyességet, más sem lehetett, minthogy épen cimeres boritékban ma
               kapta kézhez Hortenzia grófnőtől a honoráriumot. Sulkovszky az erkélyajtón keresztül
               belépett a szobába, nevetett magában, hogy barátján ezért a tüntető jellegü
               zászlóegyvelegért alighanem elverik a port. Mert ilyen volt Sulkovszky. Gábor már
               közelebbről megismerte. Nem kis irigység lappangott benne, amely most holmi káröröm
               formájában bujt ki belőle. Gábor észrevette, de nem szólt egy szót sem és mialatt a
               lampionos menet elvonult, éljenezve a központi hatalmakat, a csinadratta közepette is
               e távolbaható, kellemetlen gondolatok foglalkoztatták.</p>
            <p>Amikor a lelkesedő tömeg elvonult, nyomában az ötös számu villamos hangosabban
               csörömpölt, mint máskor. Gyönyörü - foglalta össze benyomásait a gróf Rácz felé
               fordulva, aki ráhagyta, hogy „gyönyörü” és gépiesen szoritotta vissza a kezet, amely
               megkereste őt most már a sötétben, az erkélyre kirakott oleanderbokor mögül.
               Hortenzia erre még görcsösebben ragadta meg Gábor kezefejét, mintha sohasem akarta
               volna elengedni.</p>
            <p>Az ucca elnéptelenedett, az erkélyen állók fázni kezdtek, bekivánkoztak a jól fütött
               szobába. Hortenzia közölte velük, hogy az egész társaságot itt marasztalja vacsorára.
               Egy negyed óra, fél óra legfeljebb, addig csak beszélgessenek egymással. Arnold gróf
               föllelkesedve az előbbi rokonszenvtüntetéseken, bonyolult hadászati problémákat
               feszegetett. Egyideig Sulkovszky is csöndesen hallgatta őket, majd ellépett és valami
               homályos megvetés jeléül a cigarettavéget hamutartó helyett az egyik virágcserép
               földjébe nyomkodta bele. Joachim azonban előzékenyen helyeselt a grófnak és
               mélységes meggyőződéssel osztotta a véleményt, hogy a központi hatalmak
               verhetetlenek. Simon őrmester gondolatvilágát azonban teljesen a készülő vacsora
               töltötte be. Minduntalan ama szoba felé sanditott, ahol a terités munkája folyt és
               türelmetlenül leste, mikor adják meg a jelt a kolozsvári káposzta és turóscsusza
               elfogyasztására, amelyeket a grófnő - az estély magyar jellegére való tekintettel,
               egy szakácskönyv nemzetközi receptjei alapján igyekezett a konyhában elfogadható
               formába önteni.</p>
            <p>A vacsora ugyanabban a kezdetben mértéktartó, később egyre csapongóbb hangulatban
               zajlott le, mint máskor. Arnold gróf hangos üdvrivalgással fogadta a „magyar”
               konyhamüvészet termékeit. A festőt Sulkovszky és Ludmilla itatni kezdték. Joachim,
               aki nem volt ivó ember, egyre többet hörpintett le az édeskés konty alá való borból,
               letörölte száját zsebkendőjével és mind sürübben törülgette szemüvegét, mert
               tekintete előtt lassanként összefolyt minden. Addig valamilyen csodálatos
               kedvteléssel hallgatta a gróf falióráinak össze-vissza zengését is, de most már a
               füle is fölmondta a szolgálatot. Végre ügyefogyottan odatántorgott a diványhoz és
               mint egy darab fa, dőlt végig rajta.</p>
            <p>Még be sem hozták a feketét, amikor Sulkovszky a gróf kérésére a pianinóhoz ült és
               csárdást játszott. Az estély fénypontja volt, amikor Simon őrmester fölkérte Mareknét
               táncolni, Ludmilla pedig a hórihorgas Marekkel perdült táncra. Ez a csárdás éppen
               annyira megváltozott és elformátlanodott az idegen égtáj alatt, mint az az apróra
               vagdalt knédli-darabocskákkal teletüzdelt husétel, amelyet a grófnő „kolozsvári
               káposztának” minősitett. Közben a gyerekek, akiket aludni küldtek, hosszu hálóingben
               beszaladgáltak és csodálatosan jól mulattak, látva a felnőttek féktelen
               ugrándozásait. Bozsena egy nagy tálban égő puncsot is helyezett az asztalra. Még
               csak ez hiányzott! A hangulat pedig - alig volt még kilenc óra - egyre inkább
               fölforrósodott. A jelenlevők sürün hagyták ott széküket, egyedül Arnold gróf trónolt
               változatlanul az asztalfőn, jobb kezével folytonosan emelgetve a poharat, de
               egyébként szálfaegyenesen, mintha odacövekelték volna. Ha most nem üti meg a szél,
               akkor soha, - nézett Gábor a gróf téglavörös arcára, amely ijesztő fényességgel
               viritott a szennyes-fehér oldalszakáll zsombékai fölött. A figyelő nem tudta
               eldönteni, mikor fenyeget nagyobb veszedelem: ha bálvány módjára arca és egész
               felsőteste rejtélyesen mozdulatlan marad, vagy ha rekedt, kacagástól fuldokló mellére
               ráhelyezi roppant tenyerét és önvádtól elbárgyulva kapaszkodik Hortenzia
               pillantásába: „előre is elnézésedet kérem, ha netán mélységes gyászba boritanálak
               valamennyieteket...” Arckifejezése torz nevetése között olyan nyugtalanitó volt,
               hogy valamennyiüknek rá kellett nézniök oly bizonytalanul, mintha égés szagot
               szimatolnának a szobában.</p>
            <p>Valóban az volt a látszat, mintha meggyulladt volna valami, a függöny, vagy az
               olajzöld selyem paraván a kandalló előtt; és ha tüz lobban fel, nem a lángoktól
               fognak elpusztulni, hanem attól a sürü, gomolygó füsttől, amely ismeretlen zugból
               csap elő és megfojtja őket. Legalább is Gábornak ezen a „gyönyörü” estén ez volt az
               érzése. Nem csupán akkor, ha a gróf arcára nézett, de amikor végigjáratta
               pillantásait a rendes formákból annyira kivetkőzött résztvevőkön is. Világos, hogy ez
               csak merő képzelődés; talán ő is többet ivott a kelleténél - most pláne valamennyien
               a konyaknál tartanak és a gróf egy-egy gyufaszállal jelöli meg, hogy hányadik a pohár
               - mindegy, ez volt a benyomása s nem tudott szabadulni tőle. - Miért olyan
               rosszkedvü, Gábor? - érintette meg karját Hortenzia, aki egyedül mondott le a további
               alkoholfogyasztásról, és már citromos vizet kavargatott. Tekintete azonban éppenugy
               fel volt dulva, mint a többieknek. Gábor hallgatott. Hortenzia ujra unszolta
               kérdéseivel: min töri a fejét, mire gondol? - Nevetséges! Meg kell vallanom, -
               bármilyen furcsának találja is, - de én azokra gondolok most, akik ott rothadnak a
               lövészárokban, a csontig maró télben. Végtelen messze, ahol már nincsenek vasuti
               vonalak, tetvesen, szakállasan, ábrázatukra fagyott könnyekkel. Vannak olyan
               emberek, mint mi, ha nem különbek. Lehetséges ilyenképpen örülni a meleg kuckónak,
               nőnek, az életnek?... Hortenzia! Ennyivel tartozunk nekik, akik odakint vannak... -
               Igen, szegények - bólintott Hortenzia, mert mit is mondhat ilyenkor az ember - de
               hála Istennek itt vagyunk drágám, egészen jól mulatunk és örülünk a szép estének. Ez
               a valóság! - Ez a valóság? - kapta oldalra Gábor a fejét s Hortenzia szemébe nézett,
               kételkedően: ej, ej ez a valóság? Hát akkor igyunk - emelte fel a poharat, minden
               irányban koccintott és ivott. - Mi van veled Gábor? - halkitotta meg a hangját és
               hirtelen rájött félelmében már nem volt semmi tekintettel társadalmi konvenciókra és
               Marek előtt hangosan tegezte. - Az a valóság, hogy mi nem élünk - emelte fel Gábor a
               hangját, s ellenségesen felállott, átment a másik szobába és az iróasztal melletti
               óriási berzserbe süppedt.</p>
            <p>Hortenzia utána sompolygott. Az asztal rendje már ugyis felbomlott. Közben mégis
               visszajött, egy pillanatig még ott ült Marek mellett, kérdésére azonban nem
               válaszolt; Gábor támadó hangja és magatartása annyira fölizgatta, hogy égő arccal
               ujra fölállott és kiment. Nyomában egymásután huzódtak mások is a gróf
               dolgozószobájába, ahova a világosság csak az ebédlőből hatolt be, különben
               jótékonyan sötét volt. Arnold gróf félelmetesen, egyenes válltartásával,
               stamperlijeivel és gyufaszálaival egyedül maradt az asztalfőn, tovább ivott
               rendületlenül, üres tekintettel, mint a vak, aki nem látja, hogy mindenki ellépett
               mellőle. Marekné zongorázott, de ezuttal nem táncolt senki.</p>
            <p>Hortenzia a berzser széles támlájára ült és Gábor átnedvesedett homlokát simitgatta.
               - Megbántott valaki? Én? - Egyszer szabad, hogy nekem is minden tótágast álljon -
               fakadt ki Gábor kedvetlenül. - Könyörgöm, verj ki a fejedből minden ostoba
               gondolatot. Nem volna kedved táncolni? Mi még nem is táncoltunk ma este. - Miért
               táncoljak? - kérdezte Gábor olyan komolysággal, mintha valamilyen döntő jelentőségü
               kérdésre végérvényes és megfelebbezhetetlen feleletet várt volna. - Hogy keringőzz
               és felejtsd el ezt a cudar világot. - Nem táncolok, - rivallt rá Gábor durcásan és
               könyökével letolta a támláról az asszonyt.</p>
            <p>Hortenzia magából kikelve ment vissza a szobába. Nem ismert rá Gáborra, ezt az
               érthetetlen durvaságot sem merte volna föltételezni róla és mind azt hajtogatta
               keserüen magában, azért van, mert már nem szeret! Ostobán és tehetetlenül állott
               Marekné háta mögé, aki most fölemelkedett a zongorától. - Játsszon már Sulkovszky,
               vagy Ludmilla is valamit, ne mindig csak én - mondotta, és élénk felemelkedtében
               Hortenziába kapaszkodott, mintha azt várta volna tőle, hogy egy mozdulattal átsegiti
               egyik szobából a másikba. Amikor Marekné bement, Hortenzia idegesen igazitotta helyre
               a félrecsuszott gyöngysort a nyakán, ujjaival megérintette a pianinót és a hangszer
               hurjai fájdalmas panaszossággal csendültek meg.</p>
            <p>Már nem szeret, egészen bizonyos, hogy nem szeret... A gróf szobájában hangosan
               vihogtak és a tört hangfoszlányokból megállapitotta, hogy azon mulatnak, hogy
               Ludmilla eltünt a házból és vele egyszerre oldott kereket Sulkovszky is. Gunyos
               megjegyzéseket fogott el, benézett a szobába, ahol Marek mérnök fejére tett egy
               papirzsákot és „az ifju pár” eltünésével a cseh-magyar barátság megszilárdulásának
               frappáns és példaadó megnyilatkozását ünnepelte.</p>
            <p>Hortenzia arcát ismét vérhullám öntötte el. Elrémülve gondolt arra, hogy a komiszok
               megfeledkezve minden illendőségről, őket kettőjüket is kikezdik. Abba nincs semmi
               beleszólása, hogy ha kiteszik a lábukat, első dolguk lesz őket megbeszélni. Ezzel
               tisztában van. De ha most merészkednének... Nem magáért aggódott. A pletykákkal már
               rég leszámolt. Gábor azonban izgatott, tudja Isten, minő fájó sebek szakadtak föl
               benne. Még csak az kell, hogy ő is észrevegye Marek fecsegésének célzatosságát. Ki
               kell ragadni a legsürgősebben ebből a környezetből, rá kell venni, hogy
               lefeküdjék.</p>
            <p>Ezzel az elhatározással tartott Gábor felé, de Gábor már feltápászkodott és átjött a
               másik szobába. Hortenzia mintha mi sem történt volna, rendkivüli szelidséggel
               megfogta a kezénél, leültette a kerevetre, ahol a festő az ittasságtól elbóditva
               mozdulatlanul feküdt. A gróf teljesen el volt foglalva önmagával, kurjongatott és
               ujjaival ütögette az asztalt.</p>
            <p>- Bocsáss meg - szólalt meg Hortenzia - bizonyára én voltam a hibás. Neked igazad
               van, nem képzelek el esetet, hogy ne teneked legyen igazad... Tehetek én arról, hogy
               ennyire elfajult a hangulat? Ha nem érzed jól magad közöttünk, bármely pillanatban
               visszatérhetsz a szobádba. Én, a háziasszony azonban nem tehetem meg... De ha
               kivánod... csak egy szavadba kerül... felhivatok egy rendőrt és kidobatom
               valamennyit.</p>
            <p>Vajjon miért mondta ezt? Honnan támadt az az előérzése, hogy Gábor ebben a megszokott
               duhaj társaságban nem érzi jól magát egyszerre? Talán el akarta hessegetni a
               gondolatot magától, ami a tudat alatt foglalkoztatta, hogy Gábor nem szereti őt és
               elégedetlenségének forrását valahol másutt vélte megtalálni? Gábor mindenesetre
               megenyhült. Igaz, ez az asszony mindenre képes érette. Igazságtalan hozzá, föláldozta
               mindenét, méltóságérzését, nyugalmát. Ezt az egész komédiát is az ő mulattatására
               rendezte.</p>
            <p>- Bocsáss meg nekem - kérlelte ujból Hortenzia - egy szót sem kérdezek tőled.</p>
            <p>- Hortenzia kedves...</p>
            <p>Hortenzia e pillanatban leveszi kezét az arcáról, amelyen könnyek csurogtak végig.
               Milyen összetört, szánalmas vénasszonyi arc mered feléje! Milyen ázott kutyatekintet!
               Ha most összeverné Hortenziát, akkor ő letérdepelne előtte és alázatosan a kezét
               csókolná. Egy ilyen asszonnyal nem lehet vitázni, harcolni, haragot tartani. Kikerül
               ez minden támadást és visszahuzódik feneketlen szerelme mélységeibe, ahova őt már nem
               tudja követni.</p>
            <p>Pár pillanatig csend, egyik sem szól egy szót sem, mindegyik magában méri fel
               gyötrelmeit, Gábor ahogy szokta, ujjaival végig simit Hortenzia haján és a
               halántékán. Hortenzia bátorságot merit a mozdulatból:</p>
            <p>- Ne szólj semmit, csak ints a fejeddel: én miattam?</p>
            <p>Gábor igyekezett őszintén válaszolni:</p>
            <p>- Dehogyis te miattad. A zsákucca miatt, amelybe valamennyien jutottunk. Szörnyü
               csömörérzés fogott el az imént, de azt hiszem már vége. Az imént - töprengett, hogy
               elmondja-e, de végül is megeredt belőle a szó, - az imént ugy fejeztem ki magam, hogy
               a valóságban mi nem élünk. Egy pillanatra az jutott az eszembe, hogy mi ugy táncolunk
               itt, mint a kisértetek a temető felett. Meg tudod-e érteni, hogy az embert egyszerre
               lehuzza a hazugságok sulya és oly nehéznek találja a levegőt, hogy nem tud lélekzeni
               benne? Nem tudunk szilárdan belefogózni abba a talajba, amely a lábunk alatt van.
               Csak légigyökereink vannak. Érted ezt kedves? A szél tart fönn bennünket a levegőben,
               vagy az atmoszférának sajátos tehetetlenségi ereje. Hogyan magyarázzam meg neked? -
               gondolkodott magában, hogy minél távolabbra vigye nyugtalanságának okait és minél
               inkább eljelentéktelenitse, nehogy Hortenziának ujabb fájdalmat okozzon. - Például
               milyen szép is ez a város! - Pedig egy forró mérgekkel teli dzsungelnek az ősi
               tenyészete. Prostitució, árdrágitás, éhség, árulás leselkedik minden gázlámpa
               tövében és mi akárhogy is befészkeljük magunkat a fedezékbe, lehetetlen ki nem
               szagolni a levegőből a kis és a nagy bünöknek penetráns illatát. Ilyesmire gondoltam
               ma este, meg arra az elalaktalanodott hagymázos álomra is, aminek egy neve van:
               Hinterland. Ebben éppen ugy benne van egy földalatti Prágának és egy földalatti
               békének a zürzavara, össze-visszasága, ellenmondása és képtelensége,
               problematikussága, Kramarcs titkos telefonja a Hradzsin oldalában, a főhadnagyom
               panamája az ezred-irodán, Ludmilla eloldalgása Sulkovszkyval, ennek a Mareknének
               élveteg tekintete és vállának sovány sótartói, a kopasz Simon őrmester, aki civilben
               borügynök - valamennyien kivétel nélkül, valami mások vagyunk civilben, mint,
               mint...</p>
            <p>Hortenzia fejezte be önmagában a kérdést: mint mi, itt ketten, kik hazudozunk
               egymásnak. Ez az a lappangó, emésztő gondolat, amelyet, jóságos ég, Gábor mégsem mert
               kimondani.</p>
            <p>- Minden véletlen. Feloszlatták a huszonnyolcadik gyalogezredet - folytatta Gábor -
               mert áruló lett és mi megbizható, ötvenegyesek jöttünk a helyébe. Véletlen és
               viszonylagos. Még csak egyet kérdezek tőled... mi történik holnap reggel Vilmos
               császár, a bolgár cár, sőt a szultán szinnyomatával? A kis Bozsena veszi a seprüt és
               kisepri a balkonról a többi szeméttel együtt.</p>
            <p>Hortenzia idegenkedve nézett Gáborra, aki hevesen rázta vállait és láthatólag
               kinlódott, hogy valamennyire formát adjon annak az elhatalmasodott alaktalan
               érzésnek, amely dolgozott benne. Nem szakitotta félbe, szivdobogva várta, hogy még
               mit fog mondani és végülis hova fog kilyukadni. Bármennyire is félt tőle, ebben a
               nyomasztó pillanatban ő is bizonyosságot várt.</p>
            <p>- De azért ne nyugtalankodjék, kedves, mert ez, hogy is mondjam csak... irodalom. El
               fog mulni ez a pillanatnyi buta érzés és akkor ujra meg lesz elégedve velem. Hiába,
               én is „költő” vagyok, abból a furcsa beszámithatatlan szerzetből, amelyen zsarnoki
               módon uralkodik a hangulata.</p>
            <p>Hortenziát azonban nem lehetett jobb kedvre hangolni. Idegei beleremegtek és ha
               kivánt is hinni Gábor szavainak, nem hitt a szemének, amelyben csak egy valami
               csillogott rendületlenül: a homályos igazmondás őrülete.</p>
            <p>- Feküdj le - biztatta erőtlenül - nem mintha nem hallgatnálak most is szivesen. Csak
               azért menj vissza szobádba, hogy megkiméljelek alattomos pillantásoktól, amikor
               elbucsuznak és összemosolyognak: mi lesz ma éjjel? „Az önkéntes visszamarad a
               nőjével.” Tudod milyen csapnivalóan gonoszak... Aludd ki magadat és holnap ujra az
               enyém leszel. Igérd meg, hogy nem fogod feltárni többet a gyötrelmeidet, mert ezzel
               csak növeled az enyémet.</p>
            <p>Gábor kezetcsókolt és szó nélkül visszavonult szobájába. Italos ernyedtség verte le
               lábáról, ruhásan dőlt reá az ágyra. Bizonyos idő mulva arra ébredt, hogy Hortenzia
               ott térdel előtte és óvatosan huzza a cipőt a lábáról. Ijedt gyorsasággal hunyta
               vissza a szemét, hogy ne kelljen méltatlankodnia, hogy ne kelljen meghódolnia az
               előtt az alázatos szerelem előtt, melyet annál kevésbbé lesz képes viszonozni, minél
               rabszolgaibb formában mutatkozik. Hortenzia egymásmellé tette a két bakkancsot az ágy
               előtt és a paplannal gyöngéden betakarta Gábort.</p>
            <p>A fiu nem nyitotta ki a szemét, tetette, hogy alszik és csak belső érzékeivel kisérte
               megkönnyebbülten Hortenzia kivonulását.</p>
            
         </div>
         <div type="chapter">
            <head>14.</head>
            <p>Nem egyszer fordult már elő, hogy Hortenzia szivdobogva riadt föl: baj van, de
               ugyanakkor egyre vakmerőbben mégis azt remélte, hogy fokozódó szeretetével örökre
               magához láncolja e nyügös gyermeket.</p>
            <p>Lénye, amely pár hónap alatt ujjászületett, már nem ismert más kötelezettséget, mint
               minden körülmények között, ha akár az ég és pokol összeszakadnak is, megtartani azt,
               aki az övé. Még igy is, kinlódva a szerelemféltés őrületében mennyi gyönyörüség vár
               reá! Ha odahaza nem találta helyét és névtelen gyanuk kinozták, leszaladt a Grabenre,
               az ismerős virágkereskedésbe, mert azt szerette, hogy mindennap friss virág legyen
               házában. Utközben beszökött a templomba, rányomta fejét a hideg kövekre, kiemelt egy
               szegfüt a lazán összetartott csokorból, kedvenc szentjének lábához helyezte és
               mosolygott. Fogadd ugy, mintha az én kis katonám küldte volna! Ahányszor Gáborra
               gondolt akár itt is a szent falak között, hol az Isten észrevétlenül lebeg egyik
               templomhelyről a másikra és mint a szellő suhan végig az orgona sipjain is,
               öntudatlan áhitattal, félig arcára huzott fátyolán keresztül egy kicsit könnyezett és
               egy kicsit mosolygott, ugy hogy aki látta, irigykedve állapithatta meg, minő vallásos
               lélek és azután gyorsan kifujt lélekzettel rohant haza, egyenesen az önkéntes
               szobájába, hátha ma véletlenül hamarább engedték ki a kaszárnyából? Ha Gábor még nem
               volt otthon, betette az ajtót, felhuzta az ágyról a takarót, nézte a párnákat,
               amelyeken Gábor feje nyugodott és most szivesen gyürte volna össze, hogy valószinübbé
               tegye a képet, amelyet megszokott és ezzel is közelebb kerüljön hozzá. Képzeletében
               ujra látta a párnamélyedést, ahova Gábor feje alvás közben mélyen befuródott.</p>
            <p>Egy reggel meg sem várta, hogy Bozsena kitakaritson a fiatalember szobájában. Az
               ablak nyitva volt, Bozsena lelkesen rázta ki az udvarra a por-rongyot. Hortenzia egy
               szót sem szólott, mellére helyezett kézzel csak állingált s ugy tett, mintha figyelne
               valamit. Semmit sem várt, legfeljebb azt, hogy az itthagyott férfiillat végképpen
               elenyészik a levegőben.</p>
            <p>- A fiatal ur - szólalt meg Hortenzia álcázott szemrehányással, mintha a fiatal ur
               valami rendetlenséget követett volna el, a hamut a függönyhöz szórta volna, vagy
               bakkancsával megsértette volna a fényes politurt és most emiatt bosszankodnék.</p>
            <p>- A fiatal ur - tercelt Bozsena is vékony madárhangján. Elhallgattak, mintha e
               hallgatásban gondolataik találkoztak volna.</p>
            <p>- Tetszik neked a fiatal ur? - kérdezte Hortenzia fölbátoritóan, mint aki nemcsak
               megérti, hanem természetesnek találja, hogy annak, akit ő imád, mindenkinek tetszenie
               kell, aki megfordul ebben a házban.</p>
            <p>Bozsena fülig elpirult. Mi sem volt könnyebb a számára ennél. Hortenzia sem látott
               mást e pirulásban, mint a kis cseléd önkénytelen zavarát, amely elfogja mindig, ha
               urnője bizalmaskodóan ereszkedik le hozzá.</p>
            <p>- Na ne szégyeld, ha tetszik - s engedékenyen meglegyintette az arcát.</p>
            <p>Szivesen társalgott volna a kis Bozsenával, hiszen be volt avatva szerelmének a
               titkaiba.</p>
            <p>Vidáman ébredt és ha össze tudta volna egyeztetni méltóságával, odaállana Bozsenával
               dudorászni a bamba falusi danákat. Hortenzia sohasem fáradt az utóbbi időkben, akár
               éjszaka is fennmaradt. Lefogyott előnyösen, vonásai megfiatalodtak, a bőre is
               rugalmasabb. Szinte kedve volna odalépni a kis cselédhez, megtapogatni az arcbőrét,
               melyiké rugalmasabb?... Vagy akár jöjjön Bozsena, tapogassa meg az övét... De ezt
               természetesen nem engedte meg, mit is tudja az ilyen ostoba falusi liba, hogy mi az a
               masszás, kikészités és kozmetika...</p>
            <p>Bozsena csak állingált urnője előtt tanácstalanul. Azt várta, hogy folytathassa a
               takaritást. Hortenzia egyszerre szemrevalónak látta, lelkiszemeivel levetkőztette,
               nyugtalanitotta, hogy olyan helyes kis teste van, pedig nem csinál semmit, ő bezzeg
               két héttel ezelőtt beiratkozott ritmikus tornára is - éppen akkor jött divatba az, s
               Marekné ajánlotta - folytonosan hason kellett tartania magát, kifeszitett lábakkal,
               fájlalni kezdte a szivét, egész nap szurt belé és többet nem mert órára menni.</p>
            <p>- Hát csak takarits tisztán, rendesen, ne legyen egy porszem se a butorokon!</p>
            <p>Kiment nehéz szivvel.</p>
            <p>Bizony nem könnyü megtartani egy fiatalembert! Ezer és ezer gond, aggodalom,
               nyugtalanitó jel, mind meg kéne beszélni valakivel, de hát kivel? Ludmillával? Ó,
               Ludmilla csak azért nem vetette rá még magát a fiura, mert visszatartja, hogy pénzt
               kap tőle és remekül hasznosithatja nála a találkahelyét. Vagy Mareknével? Hiszen ezt
               is eszi a sárga irigység! Még jó, hogy Gábort nem érdekli más asszony! Ezer
               szerencse, hogy egész nap ott tartják a kaszárnyában, legalább elfárad szegényke,
               nincs kedve csatangolni az uccán és nincs kitéve kisértéseknek sem.</p>
            <p>Áltatja magát: hiszen ha igy is van, segit-e az rajta? A magárahagyottság kötözi őt a
               fiuhoz, de mi kötözi a fiut hozzá? Felsorolja magában mindazon okokot, amelyek
               amellett szólnak, hogy Gábornak érdemes kitartania mellette. Néha megnyugszik, néha
               azonban erőt vesz rajta a reménytelenség, szobájába menekül, üres tekintettel
               belebámul a tükörbe, mintha tanácsot remélne tőle. A csiszolt velencei tükör ott áll
               hálószobájának a benyilójában, a csipkemintával letakart toalett-asztalkán. Krém
               függönyét a tükör szélére ujra és ujra vissza kell igazitani.</p>
            <p>Hortenzia magára zárja az ajtót, ne zavarja, ne lesse őt most senkisem. A nagy
               számadások, a nagy kérdezések és a nagy megpróbáltatások pillanata ez. Ha nem látja
               magát, könnyen hazudhat befelé akármit, de a tükör félelmetesen igazat mond.</p>
            <p>Felkattintja a villanyt, közel tartja arcát a foncsorlaphoz és érzi, hogy hevesebben
               lüktet a szive. Fesziti a bőrt a nyakán, halántékán, simogatja uj arckenőccsel a
               zsirt a szemhéja alatt, elkeseredetten vizsgálja és igazgatja keskeny, vértelen
               ajkát, feltolja haját homlokából, sietve elegyengeti, mert a homlokon két vizszintes
               ránc meredezik. Ijedt mozdulattal tép ki egy merev ősz szálat a hajából, majd megint
               dühösen csapkodja ujjahegyeivel a bőrét, előbb előirás szerint, hogy élénkitse a
               vérkeringést, később csak azért, hogy verje és büntesse magát. Ezekben a döbbenetes
               percekben kételkedik magában. Átkozza az időt, amely izekre, porcikákra tépi szét
               hajdani szépségét. Dühöng, toporzékol, mint valami fenevad a ketrec mögött, azután
               dacosan összeszoritja ajkát: akarom és megtartom magamnak.</p>
            <p>És elkezd akarni... A kenőcs mégiscsak megteszi hatását. A szemébe cseppintett
               atropin kitágitja pupilláját. Ami szép van rajta elrendezi, a fürdő felfrissiti,
               járása rugalmas, diszkrét érzéki illat veszi körül, kikésziti mosolyát. Divatosan
               kell öltözködni is, a legjobb fehérnemüt kell felvenni, igyekezni kell ugy ülni, hogy
               mindig félárnyékban maradjon... És most már jöhet Gábor! Néhány órán keresztül, amig
               együtt lesznek, ujra fel fogja gyujtani elhalványodott vágyait.</p>
            <p>De ha nem jön a fiu, a kin elölről kezdődik megint. Ujra az elrettentő felismerés: -
               ez már az utolsó felgyulás az ő életében, azután nincs többé semmi! Ezért kell
               lobognia, mintha a kárhozat lángnyelvei gyujtották volna fel!</p>
            <p>De hátha nincs is a kaszárnyában? Ott lebzsel valahol egy nőnél, szerelmi
               rablóházban, ahol kiszipolyozzák az erejét s ugy kerül haza, mint egy kicsavart
               rongy. Mihez kezdjen el vele? Félős, hogy idegizgalmában máris összecsipkedték a
               türelmetlenség, a kétely, a féltékenység fullánkjai s most már minden jöhet, csatakos
               lett, mintha az egész városban körülhajszolták volna. Ilyen állapotban szépsége már
               képtelen több táplálékot meriteni a saját tüzéből.</p>
            <p>Legalább valami biztosat, értelmeset tudna kiolvasni kedvese arcából! Ellesni,
               meglopni az igazságot. Megtudni végül is, hányadán van vele? De az arc azonnal
               bezárul előtte. Csak annyit árul el, hogy gondolatai nem itt időznek, hanem kószálnak
               a semmiben. Nem nő, hála Istennek! Ha ez igy lenne, azonnal elevenére tapintana, ha
               mégugy elkendőzi is érzéseit. Egy szerelmes asszony ösztönei sohasem csalnak. Költő,
               verseket ir, alaptermészete a szórakozottság és ugylátszik, belemerülni
               álmodozásaiba többet nyujt neki, mint a szerelem. Ezzel tisztában kell lenni.
               Bármilyen lesujtó is, szerelmükben ő az, aki többet nyujt.</p>
            <p>De ameddig egy szál köti hozzá, belekapaszkodik. Amig azt nem mondja, hogy nem - már
               pedig sohasem mondja - semmi sincs elveszve. Csak jönne már!</p>
            <p>És ime már hosszasan megszólal a csengő az előszobában. Gábor hazaérkezett. Még
               mielőtt Hortenzia fölkapja pongyolájának szélét és kirohan, Bozsena már kinyitotta az
               ajtót. Hajlékony teste megadóan hozzá dörgölődik. Gábor, amikor megpillantja a
               grófnőt, mosolygó ábrázatot ölt, de nem enged meg tulbizalmaskodást, - például, hogy
               az asszony megcsókolja. Ha már Hortenzia annyira nem elővigyázatos, ő mégsem
               csókolózik a cseléd előtt. Valakinek csak kell ügyelni a látszatra. Igen egy
               negyedóra mulva be fog menni hozzá. Fáradt rendkivüli módon és kedvetlen is, nem
               tehet róla, hogy napok óta az. Nem kap semmi jó hirt hazulról. A pénze sem jön meg.
               De hagyjuk... Meg kell értenie, hogy...</p>
            <p>Hortenzia mindent megért. Hát vonuljon csak el, hozza rendbe magát. De siessen, mert
               a gróf bármelyik pillanatban betoppanhat. Gábor bevonul, de nem borotválkozik meg,
               még csak le sem porolja magát. Idegesen egyik cigarettáról a másikra gyujt és csak
               azért ül a szobájában, hogy az időt nyujtsa.</p>
            <p>Végre bemegy a grófnőhöz, közönyösen, emóciók nélkül, katonabluza rendetlenül
               kigombolva és bakkancsának zsinórját is gyászosan huzza maga után.</p>
            <p>- Hogy vártalak! - suttogta az asszony és tulajdonképpen amit várt, csak egy szó, egy
               mozdulat volt, amely kiemeli őket abból a komor atmoszférából, amelybe egyidő óta
               mindketten belesüppedtek.</p>
            <p>- Te oly drága vagy - feleli Gábor és semmisem árulja el, hogy észrevette volna
               Hortenzia elfojtott szenvedélyét, aki az egész nap várakozását egyetlen elborult
               pillantásban gyüjtötte össze.</p>
            <p>- Mindig csak ezt mondod nekem. Ahelyett, hogy megcsókolnál.</p>
            <p>Gábor magához vonta.</p>
            <p>- Milyen borostás a szakállad, - hunyta be a szemét és megremegett.</p>
            <p>- Husz évet, husz kerek évet fiatalodnék, ha egyszer ugy csókolna meg emberevő nagy
               szájával, ahogyan én szeretném - gondolja Hortenzia és már azzal is megelégedett,
               hogy az ifju ott lélekzik a közelében.</p>
            <p>Hortenzia szemére vetette, hogy már több mint egy hete nem mentek Ludmillához. Gábor
               elkezd panaszkodni, hogy beteg, nem érzi jól magát, majd a legközelebbi napokban
               kipótolja. Hát akkor legalább este igyekezzék hamarább hazajönni. Tényleg beteg-e? -
               Most sietve tapogatja meg a fiut a csuklójánál, a homlokán. Ágyba kell feküdni. Majd
               ő teát főz... Vigyázzon az Istenért, óriási influenzajárvány van a városban. Nem
               érzi, hogy láza volna. Talán hozza a hőmérőt? - Nem, az idegeim rosszak. Ettől vagyok
               ingerlékeny. Ha csak három napig zavartalanul élhetnék. - Nekem kitünő
               idegcsillapitóm van - mondja Hortenzia szolgálatkészen. - Hát akkor kérni fogom
               kedves...</p>
            <p>Inkább beveszi, hogy bebizonyitsa, hogy nem szimulál. De azért este csak nem jön
               haza, mert állitólag egyik unokabátyját akarja meglátogatni a 68-asoknál, aki holnap
               indul a harctérre. Illik együtt lenni vele. - De hát miért nem hozod föl, itt együtt
               is elbeszélgethetnénk, végre volna egy rokonod, akit én is megismerhetnék. - Az nem
               lehet, Hortenziának meg kell értenie. Éjfél lett, amikor hazakerült. Másnap délután
               nem is jött idejében a kaszárnyából, megint csak későn somfordált haza, s
               lábujjhegyen próbált szobájába lopózni. Hortenzia nagy jelenetet csapott, bevonszolta
               a nagy szobába. A gróf nem volt otthon. Kétségbeesésében odahullott a fiu lábaihoz.
               Gábor nem segitette föl, hagyta, hogy onnan beszéljen fel hozzá a szőnyegről. Átjárta
               agyát, hogy tulajdonképpen igy van rendjén. Ha volna egy leány, akit ő is igy
               szeretne, éppen igy tenne előtte. Nagyon nehéz megállapitani, hogy melyikük
               szenvedett most jobban.</p>
            <p>Hortenzia csüggedten fölállott és bement hálószobájába. Másnap azonban megint nyájas
               volt és ugy tett, mintha a tegnapi jelenetre nem is emlékezett volna. Gábor
               megnyugvással látta a változást, s hosszasan mesélt neki mindenféléről. Hortenzia
               összeszoritott fogakkal hallgatta. Ugy tetszett, hogy most már nem Gábor jólismert
               kaszárnya-szagát szimatolja, azt a kesernyés illatot, amely a prófuntra
               emlékeztette, hanem valamilyen álnok gyöngédség illatát, amely ugy tapadhatott hozzá
               egy fiatal idegen nő keze érintésétől.</p>
            <p>És most már elkezdett féltékenykedni. Gábor belső vihart olvasott le az arcáról,
               engedékenyen megcsókolta és határozottan megigérte, hogy vasárnap felmennek
               Ludmillához és az egész délutánt együtt töltik. Hortenzia állatias nyögéssel fogadta
               a csókot, mint akinek megkegyelmeznek és visszafogadnak egy olyan világba, amelyből
               már kihullt.</p>
            <p>Féltékenységének ma nem adott kifejezést. Ez az őrület azonban pár nap alatt
               elhatalmasodott rajta. Egy délután, hat óra tájban lehetett, Gábor elhagyta a
               kaszárnyát. Amint kilépett, szeme véletlenül a szembenlévő órásüzletre tévedt. Az
               üzlet mellett volt a kapu, amely homályos kapualjba vezetett. Egy hárászkendőbe
               burkolózó idősebb asszonyt pillantott meg, kezén durva gyapjukesztyüvel, mereven
               hozzá simulva a falhoz. Szive hangosan dobogott, amint reá pillantott. Az volt a
               gyanuja, hogy a grófnő! Rettenetes zöld világitó szeme valósággal sütött a kendő
               alól, de most megriadt, kétségbeejtő tanácstalansággal keresett menekvést. Vagy talán
               nem is ő volt, csak emlékeztetett reá? Hogy meggyőződjék, nem ment le sétálni a
               Friedrich-Strassera, hanem egyenesen a lakására. Gyanuját fokozta, hogy a grófnő nem
               volt odahaza. Máskor ilyen időben mindig odahaza szokott időzni. Nem egyszer leste őt
               a balkonon, nyakán sállal, gubasztva bundájában, mely alól kicsillant a kék selyem
               pongyola. Más alkalommal a szentek hidjánál, a szmihovi oldalon, Bozsenát ismerte fel
               a ködben, amely közel a vizpartjához sürübben nehezedik le, mint bárhol a városban.
               Valóban Bozsena volt, ő is abban a kémlelő mozdulatlan tartásban, mint Hortenzia
               minap a kaszárnya előtt. Vékony ujjacskáival a kőpárkányt szorongatta és amikor
               pillantásuk összetalálkozott, elkezdett futni. Gábor rákiáltott, Bozsena megállott. -
               Mit keresel itt, Bozsena? - rivallt rá, azonban félt az őszinte felelettől, mert
               félreismerhetetlen volt a helyzet; - Hortenzia parancsolta ki ezt a szegény, ártatlan
               bogarat, hogy leskelődjék utána. Bozsena csak szepegett, elgörbült a szája és könnyek
               gyültek a szemébe. Gábor azonban gyöngéden megfogta a karjánál: - ne szólj egy szót
               sem! Te nem láttál, érted? Nem vagyok kiváncsi, hogy miért settenkedtek a nyomomban.
               No elég volt, ne bőgj te aprószent, gyere velem, igyunk meg valahol egy teát. Kezembe
               veszem a kezedet és fölmelegitelek. Te ostoba... Ha nem volna ő a szeretőm, csak
               téged választanálak.</p>
            <p>Bozsena ijedten védekezett, de ugyanakkor megkapaszkodott Gábor karjában és engedte,
               hogy elmozditsa helyéből. Ha megtudja a grófné... - kapta ki kezét és Gábor
               gondolatát a szeméből olvasta ki. Igen, a grófné is itt kószál valahol, lesi egyik,
               vagy másik utkereszteződésnél és dráma lesz, ha őket igy egymáshoz szorosan lapulva
               találja. Talán még Ludmillát is mozgósitotta, még az sincs kizárva, hogy a grófot is
               utána küldötte. Ahogy ez a tündöklő város alá van aknázva kémekkel, akik mind a
               monarchia agóniáját siettetik, éppenugy hálózzák be, keresztezik, tőrökbe és csapdába
               ejtik az ő nyomoruságos életét is! Láthatatlan hurok van a nyaka körül és
               csömörletesség a szivében.</p>
            <p>- Most szépen hazamész Bozsena - mondotta neki németül, nem tulajdonitva fontosságot,
               hogy azt is megérti-e, amit most fog mondani neki. - Beszámolsz odahaza, hogy láttál,
               nyomon követtél, bementem a Slaviába, kiültem az egyik kávéházi ablakba és elkezdtem
               ujságot olvasni. Négy hete ugyan tilos a hadsereg tagjainak belépni ebbe a gyanus
               kávéházba, kiadták napiparancsban is, még tábla is van a bejárón, a lépcső fölött,
               hogy katonáknak elkerülendő, de én nem törődöm vele, robbanni akarok és egyenesen
               kivánom, hogy veszélyes helyzetbe sodorjam magamat.</p>
            <p>Bozsena türelmesen hallgatott. Gábor elbocsájtotta, elindult és többizben
               visszanézett. Bozsena szedte apró lábait, oly gyorsan vágott át az uttesten, hogy
               majdnem elütötte egy villanyos.</p>
            <p>Azon az estén is későn ment haza. Tartott tőle, hogy ma elkerülhetetlen lesz közöttük
               az összecsapás. De ő meg fogja mondani, hogy elég volt, ő nem hadifogoly, s másnap
               kiköltözik. Igaz, két hónapja tartozik a szobabérrel, most nincs pénze, ami volt
               elköltötte, de szerez pénzt a föld alól és magának a grófnak fizet. Igen, ez az
               egyetlen megoldás... Ennél jobb ürügyet ugy sem találhat. De a gróf este történetesen
               otthon volt. Gábor hallotta nehéz szuszogását a szőnyeggel letakart ajtón keresztül.
               Erre egy kicsit megnyugodott. Hát majd holnap! Egyelőre, hogy valamilyen
               elhatározást megérlelt magában, megkönnyebbültnek érezte magát. Csengetett
               Bozsenának. Kérte, hogy rakja meg a tüzet, noha a szobában elég meleg volt. Miután
               Bozsena fölszitotta a tüzet, nem engedte ki, hanem odaültette magához az ágyra. Tudta
               az első perctől, hogy ezt a kis szüzet akkor veheti birtokba, amikor éppen akarja.
               Elkezdte cirógatni, játszadozott vele. Bozsena előbb szabadkozott, de azután megadóan
               simult hozzá. Nem történt közöttük semmi. Csak ültek, szorongatták egymást és nem
               törődtek, ha akármi történik. Egy szót sem szóltak, csak átölelve tartották egymást.
               Bozsena ült a Gábor ölében, nézte a lángotvető fatuskókat, élvezte az elérhetetlent:
               - visszasimogathatta Gábor selymes haját. A grófnő hálószobáján keresztül
               átszivárgott a belső szoba vékony fénye. A grófnő nem aludt. Amikor Gábor érezte,
               hogy nem bir tovább ura lenni fölkorbácsolt érzékeinek, megcsókolta Bozsena szemeit s
               azt mondta:</p>
            <p>- Vasárnap délutánra öltözz föl nagyon csinosan. Elmegyünk együtt és megcsaljuk a
               grófnőt. Ennyivel tartozunk egymásnak.</p>
            <p>Vasárnap délutánt mondott szándékosan, mert ekkorára igérte meg Hortenziának, hogy
               felmennek Ludmillához. Most majd ehelyett egy kis zugszállodába megy, amilyenekkel
               televannak a mellékuccák!...</p>
            
         </div>
         <div type="chapter">
            <head>15.</head>
            <p>Joachim titokzatos arccal vonta félre Gábort.</p>
            <p>- Valamit akarok mondani neked. Egy sereg segédszolgálatost kiküldenek a hadtápba.
               Holnap, legkésőbb holnapután kijön a napiparancs. A fogalmazványt már láttam, Wulf
               törzsőrmester adta ide, hogy huzzam le sapirográfon. Közben visszakérte, mert az
               ezredes javitani akart rajta. Te is köztük vagy.</p>
            <p>Gábor vállat vont.</p>
            <p>- Csak azért mondom neked, mert emlitetted, hogy hadbirói kinevezésedet várod.
               Tanácslom, hogy mozgasd meg azonnal az embereidet. Cseppet sem kellemes kimenni ilyen
               vacak téli időben.</p>
            <p>- Jössz ebédelni?</p>
            <p>- Tudod, hogy benn étkezem a kaszárnyában - felelte árnyalatnyi nehezteléssel. -
               Menázsipénzből nem tudnék künnt kosztolni. Egyébként már meg is ebédeltem.</p>
            <p>Ott szokott ebédelni az irodán. Az ordonánc leteszi a párolgó csajkát az asztalra, -
               gulyásleves van rendszerint, néha puliszka, de asztala fiókjában mindig akad egy kis
               szalonna, sajt. Három perc alatt kész van az étkezéssel.</p>
            <p>- Kisérj el. Mostanában én sem étkezem a grófnőnél. Van itt egy kis kifőzde a
               Rudolfeanum közelében, odajárok.</p>
            <p>- Mióta?</p>
            <p>- Néhány nap óta. Kérlek, észrevettem, hogy egyre nehezebben tudják ezek a civilek
               beszerezni a hust, a zsirt, a vajat. A mai drágaság mellett nem találják meg a
               számitásukat az én kosztomnál. Hát nem igaz?</p>
            <p>- Vacsorázni sem vacsorázol nálunk?</p>
            <p>- Nem.</p>
            <p>- De ott laksz?</p>
            <p>Gábor biccentett. Joachim a fejét csóválta. Az nem igaz, hogy a gróféknál ne volna
               bőségben minden. Itt valami nincs rendben. Furta az oldalát, hogy megtudja.</p>
            <p>- Ebédeltem ugyan, de azért asszisztálok neked, ha akarod.</p>
            <p>Gábor mohón falta be az ételt, oda se figyelt. A hir, amit Joachim közölt vele,
               szüntelenül foglalkoztatta. De a történtek után nyugodtan fogadta a fordulatot.</p>
            <p>- Ha a gróf szól az ezredesnek, - kezdte el ujra Joachim - akkor még lehet segiteni.
               Azt kell mondania, hogy benn van a kérvényed a hadtestparancsnokságnál és néhány nap
               mulva elintéződik. De ha ezek egyszer már benyomtak, nehéz lesz kikaparni a
               hadtápból.</p>
            <p>- Köszönöm, hogy szóltál. De én egy lépést sem fogok tenni érdekemben. Lesz, ahogyan
               lesz.</p>
            <p>Joachim nagy szemeket meresztett:</p>
            <p>- Elment a szépeszed? Én a te helyedben... Eh, ostobaság, hogy igy beszélsz! Mit
               gondolsz milyen fényes beosztást fogsz kapni? Legjobb esetben a pékekhez osztanak be,
               vagy bedugnak egy magazinba. És hiába áltatod magad, hogy a front mögött vagy, egy
               nap mulva csak azon veszed észre magad, hogy zsupsz, künn vagy az arcvonalban. Látod
               nekem nincs semmi összeköttetésem. Nincsenek reményeim, hogy egyik napról a másikra
               fedezékmentes főhadnaggyá léptetnek elő. De én megbicsakolom magamat, innen nem
               mozdulok és hatökrös szekérrel sem cipelnek el a helyemről. Igaz, én már
               nélkülözhetetlen is vagyok - tette hozzá rátartisággal.</p>
            <p>- Megmondottam neked, hogy egyetlen lépést sem fogok tenni. Sőt bevallom, egyenesen
               örülök a távozásnak. No igyál meg hát egy pohár pilzenit, a kedvemért.</p>
            <p>Joachim ivott, várta, hogy Gábor bővebben megnyilatkozik, de harapófogóval sem tudta
               kivenni barátjából, hogy miért lett egyszerre annyira harcias.</p>
            <p>Gábor egy szóval sem emlitette a grófnőnek, hogy el fogják küldeni Prágából. Már
               azóta, mióta rájött, hogy minden lépésére vigyáznak, a leghüvösebben érintkezett
               Hortenziával. Szándékát azonban, hogy még január 1-én kiköltözzék, nem tudta
               keresztülvinni, mert még mindig nem jött meg a zsebpénze hazulról. Méltatlankodása
               azonban lassanként szünőben volt, mert a grófnő változatlanul nyájas és türelmes volt
               hozzá, a karácsonyestét náluk kellett töltenie, ajándékot kapott mindkettőjüktől,
               amit ő is apróságokkal viszonzott. Máskülönben kellemes este volt. Mennyezetig érő
               karácsonyfát gyujtottak meg, Arnold gróf a fonolán eljátszotta a Stille Nacht-ot,
               puncsot ittak, pazar vacsorát ettek, rántott csiga volt az előétel. Igen, ha a
               kapcsolatot, amely őt Hortenziához füzte, valamilyen csoda folytán barátsággá
               lehetett volna átlangyositani! És ha Bozsena nem viselkedett volna ugy, mint aki kész
               önként bármelyik pillanatban odaadni magát. De sajnálta a kislányt és félt, hogy már
               nem sokáig képes fékentartani magát. Minden azon az uton volt, hogy visszatérnek az
               előbbi állapotok és éppen ezt akarta elkerülni.</p>
            <p>Mielőtt január 5-én reggel bement volna a kaszárnyába, megizente Bozsenával a
               grófnőnek, hogy ne nyugtalankodjék, csak el kell utazni néhány napra egy
               őrszállitmánnyal, amelyet Grácban meg Leobenben kell leadni. De nem tért vissza. Ott
               a kaszárnyában öltözött be marsadjusztirungba, felült a vonatra, maga sem tudta, hogy
               hova megy, csak annyit, hogy az északi harctérre.</p>
            <p>Krakkó, Varsó, Breslitowszk. Itt e leégett és elüszkösödött városban érezte meg
               először a háboru leheletét. Abban a félig összeomlott házban, amelyben
               beszállásolták, bajonettel megcsonkitott családi portrék feküdtek a padlón és a
               katonák zongoralábakkal tüzeltek. Majd Dobrepole, kecses Mária Terézia korabeli
               lengyel udvarház, hóval boritott parkkal, elhagyott szökőkuttal, amelynek üres medre
               fölött egy kőfaun összetört sikjával borongott. Gyüjtőállomás parancsnoksága volt,
               néhány napig itt tartották. Az egyik szobában az iróasztalfiókban egy kötet Heinét
               fedezett fel, már mindent kiszedtek a fiókból, csak ez maradt ott. Lelkifurdalás
               nélkül elzsákmányolta s bedugta a torniszterébe a konzervek mellé. Szlonimban egy
               ismerős őrmesterrel találkozott, aki az ő szülővárosában volt borbélymester. Az
               őrmester nagyon megörült, azonnal elvitte magával biliárdozni a kisváros egyetlen
               kávéházába. Olyan zöldposztóju asztalon játszottak, melynek már nem volt egyetlen ép
               része sem. A gyüjtőhelyen egyazon parancsnokságnál kaptak mind a ketten beosztást
               egy rögtönzött trénoszlopnál, amely Novo-Raizyban a németek vezetése alatt állott.
               Előbb azonban Mipakiban a divizióparancsnokságánál kellett mégegyszer jelentkezniök.
               Mipakiban néhány egykori önkéntestársával találkozott, akik már mind zászlósok és
               hadnagyok voltak. Gunyolódtak rajta, hogy lám mégis idekerült, de ugyanakkor
               irigykedve állapitották meg remek beosztását, mert nekik szabadságuk leteltével ujra
               ki kell menni az arcvonalba. Bánatukban mégegyszer berugtak és minden pénzüket
               otthagyták a hadsereg ringyójánál, Mipaki Marcsánál.</p>
            <p>Végre tartósabban fedél alá kerülhetett. Közvetlen parancsnoka egy cserzett,
               vörösarcu főhadnagy volt, civilben irógépügynök, rettenetesen gyülölte, mert magyar
               volt és még csak azt sem engedte meg, hogy a tisztikonyhán étkezzék, noha ez
               rendszerint kijárt a hadtápnál lévő önkénteseknek. Knorr főhadnagy szenvedélyei közé
               tartozott, hogy kátrányos sátorlapokkal elkeritett négyszögben meztelenre feküdt és a
               téli napon, fekete szemüveggel a szemén, napfürdőzött, tucatszámra rekviráltatott
               irógépeket Isten tudja honnan, amelyeket azután rendre hazaküldözgetett Karlsruheba.
               Gábor csak most irta meg az első táborilapot Hortenziának, aki azután minden áldott
               nap cimeres leveleivel, gyönyörü meritett papiron ostromolta, amelyek előbb egytől
               egyig a főhadnagy kezén mentek keresztül, aki külön honvédelmi érdekből saját magának
               tartotta fenn a magánposta ellenőrzését. Knorr ezeknek a leveleknek láttára még
               dühösebb lett. Bejött a magazinba, lovagostorát csattogtatva orditott, hogy megint
               hiányzik a zab, meg a melassze. Az önkéntes bizonyára eladogatja. Majdnem azt
               mondotta, hogy ellopja, de visszaszivta szavát és csak annyit jegyzett meg, hogy vagy
               a kiosztásnál, vagy pedig a továbbosztásnál számitja el magát egy-két zsákkal. Ha
               mégegyszer előfordul, haditörvényszék elé állitja. Veszélyben a haza és ideküldenek
               nekem egy komolytalan fickót, valami kalandort, aki birodalmi grófnőkkel vált
               szerelmi leveleket, - gondolhatta magában Knorr és minduntalan beküldte egy osztaggal
               a lövész-árokba, hogy cementet fuvarozzon és más tapasztóanyagot, akkor is, ha nem
               volt arra odakünn semmi szükség sem.</p>
            <p>Gábor különös helyzetbe került. Noha segédszolgálatos volt és csak hadtápra alkalmas,
               tulajdonképpen a fronton veszélyeztette nap-nap után az életét. Miközben az ezredek
               jól be voltak ásva fedezékeikben, embereivel ő folytonosan ki-be járkált és tüzeltek
               reájuk. Igaza volt Joachimnak, ezzel a beosztással bekapja a kefét.</p>
            <p>Pár hét alatt Gábor belekóstolt a harci élet minden nyomoruságába. Egész nap
               lótott-futott, zabért szekerezett, rakta a magazinban a konzervek hegyeit, egyik
               hordó rumot a másik mellé, a cukrot és a csokoládét. Ez ugyan még nem háboru, de ott
               élt a háboru szélén és a látszólagosan páholyban ülők oldaláról nem egy hősi
               kimulást is észlelhetett. Amikor este - ha nem kellett kimenni a lövészárokba -
               végigdőlt magas faléceken nyugvó ágyának kemény szalmazsákján a barakkban, és
               végiggondolta uj életét alaposan, csodálatosképpen - leszámitva Knorr elviselhetetlen
               komiszságait - megelégedettnek érezte magát. Ez valóban más világ, egy más égtáj, ugy
               kellett venni, ahogy van. Nem félt a haláltól sem. Nem nyugtalanitotta a gondolat,
               hogy bármely pillanatban otthagyhatja a fogát. Egyik nap légitámadást intéztek
               Novo-Raizy ellen. A tőszomszédságában repült levegőbe a konyha a szakáccsal és a
               krumplihámozókkal együtt. Egyszer mégis csak ki kellett jönni - gondolta. Nem kell
               lesütött szemmel járnia, mert alávaló módon odabujt egy asszony szoknyája mellé. Hogy
               is juthatott eszébe, meguszni a háborut anélkül, hogy puskaport szagolt volna? Igazuk
               van azoknak, akik gyávának és szökevénynek tartották, mert hiszen tulajdonképpen nem
               a háboru elől bujkált eddig, hanem azelől, ami még ennek is fölötte áll: - az európai
               ifjuság közös végzete elől. Más szóval: - ki akart bujni a törvény alól, amely
               kötelező mindenkire s amelynek érvényessége nem a háboru tartamára szól, hanem majd
               csak azután lép életbe. Erkölcsi kötelmek ezek. Mert lehet a háboru önmagában véve
               erkölcstelen, de a közösségi tudat iratlan szabálya: cselekvőleg résztvenni benne
               neki is, ha már egész nemzedéke ott rothad a lövészárokban. Nem bujhat ki ő sem, mert
               elvesziti a jogcimet, hogy majd együtt legyen azokkal, akik a romok fölött uj
               épitkezésre szövetkeznek. Már fölemelt fővel felelhet, ha majd megkérdezik tőle, hol
               voltál a világháboruban? - Ott voltam együtt veletek! Én is átestem a
               tüzkeresztségen, testi áldozatot hoztam, a verejtékemet és egészségemet adtam oda és
               kockáztattam életemet is - ámbátor sok hasznomat nem láttátok és inkább csak
               fölösleges kiadást okoztam a kincstárnak.</p>
            <p>Persze lesznek sokan, akik hárijánoskodnak és a késői maradványoknak legendás
               harcicselekedeteket mesélnek majd. Lesznek olyanok is, akik mindvégig sikeresen
               bujkáltak és egyszerre szemérmetlenül verik mellüket: - én idehaza dolgoztam
               érettetek! Lehetővé tettem, hogy ti odakünn nyugodtan csatázhassatok. Amit csináltam
               értékesebb, mint a ti munkátok, akik csak vak parancsnak engedelmeskedtetek, de én
               ésszel és leleményességgel iparkodtam. Gábor a nyugtalan, hidegfényü éjszakákon
               kitekintve a barakk ablakán a végtelen orosz-lengyel tájra, beleringatva magát a
               távoli ágyuk morajába mint az éj hangulatának természetes elemébe, filozófikusan
               mérlegelte a maga kis szerepét, összehasonlitva az első vonalban küzdő bajtársaiéval.
               Serédy hadifogságba került. Bendának amputálták a jobblábát. Demeter megkapta az
               arany vitézségi érmet. Mi van Berinkeivel, Polgárral? Dengel szegény, szuronyroham
               közben esett el Horatiussal a zubbonya alatt... Ezek mind hősök, de vajjon fogják-e
               bajtársnak tekinteni őt, aki bár bőrtokban szolgálati revolvert hordozott, sohasem
               sütötte el a fegyverét. Forma szerint hadtápos és csak tekereg itt a hadizónában.
               Igaz, veszélyesebb életet élt, mint például Joachim barátja a kádernél. De hát -
               minden a véletlenen mulik. Isten tenyerében vagyunk valamennyien. Odahaza is
               lehullhat egy ostoba tégla és agyonütheti a legbékésebb járókelőt.</p>
            <p>Ne emlegessük tehát tulsokat a harci babérokat. Valljuk be magunk között, hogy
               végnélküli fokozatok vannak egyik vagy másik hadbavonult katonának a vitézsége
               között. Egyet azonban senkisem vitathat el tőle. Részese volt az élménynek.
               Résztvett az arcvonalon végigrezgő minden legfinomabb izgalomban, egyszerre mozdult
               meg az ő sorsa is az óriási kigyó minden gyürüzésével, benne főtt ezer és ezer
               verejtékező férfitest nehéz párlatában, sodorta őt is az énekhang deliriuma és ő is
               teletorokkal fujta az érkező katonavonatok utasaival: „égnek a gyertyák az oltár
               előtt, mégsem jött haza a párom”. Ez az, benne volt az „ütemben”!</p>
            <p>Az elszakadt világgal alig tartott kapcsolatot. Ujságot csak nagyritkán olvasott,
               akkor is volt már vagy kéthetes. Kulturigényeinek csak annyiban élhetett, hogy egy
               széles padlón átjárt a németekhez s ott a Feldbuchhandlungból vásárolgatta az olcsó,
               sárgafedelü Ullstein regényeket, amelyek giccses tartalmát - hálaistennek -
               huszonnégy órán belül tökéletesen elfelejtette. Leveleket kapott hazulról és
               Hortenziától. Legtöbbször szükszavuan válaszolt reájuk, tábori lapon, mint aki épen
               két ütközet közé került. Hortenzia elhalmozta szeretetadományaival. Almásrétest,
               érmelegitőt, hósapkát, téli holmikat küldött neki. Közben apránként kitavaszodott.
               Knorr a kátrányos napozóban olyan fekete lett már, mint a cigány s miután messzi
               környékről az összes irógépeket elrekvirálta, nem birt a szenvedélyével, hogy valamit
               mégis csak gyüjtenie kell, kegyszerek és templomi ikonok fölhalmozására vetette
               magát.</p>
            <p>A front különben csöndes volt. Majd tavasszal lesz valami - suttogták, viszont a
               vérmesebbek gyors békekötésben reménykedtek. Gábort sem az egyik, sem a másik
               eshetőség nem izgatta tulságosan. Csöndes megadással töltötte be szerény alkatrészi
               hivatását az óriási gépezetben és ha Hortenzia eszébe jutott, megbékélés élt iránta
               szivében. Már nem vett rossz néven semmit sem tőle. Levelei, amelyeket küldözgetett,
               egyenesen meghatották. Csacsiság is volt akkor oly nagy feneket keriteni a dolognak,
               semmiért kinozta vonzalmával, sőt figyeltette. Meg kell érteni, hogy egy szerelmes
               asszony mindenre képes. Ha jól meggondolja, elhamarkodott lépés volt az is, hogy nem
               szólt a grófnak és meglógott minden bucsu nélkül. Mégis csak másképen festene az
               élete, ha hadbiró volna. És ha már zsebében van a kinevezése, mi sem könnyebb, mint
               elhelyeztetni magát Prágából és szabadulni. Mindegy, - már megtörtént! Viszont mégis
               csak ki kellett szagolni ide, már becsületből is.</p>
            <p>Elkövetkezett az április. Lanyha szellő olvasztgatta a fagyott göröngyöket. Egyszerre
               megélénkült a harci tevékenység is. Vége a szép nyugalomnak, amikor a frontokon
               hetekig nem voltak más nyomok a hómezőn, csak amelyek az állások mögött a latrináig
               vezettek. Az áhitott békéből nem lett semmi. A megfigyelő ballonok sürübben
               emelkedtek a ragyogó kék ég felé. Ujabb csapatok vonultak át a falun. Határozottan
               készült valami Baranovici körül. Ellenséges repülőgépek berregtek a lövészárkok
               fölött, heves tüzelés minden hajnalban, pontosan fél öt óra körül. Egyre több
               cementre és tapasztékra volt szükség, hogy a fronton megrongált fedezékeket
               helyreállitsák. Egy kora reggel, amikor Gábor az üres szekerekkel visszafuvarozott az
               országuton, amely emelkedéssel vitt felfelé és néhány százméteren keresztül a dombok
               nem takarták, váratlanul gránát csapott a lovak közé. A nyomás őt is a földre
               teperte. Eszméletlenül terült el. Ráfektették az egyetlen épen maradt szekérre és
               bevitték. Nem tudott kimeritően számot adni, hogyan történt a támadás. Molcsadon a
               kórházban megállapitották, hogy elrepedt a dobhártyája és idegsokkot kapott.
               Továbbszállitották Pruzsaniba, a kórházi szétosztó állomásra. Mégegyszer
               megvizsgálták, majd felültették a kórházvonatra.</p>
            <p>Tulajdonképen a kórházvonaton eszmélt fel Gábor, hogy viszik befelé. A vonat
               vagonjaiban a függőágyakban fennről is, meg lennről a nehéz sebesültek jajveszékelése
               hallatszott, az elhomályositott kocsit - csak szürke burokkal letakart villanykörte
               világitotta meg - elviselhetetlen karbolszag itatta át, az éjszaka óráiban
               lábujjhegyen járt keresztül a vöröskeresztes ápolónővér, gyöngéden odalépett a
               legtöbb ágyhoz, hogy megnézze a láztáblát, megigazitsa a derékaljat vagy odatartsa az
               éjjeliedényt. Egyes állomásokon sokáig vesztegeltek. Gábor zubbonya ujjával végig
               törölte a függönyt és csöndesen kinézett. Itt-ott hordágyon emeltek le valakit, ez
               már halott volt vagy a végét járta. Ebben az átmeneti helyzetben, ami már nem volt
               harctér, de még nem volt hátsó országrész sem, csak a seb orditott fel türelmetlenül.
               Gábor a velejéig érezte át a háboru borzalmait.</p>
            <p>A vonat elindult és ő megkönnyebbülten látta, hogy minden kilométerkő messzibbre
               viszi a gyötrelem völgyeitől. Hangosan vert a szive: simán uszta meg a gránátot és
               most már olyan helyre kerül, ahol ujra meg lehet találni az élet gyönyöreit. Radom,
               Chielze - olvasta le az állomás jelző táblákat, reggelre már Krakkóban leszek. Vajjon
               itt tartják vagy viszik tovább? Az állomáson csak néhány katona állingált, ujabb
               hordágyakat emeltek, ujabb sebesülteket és betegeket raktak le, a vonatvezető hadnagy
               feszesen jelentést adott le a pályaudvarparancsnoknak, a váróterem homályos
               ablakain keresztül polgári utas kucsmája, kendőbe pólyált parasztasszonyok üres
               tekintete látszott, a gőzfelhő sivitva szállott fel a kerekek alól és eltakarta a
               szem elől még a közeli teherkocsikat is, amelyek a szomszédos sinen állottak
               küldeményeikkel. És azután ujra végtelen táj, a teliholdas horizont, még mindig
               befagyott patakok, amelyekből egy-egy fa csupasz ágazatának finom körvonalai
               rajzolódtak elő, felséges nyugalom, amely felette áll minden agyafurt emberi
               számitásnak.</p>
            <p>A kórházvonat egyrészét Krakkóban lekapcsolták. Krakkóban őt is leszállitották, ujra
               megvizsgálták, megkérdezték, melyik ezredhez tartozik, egyideig még tanácskoztak a
               fehérköpenybe öltözött főorvos és a vonatkisérő hadnagy, hogy mit csináljanak vele,
               végül is visszairányitották Prágába.</p>
            
         </div>
         <div type="chapter">
            <head>16.</head>
            <p>A helyőrségi csapatkórházban helyezték el, de alig volt ott három nap, máris áttették
               az üdülőkhöz. Az idegeivel határozottan rosszul állott, fülét is kezelni kellett.
               Szerencsére betegsége nem mutatkozott hosszulejáratunak. Egyébként is
               segédszolgálatos, ugy is ment ki, és ha mégegyszer visszairányitják, akkor se
               kerülhet rosszabb beosztásba, mint amilyenben eddig volt. Gábor azonban néhány hétig
               még nem akart jelentkezni ezredénél. Ugy spekulált, hogy az üdülőben kihuzza majd a
               nyárig, azután betegszabadságot kér, mindenesetre jár neki szabadság is, mire pedig
               lejár a szabadsága, már rég meg is kötötték a békét. Az üdülőtelep fenn volt a
               Letnán, a Moldova melletti enyhe magaslaton, egyikén azoknak a domboknak, amelyeken a
               Hradzsin is állott. Hosszu, párhuzamos barakkokban helyezték el az üdülőket, ahol az
               orvos Gábornak igen jó erdélyi ismerőse volt. Az orvos civilben járt, a parancsnok
               Jablonkay őrnagy, egy hetven éves aggastyán, akit a nyugdijból ráncigáltak elő és aki
               már olyan pipogya ember volt, hogy tőle nyugodtan ellophatták volna az egész
               üdülőtelepet. Jó messzire a várostól, istenáldotta hely, éppen Gábornak találták ki.
               A polgári orvos megörült, azonnal karonfogta, vitte magával sétálni és kijelentette,
               hogy legalább két hónapig fogja ott tartani. Joviális agglegény, bolondja az
               asszonyoknak, egész délutánokat lődörgött utánuk és abban a hitben élt, hogy csak a
               kisujját kell kinyujtania, akár Rohan hercegnőt is a rabnőjévé teheti. Valóban a
               hercegnő, amikor egy izben megtekintette a telepet, barátságosan meginvitálta a
               doktort is, hogy a barátság szálai nem füződtek tovább, a doktor kijelentése szerint
               csak ő rajta mulott, mert abban az időben két-három uriasszonynál is angazsálva volt,
               már amennyire szavain el lehetett menni. - Kérlek az én koromban... - kedélyeskedett
               - végtére nem vagyunk vasból - ütött a térdére vidáman, megfordult minden nő után és
               ugy járt a nyakcsigolyája, mint a divatbábuké a kirakatban, amelyek fejét egy
               mozdulattal hátra lehet forditani.</p>
            <p>- Bazedovod van - állapitotta meg a doktor, - ez pedig annyit jelent, hogy négy hétig
               szénsavas fürdőt fogsz venni és Faraday-árammal kezelteted magadat. Én majd
               intézkedem. Persze ez a betegség csak igen kis részben állott fenn, mindenesetre jót
               tett a sokk-nak, amely amióta itt van, rendkivül megenyhült. A szénsavas hidegfürdők
               egymagukban is remekül hatottak, de Gábort a zavartalan szabadság élvezete
               gyógyitotta meg, a tiszta levegő, a Belvedere-park. Az üdülőtől csak nehány percnyire
               volt e park. Amikor kezelésre ment, mindig keresztül kellett mennie rajta, itt
               sétált, vagy ült a köröndben néha órákon keresztül nem csinált semmit sem, csak
               letette a sapkáját maga mellé, magábaszivta a felgyült ég minden forróságát, nézte a
               gyermekeket, amint játszottak, mintha nem is lett volna háboru a világon. Szürke
               ruhás nörszök elegáns gyerekkocsikat tologattak, öreg urak üldögéltek le mellé a
               padra, olvasták a Narodni Listyt, sétapálcáikkal ákom-bákomokat rajzoltak a porba.
               Néha fiatal lányok vágtattak át fehéren, kibomlott hajjal tenisz rakettel a kezükben
               a gondosan kavicsolt sétautakon. A kertész pedig megkezdte az öntözést, holott még
               nem is volt szükség reá, irdatlan ollójával nyesegette az ágakat és tolta talyigáját
               azokkal az áldott müszerekkel, amelyek a tavaszi táj kozmetikájához tartoznak. Katona
               aránylag kevés fordult meg a parkban, mert a tiszti üdülő nem itt volt, egyébként is
               a telepen 180 vagy 200 embernél többet nem lehetett elhelyezni. Egy-két önkéntes
               azonban mindig akadt, akivel Gábor kószálhatott, ha éppen kedve tartotta.</p>
            <p>Legtöbbször azonban egyedül szeretett járni. Megállott a park egy-egy
               kiszökkelésénél, lenézett a városba az ezüstösen kanyargó folyóra, a hidakra, amelyek
               gyöngéden fogták át a két városrészt, a templomok zöld kupoláira, a házak tetejére,
               ellátott a város végére is, ahol csak a gyárak körkéményeinek konturjai tünedeztek. A
               házak nagy tömegéből megsejditeni vélte a Chotcova-uccát és a házat, amelyben lakott.
               - Nem is sejti Hortenzia, hogy már itt vagyok a közelben. Csak ne siessünk!
               Előbb-utóbb ugyis meg fogja tudni.</p>
            <p>Szép volt egy fél évvel ezelőtt a prágai ősz, andalitó negyedórák odalenn a
               Szófia-szigeten, de mennyivel imádandóbb a prágai tavasz, a füszálaknak és még a
               porszemeknek is ez a csodálatos zendülése. A Belvedere parkban ismerkedett meg
               Helénnel. Helén urileány volt, abból a nemes polgári fajtából, amely még nem
               használta el energiáit és hiánytalanul örökitette át az utódokra. Helén édesapja egy
               nagy grafikai üzemnek volt a tulajdonosa, papirkereskedésük is volt a Grabenen. Itt
               laktak a közelben, a domb másik oldalán, a villanegyedben. Helén minden reggel
               hugával ment teniszezni, azután itt sétált nehány barátnőjével, akik mind vidámabbak
               és kacérabbak voltak nála. Helén komoly volt, mély tüzü barna szemében öntudat és
               belső fegyelem ereje csillogott. Talán azért tetszett meg Gábornak is legelső
               pillanatban, mert érezte, hogy ez a leány nem olyan könnyü zsákmány, mint a többi. Ez
               nem akar mindenáron ismerkedni, ennek nincs szüksége kétes értékü flörtökre, ez csak
               halálos szerelemre termett, vagy közömbös házasságra, amelyet azonban a nyugodt
               anyagi jólét és a korrekt uriság előfeltételei alapoznak meg. Vékony, hosszu lábai
               voltak, mint az angol-szász leányoknak, csiszolt, hajlékony teste, magas, tiszta
               homloka és a legragyogóbb fiatalság villanyos deleje áradt ki belőle. Gáborra, amikor
               már hatod, vagy heted izben is találkoztak a parkban, még akkor is csak a
               szemesarkából nézett, nem elutasitóan és mégis megközelithetetlenül. Az önkéntesnek
               előbb sorra meg kellett ismerkednie Helén összes barátnőivel, amig végre rajtuk
               keresztül két heti letnai tartózkodás után megismerkedhetett vele is.</p>
            <p>Nem csalódott Helénben. Az a lény volt, akit képzelete rajzolt ki és aki után
               tulajdonképpen mindig vágyódott. Emlékeztette őt arra a békebeli szerelmére, amelyet
               egy zenekonzervatóriumi növendék iránt érzett s amely hét évig zajlott reménytelen
               szenvedésben. Rangjához mért ismeretség volt ez és koruk is nagyszerüen illett
               egymáshoz. Az első pillanattól kezdve megtalálták azokat az érintkezési pontokat,
               amelyek szellemileg is közelebb hozták egymáshoz. Soha egy pallérozatlan szó, egy
               illetlen mozdulat. Megelégedtek azzal a kevéssel, hogy találkozhattak, hosszasan
               nézhették egymást, beszélgethettek és egymás közelében gyönyörüségesen
               hallgathattak.</p>
            <p>Már vagy két hete volt a Letnán, amikor Gábor ugy érezte, hogy nem maradhat tovább
               elbujva és mégiscsak látogatást kell tennie a grófnőnél. Hiszen összes holmijai
               ottmaradtak, szülei is odaküldték pénzét, legelemibb kötelessége megjelenni a
               Chotcova utcában. Ha történetesen Hortenzia megtudja, hogy visszaérkezett, már pedig
               megtudja, hiszen a harctérre küldött leveleit sorra visszaküldik; bizonyára
               fullajtárt küld az ezredhez, vagy megfogja az utcán Sulkovszkit, Simon őrmestert,
               vagy Joachimot és kiderül, hogy ő már két hete itt van - ebből kétségtelenül botrány
               lesz. A Helénnel való kapcsolata még nem jutott odáig, hogy azt érezze, vagy higyje,
               hogy most már a legkönyörtelenebbül még a baráti kapcsolatot is meg kell szakitania a
               Hulm-Lobenstein házzal.</p>
            <p>Egy délután végre hosszasan csengetett a régismert házban. A gróféknál mindig
               szokásban volt - ezt a szokást egyedül az ő idejében törték meg - hogy csak nehezen
               nyitottak ajtót, mintha előzőleg beható tanácskozásokat kellett volna folytatniok: -
               mi is a teendő minden egyes becsöngetés előtt? Akaratlanul is eszébe jutott, amikor
               tavaly ősszel először állott meg Sulkovszkyval e fehérre festett szárnyasajtó
               előtt.</p>
            <p>Hát persze, hogy most is Bozsena fitos kis orra és szőke hajának homlokfölötti
               részlete jelent meg a kémlelőlyukon, egyvonalban a levélszekrénnyel, hogy azután
               leakassza a kulcsot, kétszer is visszaforgassa és csak azután nyissa ki.</p>
            <p>- Én vagyok, Bozsena - szólalt meg Gábor a küszöbön, hogy Bozsenát jobban lássa. -
               Nyiss ajtót, repülj!</p>
            <p>Bozsena elpirulva nézte és nem tudott szóhozjutni. Azután megérintette Gábort a
               karjánál, mintha igy akart volna meggyőződni testi valóságáról.</p>
            <p>- Nincs semmi baj - ölelte magához és ujjaival gyöngéden megérintette az arcát. -
               Állj meg Bozsena, előbb itt megcsókollak az előszobában, - mert ugy gondolta, hogy
               ennyivel tartozik a kislánynak, akit egy vasárnap délután el akart vonszolni, hogy
               önként feláldozza magát az ő mohóságának oltárán. Lehuzta Bozsena fejét magához és
               azután elengedte. - Csitt, ne szólj egy szót se, majd én belépek észrevétlenül. - A
               gróf ur is itthon van - óvatoskodott Bozsena. - Annál jobb, - szólott Gábor és
               belépett a gróf szobájába.</p>
            <p>Hortenzia és a gróf éppen ostáblát játszottak a kályha mellett. Odakünt elhüvösödött
               az idő, de semmiesetre sem tette indokolttá, hogy a grófék még rendületlenül
               tüzeljenek.</p>
            <p>- Jesszusom - kiáltott fel Hortenzia. Felugrott és pongyoláját felállás közben csak
               nagynehezen tudta kiszabaditani a karszék lábának gördülő kerekéből. - Hm... So-so,
               - integetett Arnold gróf széles lapátkezével, de nem tudott felállani, mert már
               tulságosan beleragadt a karszékbe. - Megfogyott a doktor ur, - állapitotta meg
               Hortenzia és Bozsena is intett a fejével, hogy ugy van, megfogyott. Mikor érkezett? -
               tudakolta a gróf, s tenyerét kivéve a Gábor kezéből szemrehányólag a mellére tette,
               mintha azt remélte volna, hogy tele lesz fityegő kitüntetésekkel. - Nyolc nappal
               ezelőtt - hazudta Gábor. - Gránát nyomás, de hiszen azt is megirtam. - Nem kaptunk
               semmi levelet - panaszkodott Hortenzia és szerelmének felujuló kapzsiságával nézte
               tovább az önkéntest, nem tudva betelni nézésével, de még sem mert közeliteni hozzá. -
               Nyolc napja van itt.</p>
            <p>Gábor is, Hortenzia is egyaránt elfogódtak, de valamennyien érezték, hogy ez alatt a
               néhány hónap alatt sok minden megváltozott, nem lehet folytatni ugyanugy, mint eddig.
               - Különben látom nagyon jól van, fess katona lett és most már szakaszvezető, nem
               káplár, - állapitotta meg szakértelemmel a gróf. - Igaz, most már három csillaga van
               - szólt Hortenzia is - nem is irta, hogy előléptették. Gábor fitymálva fricskázta meg
               a paroliját. Nem, ezt igazán nem volt érdemes megirni.</p>
            <p>Gábort leültették és részletesen el kellett mesélnie, hogy fenn tartózkodik az
               üdülőtelepen, Letnán és még vagy két hétig ottmarad. - De azután itt fog lakni nálunk
               megint, - jelentette ki Hortenzia ellentmondást nem türő hangon. - Itt hamarább és
               alaposabban meggyógyitjuk. - Még csak az kéne, hogy fölhizlaljanak, hiszen akkor
               egykettőre kivágnak - mosolygott Gábor. - Szó se róla, - dörmögött a gróf, - most már
               nem fognak többé tuljárni rajtunk. Majd én megmutatom - szoritotta össze az öklét,
               föl akart emelkedni, mint aki a legerőteljesebben „megmutatja”, de fenyegetése
               hatástalan maradt. Ujabb köhögési roham vett rajta erőt, Hortenzia hirtelen
               valamilyen orvosságot kavart fel egy pohárban, de szeme állandóan Gábort kereste. -
               Azt hittem, hogy már ki is adták a szobámat - reménykedett Gábor. - Hogyisne! Ilyet
               feltételezni! Ez a szoba Gábor von Rácz tulajdona életfogytiglan. Majd ha vége lesz a
               háborunak, az ügyvéd ur itt fogja megnyitni az irodáját is. - Hm... so, so - nyögött
               a gróf. Az orvosságos pohár után kapott és olyan mohón ivott belőle, mint aki minden
               szomjuságát el akarja oltani. Gábor reménytelenül nézett szét. - Semmi sem változott
               - mondotta Hortenzia nyomatékosan. - Szobájába uj függönyt tettünk és már kicseréltük
               iróasztalát is. Akarja látni? És már vonszolta is Gábort kifelé.</p>
            <p>A másik szobában Hortenzia hangtalanul omlott a karjaiba.</p>
            <p>Menekülni, menekülni, - zakatolt Gáborban egy hang szüntelenül - nem engedni többé a
               kisértésnek. Hazudni, áthelyezést kérni, csak itt nem maradni többé! De hát Prágában
               kell maradni... Helén miatt is. Hortenzia mintha megsejtette volna, hogy Gábor mit
               forgat az agyában, titokzatosan közölte:</p>
            <p>- Arnolddal nagyon sokat emlegettünk. Rendkivül bántotta, hogy keresztülhuzták
               számitását. De hát megirtam neked annyiszor, egy kicsit te vagy a hibás. Ő nagyon
               megszeretett téged. Nem is lehet megérteni. Egészen más, ha én... No hát elhatározta,
               hogy örökbefogad. Mit szólasz hozzá?</p>
            <p>Gábort enyhe szédülés fogta el. Ő Rácz Gábor, egy igen szerény erdélyi magyar
               tisztviselő fia, a jövőben Reichgraf Hulm-Lobenstein Trinovitz und Königsberg névre
               hallgasson? Micsoda röhögés támad majd a honi kávéházakban, ha egy ilyen hétágu
               koronával beállit barátjai közé. Igazán nem lehet ráfogni, ő rá, hogy nagy tisztelője
               volna a feudalizmusnak. E házban, akarata ellenére is, egyszerüen mint „a lovagias
               magyar nemzet” képviselője jelentkezett, pedig ha ismernék: nem csekély mértékben
               anarhista, tele felforgató elvekkel, és azokon az irókon nevelkedett, akiknek müveit
               még a legelegánsabb bőrkötésben sem engednék be egy főuri szalonba. És amellett
               koldus... Szüleitől kap némi támogatást a katonáskodása alatt. Ő maga még annyit sem
               keresett, hogy havi cigarettaszámláját fedezhesse. Más volna, ha örökölne a cim
               mellett akármilyen kicsi latifundiumot, ha mindjárt nehány száz hold földet
               vadászkastéllyal, halastóval, rangjának megfelelő évjáradékkal. Ez a cim azonban csak
               azoknak a kalandoroknak jó, akik áthajókáznak az óceánon tulra, hogy egy dusgazdag
               jenki-leányt fogjanak maguknak. Legelsősorban jó atyja dobná ki a házból, mint aki
               megtagadta a Rácz nevet, amelynek hordozói, mint derék pincemesterek, kisiparosok és
               forgalmi tisztek jeleskedtek a történelem folyamán. Bármilyen komikus is volt az
               ajánlat, az a gondolat, hogy Arnold gróf azt ajándékozná neki, amire a legbüszkébb,
               ez meghatotta.</p>
            <p>- Gyönyörü, hogy képesek vagytok akár örökbe is fogadni engem. De drágám, ez a terv
               már jogilag sem lehetséges. Az osztrák örökbefogadási törvény...</p>
            <p>- Bizd csak Arnoldra! Már tárgyalt az ügyvédekkel. Megnyugtatták, hogy éppen az
               osztrák örökösödési törvény teszi lehetővé. Ugy tudom, hogy legalább negyven év
               korkülömbségnek kell lenni az örökbefogadó és az örökbefogadott között. Ez a negyven
               év megvan. Arnold 64 éves.</p>
            <p>Gábor nem tett ellenvetést, csak élvezte magában nyulfarknyi birodalmi grófságának
               illuzióját. Egy percig tart az egész, csak addig, amig kimondják és azután vissza
               kell sülyedni a legszürkébb polgári létezésbe. De ilyen ötlet!</p>
            <p>- Erről még beszélünk. Még mi mindenről kell beszélnünk, - simult hozzá Hortenzia és
               a kezét kereste. - A függönyöket még meg se nézted. A legfinomabb sárga selyem. És
               bámuld meg a paplanhuzatodat. Nincs az a nagyvilági hölgy...</p>
            <p>- Hortenzia kedves, ti olyan jóságosak vagytok, de olyan naivak is. Ez mind csak
               beszéd... - S rá sem hederitett a selyem holmikra, mert szentül meg volt győződve,
               hogy ide nem fog visszaköltözni többé.</p>
            <p>- Már te sem hiszel semmit sem nekünk - zökkent vissza Hortenzia lelkesültségéből
               valami meghatározatlan szomoruságba.</p>
            <p>Gábor igyekezett visszafelé a grófhoz, aki ott ült a karszékben és az ostábla köveit
               rakosgatta.</p>
            <p>- Azért nagy selma maga, kedves szakaszvezető ur, hogy ilyen hamar elpárolgott a
               harctérről, - hunyorgott Arnold apró véraláfutásos szemével, ugyanazzal a
               ravaszsággal, amilyennel annakidején iróasztala fiókjának intimitásait mutogatta. -
               Istenemre mondom... - változtatott a hangján, más mederbe terelve gondolatait. -
               Végtére is magyar ember maga, vagy mi... Nem vagyunk gyávák, azt már nem.
               Szembeszállunk a muszkával! Ez azonban - ujjával Hortenziára mutatott - mind csak
               óbégatott, hogy véged van. No lám itt vagy, kutya bajod - tegezte és magázta,
               össze-vissza, ahogy jött.</p>
            <p>Bozsena tipegett be a szobába, hirtelen nekicsinosodva. Teát hozott, kekszet és
               mézet. Gábor figyelmesen szemlélte Bozsenát, amikor felemelte az ezüst kannát és
               kitöltötte előtte. Hortenzia fölkapta e nézést, rápillantott Bozsena lángbaborult
               arcára és ujra megerősödött gyanujában. De próbált erőtvenni magán és kényszeredetten
               mosolygott.</p>
            <p>- Amióta távol volt, kedves doktor, Prágában leromlottak az állapotok. Vajat már
               egyáltalában nem kapni, még nekünk sem. Cukor van véletlenül, de csak minden
               két-három hétben. A hus egyenesen megfizethetetlen. És a kenyér, hát mit szól ehhez a
               fekete kenyérhez? Került-e valaha ilyesmi a mi asztalunkra?</p>
            <p>Gábor szórakozottan hallgatta és tekintete ismét Bozsenára esett, aki most rumot
               töltött a gróf teájába.</p>
            <p>- Hát mennyi rumot akarsz tölteni a gróf ur csészéjébe? - rivalt reá Hortenzia
               szokatlan durvasággal.</p>
            <p>Gábor megnézte az óráját. Felemelkedett.</p>
            <p>- Már is? - kérdezte Hortenzia nyomott hangon. - Mikor számithatunk, hogy
               beköltözködik?</p>
            <p>- Addig, ameddig az üdülőben tartogatnak, boldogan kell, hogy ott maradjak. Azután
               esetleg fölülvizsgálat. De egészen valószinü, hogy ujra kipofoznak.</p>
            <p>- Na, na - vágott közbe Arnold és kelletlenül tolta el a kekszet maga elől, mert nem
               esett jól visszaemlékezni pártfogásának eddigi kudarcaira. - Fel a fejjel! -
               átcsoportositottuk stratégiai mozdulatainkat - és most jelentősen összenézett
               Hortenziával.</p>
            <p>Hortenzia azonban kedvetlen volt s azután is az ajtóra nézett, amikor már Bozsena
               betette maga után.</p>
            <p>- Nagyon köszönöm gróf ur, de most nem szabad megbolygatni a dolgokat. Egyelőre
               megfeledkeztek rólam s ujra szorulnom kell, ha a pótzászlóalj... Ugy áll a helyzet,
               hogy a standban sem szerepelek.</p>
            <p>Minden meggyőző érvét elővette, hogy lebeszélje őket a visszaköltöztetésről.</p>
            <p>- Mégis mikorra várhatjuk a beköltözést?</p>
            <p>- Legrosszabb esetben két hét mulva. De addig is sürün fogok feljönni. Ha a grófnő
               megengedi, most kivennék a bőröndömből egyet-mást.</p>
            <p>- Tessék - szólott Hortenzia csalódottan. - Nincs szüksége segitségre? Beküldöm
               Bozsenát.</p>
            <p>- Nagyon köszönöm - kapott az alkalmon Gábor. - Ha Bozsenának nincs más dolga...</p>
            <p>Hortenzia csengetett és azt mondta Bozsenának, hogy emelje le a bőröndöket a szekrény
               tetejéről. Mintha ujabb bizonyitékokat akart volna szerezni, tekintetét egyikről a
               másikra emelte.</p>
            <p>Gábor a szobában megcsókolta ujra Bozsenát és egyiküknek sem lehetett sejtelme arról,
               hogy Hortenzia a hálószoba ajtaján hallgatózik és minden finomabb zajt felmér.
               Bizonyára örökkévalóságnak tetszhetett neki az a pár perc, amelyet egymás karjaiban
               töltöttek. Már-már ott tartott, hogy félretolja az ajtót és berohan, de türtőztette
               magát. Bozsena kiszabaditotta magát Gábor öleléséből, nagy sebbel-lobbal kicsomagolt
               mindent, Gábor hátulról a karját a vállán és a nyakán tartotta. Mindössze csak egy
               pizsamát és papucsot vitt magával. Ezt is csak azért, hogy indokolttá tegye, miért
               kellett kicsomagolnia.</p>
            <p>Hortenzia fagyos nyugalommal vette tudomásul, hogy most bucsuzik.</p>
            <p>- Holnap délután tiszteletemet fogom tenni - szólott Gábor, meglátva az asszony arcán
               azt a kegyetlen, elszánt vonást, amelyet még nem ismert. Már-már hajlandó lett volna
               maradni is. - Hát szervusz fiam - bucsuzott el tőle a gróf nyájasan. Hortenzia nem
               kisérte ki, csak az ujjait nyujtotta távozásánál.</p>
            <p>Másnap fel is ment. Amikor beállitott a beigért délutáni látogatásra, az előszoba
               ajtót másik cseléd nyitotta ki, szurtos, darabos, csupa csont lány. Hortenzia kidobta
               Bozsenát! Gábor mindent megértett. Azért vette helyébe ezt a világcsufját, hogy ha
               visszaköltözik, ne legyen kitéve kisértésnek. Ő a hibás! Neki már régebben észre
               kellett volna vennie, hogy Hortenziában felkeltette a féltékenységet. Most azután
               megbosszulta magát. Ó, hogy gyülölte ezt az asszonyt! Legjobban szeretett volna
               visszafordulni és soha be nem tenni lábát e házba. De mint a legtöbbször, ezuttal sem
               volt határozott. Hát már sohasem tudja elszakitani ezeket az átkozott kötelékeket?
               Nyugalmat erőltetett magára ő is, igy beszélgettek.</p>
            <p>A gróf a másik szobában volt és a könyvei között motozott.</p>
            <p>- Nem kérdezted meg - szólott Hortenzia - hogy miért lettem olyan rosszkedvü tegnap,
               holott ki kellett volna ugranom a bőrömből örömömben, hogy végre megérkeztél? Hogy
               vártam ezt a pillanatot, ha tudnád. Hogy számitottam a napokat, hogy gyüjtöttem
               minden vonzalmamat erre az egyetlen percre! És akkor...</p>
            <p>- Ne folytasd, Hortenzia, - vágott közbe Gábor palásttalan indulattal - nem vagyok
               kiváncsi rá. Igazságtalan voltál és komisz. Én megértem azt, hogy ragaszkodsz hozzám,
               de az ilyesmivel csak elidegenitsz.</p>
            <p>- Sok mindent tudok - nyomott meg Hortenzia minden szót - de vedd tudomásul, hogy az
               enyém vagy és eltiprok mindenkit, aki közibénk áll. Azt módodban van megtenni, hogy
               visszaszökj a harctérre, de ameddig Prágában tartózkodol, nem türöm, hogy bárki
               mással szürd össze a levet. Te nem ismersz még engem! Együtt bünöztünk és együtt
               lakolunk is - kezdett nyöszörögni a hangja és akármennyire is kardoskodott, volt
               valami rajta a tehetetlenség fenségéből.</p>
            <p>Gábor idegességében véresre kaparta körmeit. Lesütötte a szemét, majd ellenségesen
               felemelte. Már a torkán volt a szó, hogy éktelen gorombaságokat vet oda, de
               ugyanakkor megsajnálta Hortenziát. Nem okos dolog tovább fesziteni a hurt. Ez a nő
               képes elemészteni mind kettőjüket.</p>
            <p>- És most teázunk - emelkedett fel Hortenzia a székről. - Arnold, Arnold, - tapsolt a
               kezével. Az asztalhoz lépett és a csillárról lelógó zsinór végét megnyomta. A szurtos
               szolgálóleány belépett. - Róza, teritsen három személyre. Uzsonázunk.</p>
            <p>Kárörvendő arccal nézett Gáborra. Reszketett az olcsó diadalérzéstől. Gábor azonban
               tehetetlenségében hangosan elkacagta magát.</p>
            
         </div>
         <div type="chapter">
            <head>17.</head>
            <p>Gábor szorgalmasan vette a szénsavas hidegfürdőket. Egy hórihorgas cseh csutakolta ki
               az összetöredezett bádogkádakat, kezét minduntalan odatörülte sáros torna-ingéhez és
               közben politizált.</p>
            <p>Nem, a háboru már nem tart soká! Hiába győzik agyon magukat a központi hatalmak,
               összeroskadnak és megadják magukat. És akkor - egyszerre vidám tempót vett a csutakos
               rongy is a kezében - a népek felszabadulnak az elnyomás alól és megkezdődik az uj
               világ.</p>
            <p>Gábort kissé ingerelte, hogy ezek a csehek, egyik ugy, mint a másik, olyan
               természetesnek találják, hogy kipakkoljanak előtte felforgató érzelmeikkel. - Mi maga
               civilben? - kérdezte. - Masszőr vagyok, egy gőzfürdő masszőre, de hat gimnáziumot
               végeztem. - És mondja barátom, nem fél attól, hogy feljelentem? A masszőr csodálkozó
               arcot vágott. - Már miért jelentene fel, mondtam én valamit? - Semmit sem mondott,
               csak nem bizik a központi hatalmakban. - Az önkéntes ur talán bizik? - kérdezte
               zavartalan szemtelenséggel a masszőr. - Én még ha nem is biznék, akkor is bogot
               kötnék a nyelvemre. - Bocsánat, egy szót sem szólottam - hallgatott el a cseh és
               duzzogva elzárta a vizcsapot.</p>
            <p>- Hát azért - bujt ki Gábor a kádból és miközben a masszőr ledörzsölte, azon
               gondolkodott, mi bátorithatta fel a csehet, hogy a száját jártassa? Bizonyos, hogy ő
               mondott valamit, különben nem merészkedett volna bizalmaskodásokra.</p>
            <p>- Nem tenné meg a szivességet, hogy ma kivételesen meg is masszirozzon? - Dehogyis
               nem, noha ez már nincsen előirva... - Azt hiszem nem fog megártani nekem. - Nem,
               semmi esetre sem. Az önkéntes ur olyan egészséges már, hogy a szénsavas fürdők sem
               árthatnak. - Teljesen igaza van. Az idegeim azt hiszem már teljesen rendben vannak.
               De a fülem - tette hozzá, hogy figyelmeztesse a csehet, hogy ővele még mindig baj
               van.</p>
            <p>Rendkivül jól esett neki a dögönyözés. A cseh szakértelemmel forgatta, paskolta és
               csiklandozta. Miután Gábor felöltözött - hallatlanul frissnek érezte magát - egy
               skatulya Dritte Sortet adott a masszőrnek és jóakaratulag megjegyezte: én meg tudom
               érteni magukat. Én sem tennék másként a helyükben. De én magyar vagyok... - A cseh
               alamuszi módon mosolygott, kivett egy cigarettát, de nem gyujtott reá, hanem oda
               tette a fültöve mellé. - Hát persze, persze... Viszont ne felejtse el, önkéntes ur,
               hogy mi magyarok és csehek egyszerre veszitettük el a függetlenségünket. Önök
               megpróbáltak megalkudni. Nekünk nem sikerült. De ha üt a felszabadulás pillanata,
               akkor közösen fogunk össze Bécs ellen és azt ültetjük a trónra, aki vérünkből való
               vér... - Majd akkor beszélünk róla, kedves barátom! Addig csak teljesitsük
               kötelességünket azon a helyen, ahova raktak bennünket. Különben pórul járhatunk, -
               fejezte be oktatólag.</p>
            <p>Mintha már hallotta volna másoktól is, amit a cseh beszélt... Megint azon törte a
               fejét, hogy mi bátorithatja fel az effajta embereket, hogy ilyen bizalommal legyenek
               hozzá... Ujra a parkban találta magát. Kereste Helént, de ezuttal nem volt künn.
               Ellenben találkozott Maryval, a hugával. Vele sétált egy félóráig. Helén fekete volt,
               Mary pedig szőke. Helén merengő volt és álmodozó, Mary pedig bübájosan szemtelen. De
               Maryben megvoltak Helén vonásai is. Egyik sem ismerte a háborut, az élet terheit és
               egyaránt olyan természetes magátólértetődéssel helyezkedtek be a csodálatos
               fényekkel izzó tavaszba, a Belvedere levegőjébe, mint a madarak vagy a szökőkutak.
               Gondtalanok voltak és gazdagok. Peter Altenberg tollára való testvérpár.</p>
            <p>Gábor angyalian érezte magát Mary társaságában. Kedve lett volna elmondani, hogy
               milyen remek találmány az a szénsavas fürdő és részletezni, hogy érkezik alulról a
               pezsgető áram, amely friss életkedvvel tölti meg pórusait, erőre és derüre serkenti,
               hogy ujra tud örülni az életnek. Mary azonban nem engedte szóhoz, csak csevegett
               folytonosan, értelmetlenül, mint madár a fán. Gábornak azonban jól esett hallgatni és
               szüntelenül Helénre gondolt. Egyizben Helénnel lenn a városban találkozott a
               Deutsches Haus előtt. Néhány pillanattal előbb érkezett Helén, szürke kosztüm volt
               rajta, amelyet mü gyöngyvirág diszitett. Kezében kis csomagokkal, koppintott a
               Ferdinand strassen. Gábor pillantása ráesett az utca sarkán ülő virágárus asszonyra,
               vett egy szál szegfüt és arra kérte, hogy Helén cserélje el a müvirággal. Akkor ért
               oda éppen Hortenzia, akinél nem járt azóta sem. Gábor megpróbálta, hogy elnézzen a
               feje fölött, de Hortenzia egyenesen hozzá lépett. Szokatlanul sápadt volt és
               tekintete féltékenyen tapadt Helénre. - Kedves doktor, nagyon kérem, hogy ma
               okvetlenül jöjjön fel hozzám. Fontos beszédem van magával - fékezte le magát a
               lehetőség szerint, de hangjában összegyült várakozás, szenvedés, reménytelenség és
               gyülölet izzott. - Nem engedtek ki - hazudta Gábor cinikusan. - Az lehetetlen -
               válaszolt Hortenzia ijesztő hidegen. - Telefonáltam és azt mondották két izben is,
               hogy nincs fenn az üdülőben. - Gábor hallgatott, zavartan nézett Helénre, aki oldalt
               állt tőlük és egy kirakatot nézegetett. - Ne tegyél velem ilyet, - könyörgött, - ne
               tegyél velem ilyent - lassitotta a hangját Hortenzia és azt várta, hogy Gábor azonnal
               elköszön a lánytól és most már őt fogja elkisérni. Gábor azonban nem mozdult. Feszes
               állásban jobbra és balra köszöngetett a tiszteknek. Annyira képtelen volt
               érdeklődését akármilyen irányban összpontositani, hogy egy fináncnak is
               leszalutált.</p>
            <p>Helén most megfordult. Hortenzia remélte, hogy Gábor eleget tesz az udvariasság elemi
               feltételének és bemutatja Helént, akit kitartóan nézett, mintha örökre meg akarta
               volna jegyezni magának. Semmi sem történt. Hortenzia e pillanatban siralmas látvány
               volt. Pöffetegen állott előtte, fején óriási kalappal, mint egy óriási gomba és
               izgalmában a kalap is félrecsuszott a fején. A boa pedig lecsuszott a karjáról és az
               aszfaltot surolta. Helén nem közeledett. Derüs arckifejezéssel nézte őket, majd
               látva, hogy még mindig beszélgetnek, ujra a kirakat felé fordult. Biztos a dolgában,
               nem gondol semmi rosszra, van ideje kivárni, amig elmondják egymásnak, amit közölni
               akarnak - ezt árulta el a tekintete.</p>
            <p>Hortenziát Helén tökéletes nyugalma még inkább felbőszitette. Most már homályosan
               arra következtetett, hogy Gábor és az ismeretlen leány között a kapcsolat már régebbi
               keletü. Kedve lett volna odainteni magához és közölni vele a valóságot. Már csak egy
               hajszál tartotta vissza.</p>
            <p>- Ma délután felmegyek hozzátok és mindent megmagyarázok - mondotta Gábor. -
               Megragadta Hortenzia kezét, hogy megcsókolja és értésére adja, hogy ez az elköszönés
               pillanata. Hortenzia fájdalmas elgyötörtségében már csak annyi energiát tudott
               kifejteni, hogy megkérdezze: És ha mégsem jön fel?... - De feljövök, szavamra
               mondom, és majd akkor mindent, mindent rendbe hozunk... Gábor már el is lépett
               mellőle és rohant a kirakathoz. Helén megfordult, rámosolygott, aztán ellenkező
               irányban indultak el, mint a grófnő. Hortenzia pillanatig még tanácstalanul állott az
               emberáradatban, majd bizonytalanul ő is elindult.</p>
            <p>Helén és Gábor szótlanul haladtak egymás mellett. Ha sejtené Helén, hogy ki ez a
               nő!... Hogy ez az a nő, aki őt megelőzte!... Hogy ez az a nő, akinek ajkain időzött,
               még mielőtt... Helén azonban ugy viselkedett, mintha ez a találkozás egyáltalában nem
               érdekelte volna.</p>
            <p>Gábor maga hozta szóba:</p>
            <p>- Bocsásson meg Helén, hogy ezzel a hölggyel oly sokáig beszélgettem. Ő szólitott
               meg, sokáig nem látott... A háziasszonyom volt, - tette hozzá, hogy megelőzzön minden
               további kérdést.</p>
            <p>Helén mosolygott: - Mialatt maga a dolgát végezte, néztem a kirakatban egy édes kis
               retikült. Ha egyszer ugy fogja találni, hogy én már elfogadhatom magától, hát majd
               megveszi nekem.</p>
            <p>Semmiség, szappanhab - egy mondat. De mennyi igéret bujkál benne, mennyire érdemes az
               elemzésre, minden szó: „ha egyszer”... „hogy én már”... És milyen rendkivüli tapintat
               a részéről, hogy keresztülgázolt az ő védekezésén, visszautasitott minden
               magyarázatot, nem volt kiváncsi, nem érdekli őt semmi sem abból az asszonyból, nem
               kell dadognia és hazudnia. Meg lehet halni egy ilyen nőért! Ez a legcsekélyebb:
               meghalni érte! Lefeküdni a sinekre vagy szuronyrohamra menni a nevével.</p>
            <p>- Minden igyekezetem az lesz Helén, hogy én a lábaihoz tehessem az egész világot.</p>
            <p>Olyan komoly volt, ahogyan mondotta és olyan komoly, ahogyan hallgatta a leány. Olyan
               komoly volt, hogy szerették egymást és még csak nem is csókolództak eddig.</p>
            
         </div>
         <div type="chapter">
            <head>18.</head>
            <p>... Krejci előrement, hogy megnézze, be lehet-e menni a lakásba, nincs-e tulnagy
               rendetlenség? Meg hogy emlitést tegyen feleségének is a váratlan vendég
               érkezéséről.</p>
            <p>Nincs semmi baj. Az asszony csak egy kicsit később fog bejönni. Egész nap el volt
               foglalva házimunkával. Rendbe kell hoznia magát, hiszen tudja, hogy milyenek az
               asszonyok... Gábor ujra megemlitette, hogy csak rövid ideig maradhat. Rengeteg
               elintéznivalója van még a mai nap.</p>
            <p>Krejci leültette az egyik szobába, amely háló is volt, gyerekszoba is, az oldalfalon
               széles állványokon a könyvei, az ablak előtt filigrán iróasztal, tehát ez volt a
               férfiszoba is. - Két szobánk van mindössze - mentegetőzött, mintha elnézést akart
               volna kérni, hogy nem vitte többre. - Még most is a bankban dolgozik? - kérdezte
               Gábor és megbámulta Krejci vörösen szegélyezett posztó-otthonkáját, amelyet barátja
               látható elégedettséggel öltött magára. - Azóta is egyhelyben rostokolok. De még csak
               cégjegyző sem lettem és ha ma már elég rendes a fizetésem, anyámat, nővéremet is el
               kell látnom, hébe-hóba feleségem diáköccse is segélyezésre szorul.</p>
            <p>Hát ilyen nagy családot tart el a vékonypénzü legényke, aki igy bizony, be nem
               gömbölyödhetett a családi életbe, olyan nyápic volt, mint régen, csak a homlokára
               futott fel a sok ránc és a halántékán őszült meg erősen. - Szeretnék hosszasan
               beszélni magával - sürgött-forgott és az ajtó felé nézett, hogy jön-e már az asszony
               a gyerekkel? - Az idő bizony nagyon eljárt felettünk. Olyan óriási fordulatok
               történtek a világ-politikában, amilyenekre egyikünk sem számitott. Hjah, a
               történelem! De béke persze még mindig nincs s most ujabban a németek nagyon
               szorongatnak bennünket. Egy szép napon ujra kitör a háboru és vén fejjel mindketten
               bevonulunk. Vajjon akkor hol kerülünk össze? Emlékszik, mennyit vitatkoztunk a magunk
               dolgáról, csehekről, magyarokról?! Nem minden lett ugy, ahogy szerettük volna.</p>
            <p>Gábor elnézően mosolygott. Hát hogyne emlékeznék! Ami akkor kellemetlen volt, az is
               megszépült idővel. Ami szép volt, ma mégszebb!...</p>
            <p>- Fiatalok voltunk és könnyelmüek. Nem törődtünk a holnappal. Nem ismertük ezt a
               szót: - felelősség. Mindenesetre szép volt. De hát Istenem, minden idő szép, ha az
               embert egy kicsit is békén hagyják. Én például meg vagyok elégedve a mai időkkel.
               Csak két ezer koronával volna több jövedelmem havonta, nem cserélnék én Benessel sem.
               Van kedves kis feleségem, ugy-e helyes asszony, itt van Frédi, aki rossz mint a bün,
               fölmászik az ablakpárkányra, meg a lépcső korlátra, folytonosan aggódom érette, de
               hát mit ér az élet gyerek nélkül? - mondotta, s arca uszott a boldogságban. Látszott
               rajta, hogy minden jól van, ahogyan van. Nemcsak asszonykája a legtökéletesebb, de
               bizonyára annál a kávénál és vajaskenyérnél sincs tökéletesebb, amit majd behoz.
               Mennyi meggyőződést visz a szavaiba, mennyire ez az ő igazi életformája!</p>
            <p>- Igaz, nem vitás, hogy igaz - gondolta Gábor és felidézte a maga családi életét,
               amely éppenugy zökkenésnélküli és nyugodt, nem fenyegeti semmiféle rés, vagy repedés.
               De valahogyan ő mégis csak kritikusabban néz a világba, talán azért, mert
               történetesen itt van Prágában és most mint a folyondár ölelik át a város emlékei.
               Közöttük az a különbség, hogy Krejci ugy tette tul magát a multon, ahogyan az ember
               összecsapja a kártyát az asztalon. Ellenben ő valóban temetett, félig-meddig magát is
               elföldelte és pedig ami a legértékesebb benne: a lázadó, a müvész nyugszik a hant
               alatt... Krejci azonban ifjuságának romjaiból felemelkedett, mint egy főnix, ha
               mindjárt egy olyan szobafőnix is, amely csak a szépen singelt ablakfüggönyök körül
               repdes apró szárnyaival.</p>
            <p>Krejci rántott egyet otthonkáján, - király nem viseli különbül a palástot. Szeme
               végigtapogatott minden butordarabot és beszédközben a padlót és a mennyezetet
               belefoglalta messze száguldozó gondolatainak a szövedékébe. Most pillantása
               önelégülten könyveit simogatta. Odalépett, egyetlen futammal három soron szökött
               végig és már gondosan bekötött kis könyvet tartott a Gábor orra elé:</p>
            <p>- Hát erre emlékszik-e?</p>
            <p>- Bellevue. Hogyan került ez magához?</p>
            <p>Ezt a regénykét Gábor irta régen, prágai katonáskodásának egyik lirai epizódját
               örökitette meg benne, mindjárt azután, ahogyan leszerelt. A könyv pár száz példányban
               jelent meg és csakhamar kikerült a forgalomból.</p>
            <p>- Képzelje, Bécsben találtam reá egy antikváriumban, amikor tavaly ottvoltam az őszi
               vásáron. Csodálkoztam magamban, hogy erről a gáláns kalandjáról semmitsem tudok. Csak
               azt a másik ügyét ismerem, - de nem folytatta tovább, mert fölöslegesnek tartotta
               ujólag a grófnő emlékét felidézni. - Várjon csak... Hát ezt a könyvet ismeri?</p>
            <p>Vastag, sárgafedelü kötetet halászott elő. Karl Kraus müve volt.</p>
            <p>- Hogyne. Én adtam magának ajándékba.</p>
            <p>- 1918 január 3-án. Be is van irva.</p>
            <p>- Ugy van. És én 5-én mentem a harctérre.</p>
            <p>- Kissé duzzogtam is magára. Miért nem szólott nekem, hogy el kell hagynia Prágát?
               Talán nem tudott róla idejében?</p>
            <p>- Dehogy nem! Hiszen akkor nem váltam volna el olyan nagylelküen a könyvtől, amelyet
               annyira értékeltünk mindaketten. Egyáltalában - emlékszik - imádtuk ezeket a
               destruktivokat. Hogy lestük mindig a Zukunft és a Fackel füzeteit! Később Karl Kraus
               megirta Az emberiség utolsó napjait. Olvasta?</p>
            <p>Kerjci igenlőleg intett és egyszerre fölcsillant rajta a régi, kialudt
               érdeklődés:</p>
            <p>- Nagyon szerettem e könyvet - melegedett be Gábor lelkesülten. Valamilyen önigazolás
               féle! Szórul-szóra ugyanazt éreztem Prága külszine alatt, a létezésnek azokat az
               elviselhetetlen hazugságait, mint ő a császárvárosban. A Hinterland szörnyüséges
               apokalipszisét. Amikor tavasszal visszakerültem, telefonon kerestem a bankban, de
               eredménytelenül.</p>
            <p>- Viszont ekkorra már én rukkoltam be. Leküldtek Szebenbe számvivő altiszti iskolába.
               A Bellevue cselekménye ezalatt az idő alatt játszódhatott le.</p>
            <p>Nyilott az ajtó, belépett a feleség, harminc év körüli dundus, kedves pisze orral,
               kicsattanó széles arccal, amelyen elfért minden kifejezése a polgári derünek és
               megelégedettségnek. Behozta gyors rendbeszedettsége ellenére is maszatos fiacskáját,
               aki kicsiben pontosan olyan volt, mint apja, csak éppen a pápaszem hiányzott
               róla.</p>
            <p>- Hát ez az én magyar barátom, akiről már beszéltem neked...</p>
            <p>Értekezni azonban nemigen tudtak egymással. Az asszony csak anyanyelvén beszélt,
               Gábor pedig már azt a keveset is elfelejtette, amit annakidején a cseh nyelvből
               magára szedett. Krejci élénken tolmácskodott, de inkább szüntelen mosolygásukkal
               igyekeztek meggyőzni egymást, hogy kölcsönösen örülnek a megismerkedésnek.</p>
            <p>A családi élet e ritka harmoniájában elkerülhetetlen volt, hogy Gábor ne nyilatkozzék
               saját otthoni viszonylatairól is. - Nincs fényképe? - kérdezte Krejci családapai
               szakértelemmel. - Nincs. - Öreg hiba. Hát akad olyan apa, aki ne hordja magánál
               gyermeke arcképét?</p>
            <p>Gábor, hogy befejezze a párbeszéd banális lejtését, - végtére nem azért jött, hogy
               dicsekedjék - fejmagasságba emelte a kis Fredit, szórakoztatta egy darabig, azután
               elismerően adta vissza szüleinek. Gábor szemmelláthatólag csatát nyert a családban. A
               feleség most összesugott a férjjel és közölte, hogy egy kis uzsonát rögtönöz. „Mert
               mégis csak szégyen volna, ha a kedves vendég nem inna meg nálunk egy csésze
               kávét.”</p>
            <p>Gábor szabadkozott. Semmi ellenvetés! Gábor az óráját nézte. - Tiz perc - marasztalta
               édesen az asszony és kirobogott, nehogy a vendég visszatartsa elhatározásától.</p>
            <p>Tulajdonképpen Gábornak csak a szája járt. Jólesett neki, hogy valakivel találkozott,
               akivel együtt osztotta meg Prágában a fiatalság hősi hónapjait. Krejci nekipendülve
               emlékeztette Brabekre, kis korcsmákra, erre, meg arra és olyan részleteket hámozott
               ki, amelyeket teljesen elfelejtett. A megmozditott kövek közül előrajzottak az
               emlékek. Akaratlanul is a grófnőre siklott át a beszélgetés:</p>
            <p>- Egy izben, gondolom ősszel, amikor szabadságra jöttem haza, találkoztam a grófnéval
               a Venczel-téren. Ő szólitott meg. Panaszkodott, hogy semmi hirt sem hall magáról.
               Persze fölvilágositást én sem tudtam adni. Azután jó néhány évig elkerültük egymást.
               Várjunk csak... Már rég megkötötték a békét, amikor egyszer megpillantottam a
               bankban. Most én érdeklődtem maga felől. Könybelábadt a szeme, mert, amint mondotta,
               végleg elveszitett minden nyomot. Meghivott magához. Akkor még a Chotcova uccában
               lakott, egyesegyedül, mert a gróf már nem volt életben. És beszélt, emlegette magát,
               megmutatta az udvari szobát, ahol lakott, a közös fényképfelvételeket, amelyeket nem
               tudom miért, hiszen a gróftól már nem kellett tartania, ott rejtegetett a fehérnemü
               alatt a szekrényben. Mutatott néhány levelezőlapot is, amelyet a harctérről kapott
               magától. Meghivott máskorra is, de már nem mentem el. Tisztában voltam, hogy csak
               azért kiváncsi rám, mert keresett valakit, szüksége volt valakire, hogy beszélhessen
               „az ő kis katonájáról.”</p>
            <p>- Rég volt - sóhajtott elborult arccal Gábor és arra a pusztitásra gondolt, amelyet
               az elmult hosszu évek végezhettek az asszonyon. - Halott szerelem és az ilyesmiben
               ugy tapos az ember, mint az avarban.</p>
            <p>- És azután jött az uj, Helén! - emelte fel Krejci a hangját, lelkesülten, mint aki
               elégtételt lát abban, hogy az élet nem áll meg. - Tudja, hogy egészen figyelemreméltó
               a regény. Friss szines, ifjui lobogás...</p>
            <p>- Tulajdonképpen ez volt első prózai kötetem. Addig csak verset irtam. Nemrégiben
               azonban ujra kezembe került, beleolvastam. Megvallom őszintén, nem vagyok megelégedve
               vele. Formailag nem elég kerek, nincs benne az a feszültség, amely alkalmas volna,
               hogy megragadja az olvasót. A jellemfestés, a lélektani motiválás is hiányos.
               Tulcsapongó és szertelen. Akkor még nagyon közel voltam a témához.</p>
            <p>- És irt még könyveket azután is?</p>
            <p>- Letettem a lantot. Nálam megforditva volt: a béke éveiben hallgattak el a muzsák.
               Kenyeret kellett keresnem.</p>
            <p>Krejci megadóan tünődött maga elé. Ez már igy van! De mint aki számol az élet
               természetes jelenségeivel, nem időzött a témánál és átcsapott valami
               érdekesebbre:</p>
            <p>- Fájlalom, hogy nem ismerem a modelljét. Váltig találgattam, hogy ki lehet. A
               grófnőtől már csak azért sem kérdezhettem, mert amikor rátaláltam a müre, már
               elköltözött az uccából és nem is találkoztunk többet. Különben sem tartottam volna
               ildomosnak, hogy éppen ő tőle...</p>
            <p>Krejci feltételezte, hogy Gábor magától fog nyilatkozni arról a bizonyos Helénről.
               Gábor azonban női dolgokban sohasem bizalmaskodott. Még akkor sem fecsegett, ha már
               rég tul volt rajta és ha - mint a jelen esetben - irodalommá „nemesült.”</p>
            <p>- Tempora mutantur nosque mutamur in illis - skandálta Krejci bölcselkedő ábrázattal,
               mintha fontos magánértesülést közölt volna barátjával. - Megöregedtünk kedves barátom
               és ha egy uj háboru jönne, és nekünk ujra „veszedelmesen” kellene élnünk, mindent
               megpróbálhatunk, de ezeknek az idilleknek a mi számunkra végérvényesen
               befellegzett.</p>
            <p>- Hej, maga milyen komolyan bele tud nyugodni - szólalt meg Gábor palástolatlan
               bosszuságérzéssel. Krejci értelmetlenül pillantott reá.</p>
            <p>- Belenyugodni? Hát lehet egyebet tenni?</p>
            <p>- Tagadom, hogy megöregedtünk volna. Az a kis ősz haj a halántékon semmitsem
               bizonyit. No, jó, elismerem, hogy életkörülményeim sok mindentől visszatartanak... Az
               ember komolyodik... Akiknek megélhetési gondjai vannak, mint nekünk - manapság semmi
               sem megy simán - nem ficánkolhatunk, mint hal a vizben. De lemondani? Belenyugodni,
               hogy az idő eljárt fejünk fölött és még csak nem is tiltakozni ellene, ellenkezőleg,
               jól érezni magunkat ebben az elnyomatásban, szó nélkül átengedni a terepet másnak,
               soha!</p>
            <p>- De hát ki gátolja meg, hogy ne tüzzön maga elé valóban megvalósitáshoz vezető
               célokat - vágott közbe Krejci vitatkozásra hajlamosan. - Látom, ki akar törni a szük
               korlátok közül. Kérdezem, miért nem ir regényeket, miért nem kapcsolódik be a
               politikába, miért nem igyekszik annyi pénzt gyüjteni, hogy nyugalomba vonulhasson és
               élhessen ambicióinak? Minden kornak megvan a maga lehetősége.</p>
            <p>De látva Gábor pillantásáról, hogy más a véleménye, ujra meggyőződést préselt a
               szavaiba:</p>
            <p>- Belenyugodni? - Hát ne nyugodjék bele! Fütyüljön a jelszóra, hogy „helyet a
               fiataloknak.”</p>
            <p>- De hiszen akkor mi remekül egyetértünk - mormolta Gábor némi gunnyal.</p>
            <p>- Én csak azt állitom, hogy élni, olyan könnyelmüen, nem törődve a holnappal, mint a
               madár - rikácsolt a hangja, amint szavait kettőzte és magasabb regiszterbe emelte -
               tele kalandokkal, igy már sohasem élhetünk.</p>
            <p>Mennyi bölcsesség szorult ebbe a nyápic kis emberbe! De miért olyan szenvedélyes?
               Engem akar-e mindenáron rábeszélni, vagy önmagát? Dehogy is, hiszi, hogy nincs szebb
               dolog a meghitt családi életnél!... Hiszen ami azt illeti, őneki sincs kifogása
               ellene. De ha az ember egy kicsit kivülre kerül eddigi megszokott életéből, például
               itt Prágában, ahol körülzsongja a mult és elővillan a felejthetetlen Fantom, az
               ifjuság?... Nem, semmiesetre sem azért jött ide, hogy banális közhelyekkel szivja
               magát tele, valami egyebet keres azonfelül, hogy cégének szállitmányozási ügyeit
               intézi! Valamit, amit ittjártakor veszitett el, amit érdemes volna megtalálni...
               Hogy szaval ez, milyen fölényesen, hogy játszik, milyen biztosan, szinte kotta
               nélkül! De mennyire előnyösebb volna mindkettőjüknek, ha kimehetnének megint együtt a
               Moldova partjára, vagy a Szofia szigetre, néznék az esőtől ázott fatörzseket, a barna
               és halott ősz pompáját, a vendéglő oldalára felfutó szöllőnek kopasz venyigéjét és
               csak annyit mondanának: „les chansons longs des violons d’automne blessent mon
               coeur”... Semmisem változott és tökéletesen értenék egymást!...</p>
            <p>Az asszonyka behozta a kávét, jó vastag pillével, vajat és fonott kalácsot helyezett
               az asztalra ünnepélyesen. Krejci helyet mutatott fiacskájának is, sajátkezüleg
               akasztotta nyakába a szalvétát, hogy le ne pecsételje a bluzát és szemüvege mögül
               jóakaratuan pislogott, mintha azt mondaná: - itt vannak a tárgyi bizonyitékok! Ez
               való nekünk, vén csontoknak!</p>
            <p>Határozottan kedvesek voltak. De Gábornak elborult a kedve... „Anyám én nem ilyen
               lovat akartam.” Hát nem furcsa, hogy amióta itt van Prágában, egyre több
               elhalványodott verssor éled fel benne, egyre sürgetőbb kivánság ostromolja, hogy
               megtalálja régi énjét? S most már alig várta, hogy minél hamarább magamögött tudja
               barátja vendéglátó hajlékát.</p>
            
         </div>
         <div type="chapter">
            <head>19.</head>
            <p>A villamos ujra a temető mellett szaladt és Gábor ujra kinézett az ablakon. A mai
               délután Hortenziát juttatta eszébe, pedig reágondolni legkevésbbé szeretett.
               Töredékesen emlékezett az utolsó napokra, amelyeket még Prágában töltött és
               amelyekben Hortenzia és Helén képei összefonódtak. Hiába igérte meg, most már szavára
               is Hortenziának, hogy még aznap délután felmegy hozzá, nem tette meg. Helénnek
               azonban bevallotta, hogy az a hölgy, akivel a Ferdinand strassen találkozott, nemcsak
               háziasszonya volt. Nehéz volt ezt kimondania, hozzá előzményt is keritenie, halvány
               célzásokat tenni és végül vállalni a kockázatot, hogy visszájára fordul az egész. De
               tul kellett esni rajta és jobb, ha Helén tőle hallja meg és nem épületes jelenet
               közben, amelyet ez a vérigsértett asszony nem tudni milyen formában, hol és miképen
               képes rögtönözni. - Feltétlenül szükségesnek tartotta, hogy mindezt közölje velem? -
               kérdezte Helén anélkül, hogy egy hangsullyal is elárulta volna azt, amire gondol. -
               Ez a legcsekélyebb, amivel tartozom magának. Különben nem tudnék nyiltan a szemébe
               nézni.</p>
            <p>- Köszönöm. A multja nem érdekel.</p>
            <p>Gábor a Vencel-tér sarkán kiszállott a villamosból. Gyalog ment a locs-pocsos időben,
               felzavart kedéllyel. Gondolatai mind az utolsó napok emlékei körül rajzottak. A
               grófnővel azután még csak egy izben találkozott.</p>
            <p>Ludmilla fogta meg az utcán és ujságolta, hogy a grófnő sulyos beteg, tüdőgyulladást
               kapott és bennfekszik a Wanderer-szanatóriumban. A szanatórium valahol a város végén
               feküdt, háromnegyed órát kellett villamosoznia, amig kiért. Virággal a kezében,
               elfogódottan ment végig a linoleummal behuzott, zajtalan folyosón, amelynek végén, a
               beteg szobája előtt a gróf ült, ijesztő soványsággal, mintha ő betegedett volna meg.
               Arca ólomszerü volt, sima felületü feje, mint egy megkopasztott koponya bólogatott le
               a mellére. - De remélhetőleg minden a legjobbra fordul? - aggódott Gábor. -
               Negyvenen felül van most is a láza. Még mindig nincs tul a válságon - mormogta a gróf
               és szemrehányóan nézett Gáborra, mintha ő lett volna a felelős Hortenzia állapotáért.
               - Egy órával ezelőtt értesültem csak Ludmillától - mentegetőzött Gábor. - Persze,
               persze, nagyon elhanyagoltál bennünket - mondotta Arnold. Kivette kezéből a virágot
               és üres tekintettel nézegette. Ebben a halk percben bennevolt az egész fél év
               története emelkedéseivel és sülyedéseivel, rejtélytelenül, titkainak feltáruló
               nyiltságával. - Be lehet menni hozzá? - Várj, megnézem - ment be a gróf és betette
               maga után az ajtót.</p>
            <p>Első osztályu szép szoba volt, külön mosdófülkével, de Gábor nem sokat láthatott
               belőle, mert teljesen homályos volt a szoba és csak a mosdó felett égett a villany,
               tompitott fénnyel tejüveg burka mögött. Minden bizonnyal Hortenzia kivánta, hogy
               sötét legyen a szobában és Gábor minél kevesebbet lásson belőle. Hortenzia kék-vörös
               hálóingben feküdt az ágyban, felemelte kezét a takaróról és erőtlenül intett. Olyan
               férfias, kemény és ünnepélyes volt az arca, mint egy haldokló nagyprépostnak. Pár
               szót beszéltek mindössze. Arnold letette a szegfüket az éjjeli szekrényre és
               Hortenzia tekintete tehetetlenül simogatta végig azokat. Gábor zöld szemének fáradt
               szemrehányását még akkor is érezte, amikor elhagyta a szanatórium kapuját.</p>
            <p>Hortenzia meggyógyult, de két hét mulva pár nappal aztán, hogy hazaszállitották, a
               gróf dőlt ágynak és nem kelt fel többé. Gábor azonban már ekkor nem volt Prágában.
               Nem is leveleztek egymással többet. Még csak annyi történt, hogy Hortenzia elküldte
               holmijait, Joachim festményét fényüzéses arany keretben Erdélybe, Gábor
               szüleihez.</p>
            <p>Gábor kiért a Ferdinand-strassera és már nem törődött Hortenziával. Künn fekszik a
               családi sirboltban, vagy talán külön, ékes sirkő alatt, s csöndes őszi eső áztatja
               hantja fölött a bádogvirágokat. Azzal, hogy visszaemlékezett, szégyenkezve érezte át
               ennek a meg nem érdemelt vonzalomnak nagyságát, s gondolatban bocsánatot kért
               mindazért a gonoszságért, amelyet okozott neki, de amelyért nem volt felelős. Ezzel
               végérvényesen lerakta a sirra kegyeletének a koszoruját. A Ferdinand-strassen Helén
               édesatyjának papirkereskedését kereste, hogy ott tudja meg mostani cimét. Hiszen ez
               volt a legfontosabb, azért jött Prágába, a szállitmányozási ügy csak alibi volt,
               amelyet a jótékony véletlen talált ki, hogy ujra láthassa Helént! Az üzletben
               azonnal megadták a cimet. Férjnél volt, Petz textilgyárosnak a felesége, itt és itt
               laknak, van telefonjuk is. Mindezt Gábor megértéssel tudomásul vette, hiszen ő is igy
               gondolta, husz és egynéhány év multán rég asszony, férje is csak gyáros lehet és
               misem természetesebb, minthogy a villasorban laknak és van telefonjuk. Visszatért
               szállodájába, amely ott volt a központi pályaudvar közelében és felhivta a cimet
               telefonon. Helén maga jelentkezett. Hát ő az, ugyan? ez aztán a meglepetés! Mindenre
               gondolt volna, csak erre nem! Hol lakik és mit csinál Prágában?... Csak holnap estig?
               Na ez igazán rövid idő!... Hát természetes, hogy találkoznak. Hogy mikor is volt? Nem
               is jó kimondani!... Hogy hol? Hát istenem, férje éppen Budweisben van, igen, üzleti
               uton. Valamelyik kávéházban... A Sláviában? Jó, a Sláviában, szemben a szinházzal...
               Igen, délelőtt tizenegy órakor. Ő majd bejön, az nagyon jó lesz... A
               viszontlátásig!</p>
            <p>Gábor másnap reggel jókor bejárta a helyeket, ahová ifjuságának szép emlékei
               füződtek. Megint csak azt állapitotta meg, hogy idegen lett a város, s noha szebb,
               forgalmasabb, csak épen ő nem találja a helyét. A Slávia is megváltozott. Már nem az
               a régi, elhasznált kávéház, mint az ő idejében. A lépcsőt lebontották, a bejáró és az
               ablakok leereszkedtek az aszfaltig, a sárga, füstös strukkatura helyére divatos
               falfestés került, fénylő nikkel és hajlitható acélszékek, egy uj közönség, nem a
               megszokott szinészbanda, amely átszaladt a Narodnitól sörözni, és hiába kereste a
               kopott, zsirpecsétes főpincért is. Fekete barkós, frakkos férfiu állott a középen és
               mint valami kapitányi hidról, szemlélte minden irányban a megnagyobbodott kávéház
               sürün elfoglalt asztalait. Kár volt, hogy ilyen forgalmas kávéházat beszéltek meg,
               hiszen igy könnyen elveszithetik egymást. És most váratlan szorongatottság fogta
               el... Vajjon meg fogja-e ismerni Helént? Őreá mindenesetre nehéz ráismerni, hiszen
               katonaruhát viselt, angol-bajuszt hordott és sovány volt a végletekig. Neki kell
               azonnal elébesietni s nem engedni, hogy össze-vissza keresgéljen. Egy urinő, aki
               kénytelen sorra vizsgálni az összes ittülő férfiakat, még mit fognak gondolni
               róla?!...</p>
            <p>Tekintete már állandó riadalommal nézett a forgóajtó irányába és valahányszor bejött
               egy magányos nő, felugrani készült. A forgóajtó fölött az óra azt mutatta, hogy már
               negyed tizenkettő... Mi történt? Talán már itt is járt, nem találta meg és
               eltávozott? Vagy megtörténhetik, hogy el sem jön?... És ő ma este elutazik!... Vagy
               legkésőbb reggel... Karcsu, barna hölgy lépett be, angol kosztümben, esernyővel a
               kezében. Gábor felugrott, eléjesietett, szive hangosan dobogott. A hölgy furcsállóan
               nézett reá, azt hitte, hogy vagy bolonddal vagy szemtelen tolakodóval van dolga.
               Tehát nem Helén? Csalódottan ült vissza helyére, de ime most egy másik hölgy,
               hasonlóképen barna, magas, áttetszően vékony gummikabátban. A belépő hölgy is ugy
               tett, mintha keresne valakit.</p>
            <p>- Helén - kiáltott fel Gábor bátortalanul.</p>
            <p>A hölgy odafordult és elmosolyogta magát. Azután ő is elfogódottan néhány lépést tett
               felé.</p>
            <p>Mindketten ugy érezték, hogy nagy kő esett le szivükről. Mindketten titokban áldották
               a teremtőt, hogy megkimélte őket a szégyentől: - keresik és nem ismerik fel egymást,
               két lény, akik szerelmesek voltak és csak egymásért lelkesedtek. És most mindketten
               félve mustrálták egymást, vajjon mit érez a másik, ha leolvassa huszonkét esztendő
               kényszerü változását?</p>
            <p>Helén, amikor leült az asztalhoz, le sem véve esőkabátját és beszélni kezdett,
               kétségtelenül a régi volt. Gábor számitgatta magában: - akkor tizennyolc éves volt,
               tizennyolc meg huszonkét év... Egy szép, ápolt asszony, kifogástalanul öltözve,
               rugalmas, kitornázott test, öntudatos fellépés, mind olyan tulajdonság, amely
               meghatároz egy igazi társaságbeli hölgyet. Ha Gábor sohasem ismerte volna és most
               látta volna először, talán igy is felkelthette volna az érdeklődését. Micsoda prima
               anyag! El tudja képzelni, hogy még ma is akad valaki, aki beleszeretne! Csak... ez az
               asszony mégsem azonos azzal a lénnyel, akit imádott és boldog-nyugtalanná tette
               minden percét. A társalgás vontatottan indult közöttük. A maguk jelenlegi életéről
               beszélgettek, a multat nem érintették, de látszott tekintetükön, hogy folytonosan
               erre gondolnak. Keresték az időpontot, amikor megszünt közöttük a
               képeslevelezőlap-váltás és minden nyomot elveszitettek. Házastársaikat nem
               emlegették, sem gyerekeiket, kizártak a beszélgetésből minden mozzanatot, amely
               tudatossá tette volna, hogy be vannak zárva a maguk világába és többé már nem
               szabadok. Helén lehuzta keztyüjét és maga mellé tette az asztalon. Gábor nézte a kis
               kezet, amelynek érintése valaha forró kábulatba ejtette. A kéz ma is a régi és
               mégis...</p>
            <p>- Egy kis könyvet irtam barátságunkról, azután, hogy elhelyeztek Prágából. Bellevue -
               az a cime. Sokszor gondoltam rá, hogy elküldöm magának. De tudja milyen az ember! És
               azután magyarul volt irva.</p>
            <p>- Nem, én erről semmitsem tudok - szólott Helén és ujjaival egy fürtöt simitott ki a
               homlokából.</p>
            <p>Valóban, erről semmit sem tud. Miért is mondta el, minek ezt bolygatni, több érdemet
               már ugysem szerezhet magának.</p>
            <p>- De maga még mindig a régi gyönyörü, - mondotta Gábor meleg őszinteséggel és sokért
               nem adta volna, ha ez a jeggyürüs, ápolt kis kéz tiltóan az ajkára tapad, mint
               régen.</p>
            <p>Helén várta e szavakat és felvillanyozódott, hogy nem okozott Gáborban csalódást.
               Természetesen e szavaknak ma már csak akadémikus csengése van. Mégis e szavak
               váltották ki belőle, hogy ezeket mondja:</p>
            <p>- Az uram nincs itthon, de mondanom sem kell, hogy szivesen látom, ha
               meglátogatna.</p>
            <p>- Köszönöm. De nem volna-e kedve inkább kijönni ma délután vagy nem bánom, este.
               Elmehetnénk valahová.</p>
            <p>Azért mondta, mert el akarta kerülni, hogy Helén családi életébe behatoljon. Zavarta
               volna, hogy olyan lakásba lépjen, amelynek minden pórusát áthatja a férj, az idegen
               ember. Igy kiszakitva az otthonból, talán kellemesebben elbeszélgetnének. Legfeljebb
               erről lehet szó. Ezt már tudta abban a pillanatban, amikor Helén az asztalhoz
               ült.</p>
            <p>Helén gondolkodott.</p>
            <p>- Hát jó, de hol? Ismeri a Vlastát? Egy uj kávéház a Moldova-parton. Ott a sziget
               mellett, egyenesen ráépitve a folyóra. Divatos, felkapott hely.</p>
            <p>- Rendben van, a Vlastában. Mikor?</p>
            <p>- Délután. Természetesen, csak délután. Mondjuk hat óra tájban. Vagy talán még
               korábban. El van bizonyára foglalva és igy nekem kell alkalmazkodnom. Tehát? Hat
               órakor. De most már mennem kell. Hova tart? Esetleg elvihetem magammal.</p>
            <p>Gábor fizetett, kiment Helénnel az utcára, de nem ült a kocsira, amely ott állott a
               bejárat előtt. Megvárta, amig Helén elinditja a könnyü sportkocsit.</p>
            <p>Tulajdonképen ennek igy kellett lennie s nem is lehetett másként. Ha az ember
               kiszakad egyszer multjából, lehetetlen oda visszatalálni. Ha itt élne huzamosabb
               ideig, ha gyakrabban találkoznának össze... de vajjon érdemes-e? Ürességet érzett
               szive körül. Nem bánta volna, ha már délben indul a vonatja!</p>
            <p>De azért délután csak elment az uj kávéházba, amely még szecessziósabb volt, mint az
               ujjáépitett Szlávia. A délutáni órákban egy emelvényen szalonzenekar játszott. Helén
               már ott ült egyik ablakmélyedésben, egy fiatal leánnyal.</p>
            <p>- Trude, a nagyobbik leányom - mutatta be és leste a hatást Gábor arcán.</p>
            <p>Gábor könnyed meghajlással köszöntötte. Amint leült vele szemben, csak nézte és oda
               volt a csodálkozástól. Trude megszólalásig olyan volt, mint az anyja - annakidején.
               Ugyanaz a cizellált mozdulat, amorettszerü könnyedség, ugyanaz a tekintet,
               szájmozdulat és hangjáról is megismerte a Helén hangját. Pillanatig nem jutott
               szóhoz, csak azt érezte, hogy egész bensőjét átjárja egy régi, elfelejtett
               izgalom.</p>
            <p>Társalogtak fegyelmezetten, ugy ahogyan szokás ilyen esetben. Trude tizenhat éves, a
               képzőmüvészeti iskolába jár, de nem lesz festő, divatrajzokat fog késziteni. Trudét
               elhozta magával az anyja, mert más világot élünk, mint akkor, ma már fiatal leányok
               is járnak a kávéházba, igaz hogy csak délután és kisérővel, de ide járnak barátai és
               barátnői is. Trude nyáron Spanyolországban töltötte a szabadságát, nézze meg, hogy le
               van sülve még mindig. Trude megnyerte a főiskolások női uszóbajnokságát. Trude... A
               beszélgetés jórésze Trude körül forgott, mintha Helén csak azért hozta volna el
               leányát, hogy megmutassa, ő már tulajdonképen Trudeban él tovább.</p>
            <p>Trudét elkérték táncolni. A kávéház közepén körülkeritett üvegpadlón táncoltak a
               párok. Gábor szeme sürün tévedt oda, amikor sejtette, hogy Trude táncközben közelebb
               kerül az ő asztalukhoz. Közben beszélgettek, de ösztönösen érezték, nem szabad
               tulságosan belemelegedni, ma már nincs meg a jogcim bizalmaskodásra, ami nem is
               érdemes, vagy talán palástolt kegyeletet éreztek, hogy megélénkitették a multat,
               amely már nem az övék és leszakadt róluk? Most egy idősebb férfi lépett az
               asztalukhoz, jó ismerős és Helént kérte föl táncra. Helén Gáborra nézett: -
               megengedi? Ez csak olyan stiláris fordulat volt a részéről, igazán nincs beleszólása,
               de azért Gábornak mégis jólesett. Most merész elhatározással ő állott fel. Trudet
               táncoltatta meg, akinek sejtelme sem volt, hogy ki az a testes, javakorbeli, őszülő
               halántéku uriember, két platina foggal a szájában. Ügyetlenül rángatja ide s oda s
               valamilyen indokolatlan, udvariassági kötelességből elragadta előbbi táncosától.
               Tánc közben nem is szólottak egymáshoz. Gábor csak annyit fogott fel, hogy erőltetett
               volt ez a tánc, nem neki való, nem is táncolt vagy tizenöt éve, aminthogy minden
               erőltetett, amit már csinál.</p>
            <p>Visszavezette a leányt és ült tovább Helénnel; most már ketten nézték a táncoló
               fiatalokat. Változatlanul igyekeztek kedvesek lenni egymáshoz. Mindenféléről
               fecsegtek, politikáról, Hitlerről, zsidókérdésről és arról, hogy miként van
               Romániában, Trude pedig kipirulva jött mindig vissza az asztalhoz, hogy azután ujra
               mámorosan visszavergődjék a táncolók közé. Csak ne volna olyan észbontóan szép ez a
               kislány! Ne emlékeztetne minden vonása annyira a negyedszázad előtti Helénre! Csak ne
               volna olyan aljas a sors, hogy nemzedékenként adja vissza a pofont az elbizakodott és
               gőgös fiataloknak! Csak egyszer érné már meg az időt, amikor csöndes megadással a
               lázongó lélek is hozzáöregszik a testhez!</p>
            <p> Vége.</p>
            
         </div>
      </body>
  </text>
</TEI>