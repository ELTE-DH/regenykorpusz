<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU00956" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Új Zrínyiász</title>
				<author ref="viaf:46774986">Mikszáth Kálmán (1847-1910)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">45601</measure>
				<measure unit="pages">111</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Új Zrínyiász</title>
					<date>1999-01-08</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/00900/00956"/>
					<respStmt>
						<resp>Original Electronic Edition</resp>
						<name>Drótos László</name>
						<name>Szabolcsi József</name>
					</respStmt>
					<bibl type="digitalSource">
						<title>Új Zrínyiász</title>
						<date>1999-01-08</date>
						<ref target="http://mek.oszk.hu/00900/00956"/>
					</bibl>
					<bibl type="printSource">
						<author>Mikszáth Kálmán</author>
						<title>Mikszáth Kálmán összes művei CD-ROM</title>
						<publisher>Arcanum</publisher>
						<date>1998</date>
						<pubPlace>Budapest</pubPlace>
						<idno>ISBN 963 85923 5 4</idno>
						<ref target="http://mek.oszk.hu/00900/00956/00956.pdf"/>
					</bibl>
					<bibl type="firstEdition">
						<title>Új Zrínyiász</title>
						<author>Mikszáth Kálmán</author>
						<date>1898</date>
					</bibl>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="high"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2020-07-21"/>
			<change when="2020-11-13"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ RÉSZ</head>
				<div type="chapter">
					<head>I. A PRAELUDIUM</head>
					<p>Majd minden író után marad olyan munka, melyről az a vélemény, hogy ha egészen
                  kidolgozza, szépet adhatott volna. De ezt az illető író már nem hallja.</p>
					<p>Én ezzel ellentétben még életemben látni akarom az én vázlatban hagyott munkámat
                  és hallani akarom, amint mondják:</p>
					<p>- Kár, hogy nem dolgozta ki jobban.</p>
					<p>Pedig én úgy fogom kidolgozni, amennyire erőmtől telik, de a téma a különös, a
                  téma ölel fel annyi anyagot, hogy okvetlenül vázlatnak kell maradnia - vagyis azt
                  a látszatot viseli.</p>
					<p>Hogy miképp jut modern politikai rajzba Zrínyi, éppen ez az, ami egy kis
                  magyarázatra szorul. Én a középkori szokásokat akarom szembeállítani a mai modern
                  felfogással, mert az olvasónak így is szembetűnőbb, hogy a világ mennyit
                  változott, bár alapjában a karakterek, bizonyos viszonyok közt, mindig ugyanazok
                  voltak. Petur bán ma is megvan, száz alakban, a Dózsa Györgyök is itt lappanganak.
                  Leírtam egyszer Olay Lajost, hogy ő az, aki fölkísérte Zách Feliciánt a királyi
                  palotáig, aztán megbiztatta az udvaron:</p>
					<p>- Csak eredj fel, Félix, és üss közéjük. Ne félj semmit. Énnekem azonban egy kis
                  dolgom van itt az Omodék komornájával, hát átszaladok.</p>
					<p>Bercsényi Miklós bizonyosan megvan, de most esetleg Justh Gyulának hívják, és él
                  Zrínyi Miklós is, de meglehet, udvari koncipista és nem Szigetvár kapitánya. A
                  karakterek maradnak, de más viszonyok közé keveredve, másképp festenek. Mi lenne
                  például ma II. Rákóczi Ferenc? Föltéve, hogy megvolna rettentő földbirtoka, mely
                  az ország egy harmadrészét képezte. Ma nem csinálhatna forradalmat, de másként
                  mutatná a virtust. Egyszerűen nem lehetne parlamentárizmus miatta, mert ő maga
                  küldene több mint száz képviselőt a gazdatisztjeiből és fiskálisaiból, aztán
                  amikor kedve támadna, odaüzenhetné Bánffynak:</p>
					<p>- Én ezt vagy azt a törvényjavaslatot nem szenvedhetem. Tessék levenni a
                  napirendről!</p>
					<p>Ily groteszk ideák és összehasonlítások vittek rá, hogy szigetvári Zrínyi Miklóst
                  ma szerepeltessem. Nem bírtam ellentállni az ingernek. Nem kegyelethiányból
                  teszem Zrínyi iránt (félre ne értse az olvasó), ez csak a forma. Választhattam
                  volna egy más történeti alakot is, de Zrínyi volt a legjobb, az ország egyik első
                  leventéje, akinek viselt dolgait mindenki ismeri Magyarországon, még a kis
                  gyerekek is. Választhattam volna a világtörténelemből hőst, hogy könyvem így az
                  idegenek előtt is érdeklődést kelthessen, de mit nekem az idegen világok - én csak
                  enyimek írója vagyok: a magyaroké. Megmaradok Zrínyinél.</p>
					<p>Azért tehát mindenekelőtt fel kell őt támasztanom. És ez a legkönnyebb. Már a
                  szentírás megígéri, hogy ítéletnapkor mindenki feltámad, nekem mindössze a dátumot
                  kell megváltoztatni.</p>
					<p>Az Úr hívatta Gábor arkangyalt (aki ezzel a feltámasztási funkcióval már régóta
                  meg van bízva) és rendeli neki:</p>
					<p>- Gábor, lemégy a trombitáddal, és háromszor egymásután belefújsz odalent. Ma lesz
                  az ítéletnap.</p>
					<p>Gábor vidáman csapkodtatta meg a szárnyait.</p>
					<p>- Megyek, uram.</p>
					<p>- Jól figyelj. Az első trombitaszóra feltámadnak azok, akik a hazáért meghaltak.
                  Ők az én kedvenceim.</p>
					<p>- Igen, uram.</p>
					<p>- A második trombitaszóra feltámadnak az öngyilkosok, mert ezekben jó szív volt,
                  Gábor. Sok érzékeny, nemes szív volt közöttük.</p>
					<p>- Értem, uram.</p>
					<p>- Most aztán vigyázz, Gábor. Ha még a föld nem népesül be nagyon, akkor harmadszor
                  is belefújsz a harsonába, mely fölhasítja a sírokat. De ha a föld már tele volna,
                  hadd el a harmadik trombitaszót.</p>
					<p>Gábor arkangyal leszállott a paranccsal, és hozzáfogott a munkájához. Trombitáját
                  szép piros szájához emelte és fujjantott egyet.</p>
					<p>Egy láthatatlan kéz megfogta, és egy hang mennydörgé:</p>
					<p>- Állj meg, hiba történt! Néhány ezer évvel eltévesztettük a számítást. Hagyj abba
                  mindent, a világ még tovább marad.</p>
					<p>Gábor leejté a trombitát ijedten, de már késő volt, a kürtbe lehelt első félhangra
                  feltámadtak Zrínyi Miklós és társai, és mintha az egész természetes lenne, vígan
                  megindultak Dombóvár felé Budának.</p>
				</div>
				<div type="chapter">
					<head>II. AZ ELSŐ HÍREK ÉS A VATIKÁN</head>
					<p>Csinos kis csapat voltak, mind szemenszedett vitézek, megrázkódtak, mint a
                  mesékben szokás. »De jóízűet aludtunk«, aztán körülnéztek, hol vannak a törökök,
                  de azokból biz egy se volt ott. Juranics Miklós a király zászlóját kereste, amit
                  tegnap (háromszázharminc év előtt) adott át neki Zrínyi, hogy ki ne adja élve a
                  kezéből. A zászló nem volt sehol. A katonák szemeiket dörzsölték.</p>
					<p>- Uramfia, hol vagyunk?</p>
					<p>A régi roncsolt vár se volt ott, amelyből az imént kirohantak, minden
                  ismeretlennek látszott előttük, csak az Almás vize folydogált és locsogott
                  csöndesen, mint azelőtt. Éj volt ugyan (mert az éjfél csöndjét választotta Gábor
                  arkangyal eltévesztett műveletéhez), de a hold kísérteties fényével megvilágítá a
                  tárgyakat. Nem álltak már ott Szolimán sátrai, a várat is kicserélte valami
                  bűbájos tündér egy másik várral. Megfoghatatlan volt az egész.</p>
					<p>Zrínyi Miklós maga ott állott szótlanul, könnyű bíbor dolmányában, fekete,
                  kerecsentollas kalpaggal, aranyos markolatú kardjával, úgy, amint kirohant, s
                  nehéz köd borult az agyvelejére. Mi történhetett? Álmodta-e az egész harcot, avagy
                  most álmodik bohóságokat a sírban? Száz aranyat tett a zsebébe és a vár kulcsait.
                  Megtapogatta magát. Híre-hamva sincsen se a kulcsoknak, se az aranyaknak.
                  Kilopták a zsivány kontyosok. Vagy hogy talán nem is tett be semmit? Talán nem is
                  Zrínyi Miklós ő? De hát akkor ki?</p>
					<p>- Hej, Alapi! Hol vagy, Alapi?</p>
					<p>Egy vézna púpos emberke, csupa bőr, csupa csont, lépett elő, páncélingben,
                  sisakkal.</p>
					<p>- Mit parancsol, Miklós bátyám?</p>
					<p>- Mi történt velünk, te Gáspár?</p>
					<p>- Istennek különös csodatétele.</p>
					<p>- Hogy érted azt?</p>
					<p>- Én azt hiszem, föltámadtunk, uram, és a Jozafát völgyében vagyunk most.</p>
					<p>- Ostobaság! - vágott közbe gróf Zrínyi. - Hiszen itt van az Almás, ott alant
                  barnállik az Újváros, amott kéklenek a hegyek. Ha nappal volna, legott látnád,
                  hogy Szigeten vagyunk. De mégis, mégis… (tűnődve, zavartan nézegetett
                  előre-hátra).</p>
					<p>- De hiszen, uram, sokan vannak, akik látták, mikor sebekben összeestél a hídon,
                  és mikor a gonosz Szokoli Mohamed lenyisszantotta a fejedet.</p>
					<p>- Az én fejemet - szólt különös mosolygással, és valami kusza emlékek torlódtak
                  eléje. - Igen, igen… emlékszem Szokolira… beszéltem vele… vagy láttam őt.</p>
					<p>E percben odalépett közéjük Szecsődy Máté, és leoldotta rettentő széles kardját,
                  átnyújtván azt Zrínyinek.</p>
					<p>- Uram, én nem tudom, mi lett velem. De annyit tudok, hogy megőrültem, mert itt
                  látom Deák Balázs komámuramat, valamint Botos Pétert, pedig ezelőtt két héttel
                  temettük el. Most paroláztak velem. Vegye vissza tőlem nagyságod a vezérséget a
                  gyalogság fölött, mert az én eszem nem tiszta.</p>
					<p>Szigetvár kapitánya elhárító mozdulatot tett kezével.</p>
					<p>- Csak tartsa meg kegyelmed azt a kardot. Vagyunk itt elegen babona alatt. Hanem
                  Deák Balázs uramat magam is szeretném látni elevennek, mivelhogy én mondtam
                  fölötte el a miatyánkot - amikor a sírba tettük.</p>
					<p>Sarkonfordult Szecsődy Máté, mint a karika, és daliás, könnyed léptekkel
                  elsietett. Mindnyájan összenéztek; Szecsődynek tegnap még össze volt a lába zúzva,
                  egyik kezében mankóval járt, a másikban karddal, most úgy lépeget, mint egy zerge.
                  Biztos, hogy valami török boszorkány varázsolta át Zrínyi hadait, összecserélve
                  testeket és lelkeket, eleveneket és holtakat.</p>
					<p>Istvánffy Pál tudott is mindjárt egy esetet mondani, hogy a pajkos dzsinnek
                  valahol Bagdad városában miképp cseréltek el egy lakodalmas népet egy temetésen
                  levő gyülekezettel.</p>
					<p>Istvánffy Pál nagy mesemondó. Hej, tavaly még de édesdeden hallgatta a Zrínyi
                  legkisebbik fia - a Rosenberg lánytól való -, de most ott van szegényke
                  Csehországban.</p>
					<p>Talán Zrínyi is őrá gondol, vagy csak a különös helyzeten álmélkodik, amint előtte
                  gomolyognak alvezérei, hadnagyai, katonái, fürgén, vidáman, egészségesen. Keresi
                  elméjében az elveszett fonalat. Miért vagyunk mi itt? - Hogy jutottunk mi ide, és
                  mi célból? Hiszen a hídon voltunk… a vár égett. Az ágyú bömbölt… roppant
                  füstgomoly volt… a törökök felénk rohantak handzsárral, lándzsákkal, és hát hova
                  lehettek egyszerre? Se vér, se halott. A vár se ég. Füstszag nem érzik sehol. Az
                  éji szél orgonaillatot hoz. Minden nyugodt és csendes, csak a kutyák ugatnak lent
                  a városban, és a kakasok kukorékolnak.</p>
					<p>Szecsődy csakhamar előkerítette az ősz Deák Balázst, abban a fekete habitusában,
                  amelyben eltemették, aztán a többieket is, akik az Óváros ostrománál
                  kinnszorultak, midőn Zrínyi hirtelen bezáratta a kapukat, és ott őket a törökök
                  felkoncolták. Ehol ni, nemzetes és vitézlő Mátyás György vajda uramat (az
                  alhadnagyot hítták így) négy darabban találták meg az ellenség elvonulása után. A
                  fejét a Nádasdy-bástyánál, az egyik kezét a rőzséken, az ötödik és hatodik
                  darabja, a két lába, soha meg se került, azt a szép kordován-csizmája miatt
                  hihetőleg magával vitte valami istentelen spahi, aki restellt sokáig piszmogni a
                  csizmalehúzással. No, és most tessék megnézni Mátyás György uram őkegyelmét, olyan
                  egy darab legény megintelen, hogy a piktor se pingálhat különbet.</p>
					<p>Ott volt még a pocakos Basa Péter, a rövidlátó Bosnyák Márton, sőt - minden jó
                  lélek dicséri az urat - amint keresgélné az Óváros védelmében elhaltakat s
                  gyűjtené őket maga köré, hát egyszerre csak találkoznak Dandó Ferenccel és a
                  pajkos Radován diákkal. Legott keresztet vetének magukra ijedtükben:</p>
					<p>- Szent isten, kísértetek! - dadogta vacogó fogakkal Mátyás György, mivelhogy
                  Dandó és Radován már jóval előbb temettetének el szemük láttára, még a néhai
                  óvárosi plébános által, elesvén az Újvárosban egy portyázás alkalmával.</p>
					<p>- Hát kegyelmetek nem azok? - kérdi Szecsődy Máté fázékonyan, mereven tekintve
                  Mátyás Györgyre és Basa Péterre.</p>
					<p>Azok egymásra bámultak a becsületes, őszinte szemeikkel, mintha mondanák: »Meg van
                  ez a Szecsődy bolondulva.«</p>
					<p>- Ha kísértetek volnánk, nem lennénk olyan éhesek és szomjasok - tréfálkozik Basa
                  Péter -, mint a toportyánférgek.</p>
					<p>A Radován diák nyakában egy kulacs lógott, nagy udvariasan odanyújtotta
                  Basának:</p>
					<p>- Igyék, bátyámuram!</p>
					<p>Megrázkódott Basa Péter. Brrr! Dehogy fogadná el egy halottól.</p>
					<p>- Ne incselkedj velem, jó lélek, hanem térj vissza a te uradhoz, teremtődhöz.
                  Hallod-e a kakaskukorékolást az Újvároson?</p>
					<p>Radován diák fölnevetett:</p>
					<p>- Szeretném kitekerni annak a kakasnak a nyakát és odaadni valami szép
                  menyecskének, hogy süsse meg - mondá Radován diák és megsodorta hetyke kis
                  bajuszát.</p>
					<p>Egy nagy, átláthatlan káosz volt ez. Mind jobban, jobban gomolyodott. Hangos
                  felkiáltások hallatszottak a sürgő-forgó táborban: »Boszorkányság! Ördöngösség!«
                  Vinnyói János, a várkáplán, ki maga is elesett az utolsó kirohanáskor, magasra
                  emelé a keresztet és ájtatos, de mégis mindent túlharsogó hangon énekelte:
                  »Halleluja! Feltámadának!« (Már mint ők: mert mindenki azt hitte, hogy ő megvolt.)
                  Némelyek térdre ereszkedének és elkezdtek imádkozni.</p>
					<p>Bajony János nyakra-főre rohant, szinte fellökte Szecsődyt.</p>
					<p>- Lassan a testtel, János! Hová szaladsz?</p>
					<p>- Zrínyit keresem - lelkendezett Bajony -, valami különöset találtam.</p>
					<p>- No, ugyan mit?</p>
					<p>- Egy kőoroszlán áll odaát egy oszlopon, s alája olyasvalami van írva: »Zrínyi
                  Miklós, Szigetvár hősi védőjének.«</p>
					<p>- Teringettét - vélte Patacsics Péter. - Talán az öreg Szokoli Mohamed emberelte
                  meg magát.</p>
					<p>Szecsődy Máté ellenben csak egyre csóválta a nagy fejét és vakargatta egyik
                  kezével a tarkóját:</p>
					<p>- Gubó legyek, ha egy szót értek mindezekből. Ha azt mondják kegyelmetek, hogy nem
                  kísértetek, hát beszéljék el a mi utolsó kirohanásunkat.</p>
					<p>Basa Péter, Deák Balázs és Dandó Ferenc nagy szemeket meresztettek Szecsődyre.</p>
					<p>- Miféle kirohanásról beszél kegyelmed?</p>
					<p>- Hát a szeptember nyolcadikiról, amikor az urunk fölvevé gyémántos forgójú
                  kalapját, szép aranyos köntösét és száz magyar aranyat tett a zsebébe. Aztán
                  kirohant a tarack füstjében villámló karddal, mint egy Kerub…</p>
					<p>- Fogjál magadnak más bolondot a meséidhez, komám - duzzogott Deák Balázs -, mikor
                  lesz még szeptember nyolcadika. Nem érzed-e az orgonaillatot, hékás?</p>
					<p>- A síri szagot érzem rajtatok - felelé Szecsődy ünnepélyesen. - Most már világos,
                  hogy vagy a halál után vagyunk mindnyájan és álmodunk egymásról a föld alatt, vagy
                  föltámadtunk és élünk. De akárhogy van is, gyerünk a kapitány elé. Kivált téged
                  kíván sürgősen látni, Deák Balázs komám, minthogy ő maga imádkozott feletted egy
                  miatyánkot, mikor temettek.</p>
					<p>- Ha már ennyiben van a dolog, hogy csupa egyszőrűek vagyunk - szólt közbe élénken
                  Basa Péter -, add ide mégis azt a kulacsot, Radován diák.</p>
					<p>A szájához emelte a szokásos tréfás tósztjával, »az isten éltesse feleségem urát«,
                  de a kulacsban nem volt semmi. - Hiszen üres, süsd meg!</p>
					<p>Radován diák kotyogtatta volna, de nem adott hangot, káromkodott is szörnyen:</p>
					<p>- Ejnye no! úgysegéljen, megitták előlem a lelkek a másvilágon!</p>
					<p>- Gyerünk, gyerünk a kapitányhoz.</p>
					<p>De nem kellett menni. Zrínyi bán éppen ott termett kapóra s meglátván régebben
                  elesett hű harcosait, akiket egyenkint megsiratott volt, ekképpen szólott
                  lendületes, nemes hévvel:</p>
					<p>- Dicső katonáim! Vitézlő magyarok! Akár varázslat, ami velünk történt, akár
                  valamely csudálatos isteni akarat, én nem okoskodom fölötte. Egy bizonyos, mi itt
                  vagyunk, és a kardjaink az oldalunkon, és hogy a török nincs itt. Hát keressük meg
                  legelőbb a törököt, a többi magától következik. Utánam, fiúk!</p>
					<p>Dörgő »Vivát« hangzott, és megindultak a vezér után harci menetben Botyka felé.
                  Felette csodálkozának, hogy az Almáson eddig soha nem látott ismeretlen híd volt.
                  Pater Joannes Vinnyói égnek emelé a szemeit, mondván: »Isten támasztá számunkra e
                  hidat«, s annyi csoda között, valóban, ez fel se tűnt. Még az se látszott
                  különösnek, hogy a rekettyés, mocsaras vidék száraz volt és porzott.</p>
					<p>- Az a kutya Szokoli Mohamed csónakon vadászott itt kacsákra a múlt héten -
                  morogta Juranics.</p>
					<p>- Magam is láttam a vártoronyból - bizonyítá Csáky György.</p>
					<p>De voltak még nagyobb meglepetések is. Radován diák egy helyen két fényes
                  vasdorongot látott meg a földön, lehajolt, föl akarta emelni, de nagyon hosszú
                  volt és rettenetesen odatapadott.</p>
					<p>- Mi a mennykő ez? Gyere csak, te óriás!</p>
					<p>Ez a vasgyúró Patacsics Péternek szólt, ki olyan virtuscselekedetekben
                  jeleskedett, hogy a Szelim aga kezéből kifacsarta a buzogányt és a térdén ketté
                  törte vala, aztán a törökökre dobálván a darabjait, mint egy-egy gerelyt, két
                  janicsárt ütött agyon.</p>
					<p>Nekirugaszkodott a marhaerejével a vasdorongnak, de biz az neki sem mozdult.</p>
					<p>Restellte szörnyűképpen és elkezdett mellette szaladni, hogy mekkora darab, hát
                  amint ment, ment, és a többiek amint kísérték, sehol se akart vége lenni, mentek
                  már vagy fél óráig, és még mindig tartott a vasdorong.</p>
					<p>- No, atyafiak! - kiáltá Patacsics - mi légyen ez, nem tudom, de hogy nem istentől
                  van és nem élő embernek, arra mérget veszek.</p>
					<p>Szecsődy Máté a homlokára ütött és Zrínyi mellé lépett.</p>
					<p>- Uram! Mi mégis a másvilágon vagyunk; lelkek vagyunk uram!</p>
					<p>- Mindegy - felelte zordonan Zrínyi -, ha lelkek vagyunk is és a másvilágot
                  járjuk, hát az se baj: itt vannak a török lelkek is, vagy ha nincsenek, áttörünk a
                  Mohamed paradicsomába és velük folytatjuk tovább a harcot. Sose törődjék az efféle
                  részletekkel, Szecsődy Máté uram.</p>
					<p>Nem is törődött most Szecsődy… Mert új csoda bontakozott ki az éjben, mely őt is
                  megdöbbenté. Egy rettenetes szörnyeteg közelgett a távolból, óriás sebességgel,
                  prüszkölve és dübörögve, mintha a hétfejű sárkány jönne, és látni lehetett, amint
                  elöl egyik csillogó csápját mozgatja.</p>
					<p>Alaktalan barna tömeg volt, nem hasonlított semmi élő állathoz a világon. Két nagy
                  vörös tűzszeme messzire világított, füstöt és szikrákat köpdösött - és egyenesen
                  feléjök tartott.</p>
					<p>- Rántsátok ki a kardokat! - vezénylett Zrínyi rettenthetetlenül.</p>
					<p>Kétszáz penge ugrott ki hüvelyéből, süvítve, mintha repülő sassereg suhogna a
                  levegőben.</p>
					<p>- Jézus! - kiálták Zrínyi vitézei.</p>
					<p>De csodák csodája, nem volt az reájuk rohanó óriás, se rettenetes fenevad, és egy
                  ujjal se bántotta őket: egy száguldó város vagy falu volt, mely, füst előtte,
                  füst utána, elrohant mellettük.</p>
					<p>Volt mit beszélniök, mikor fölocsúdtak, mert csak egy szempillanatig tartott az
                  egész, mindenki nem láthatott mindent.</p>
					<p>Radován diák mennyre-földre esküdött, hogy az eleje mégis élő lény volt, valami
                  irdatlan szörnyeteg, aki eléje volt fogva a házikóknak, melyek vaskerekeken
                  gurultak. Hiszen szeme is volt, hiszen prüszkölt is. Hogyne lett volna élő
                  lény.</p>
					<p>Csáky György ellenben az embereket figyelte meg a házikók kivilágított ablakain
                  át.</p>
					<p>- Huh, de szép asszonyok voltak! - vágott közbe Bajony János, aki egyébiránt egész
                  világéletében a kötények körül somfordált.</p>
					<p>- Az asszonyok éppen csak olyanok voltak, mint a mi asszonyaink - magyarázta Csáky
                  -, hanem a férfiaknak két orruk volt, az egyik rendes helyén, a másik a szájnál
                  nyúlt ki, s égett és füstölgött.</p>
					<p>- Ne beszélj bolondokat, Gyuri - szólt Alapi.</p>
					<p>- Becsületemre mondom.</p>
					<p>Száz és száz megfigyelés pattant ki most; egyik ezt, a másik azt vette észre, s
                  hüledezve hallgatták a tömérdek megfoghatatlant. Cselejthey István ökröket látott
                  az egyik rácsos házikóban, a másikban pedig lovakat. Hátha ezek a lovak húzták
                  valahogy a szaladó várost? Eh, ostobaság! Tudnak is a lovak oly sebesen futni! De
                  hátha táltosok voltak…</p>
					<p>Így mentek, mendegéltek, beszélgetve, tűnődve, találgatva a Zrínyi föltámadt
                  daliái Botyka felé. Az ég kelet felől pirkadni kezdett. A kelni készülő napnak
                  bíboros leple előre csúszott, s az éj barna folyadékja közé mintha milliárd csövön
                  át tejet szűrne egy láthatatlan kéz…</p>
					<p>- Virrad - mondá Szecsődy Máté. - Ez mégis a régi világ! Menjünk, vitéz barátim,
                  mintha falut látnék ott a fák mögött.</p>
					<p>*</p>
					<p>A napra, mely mint a vén színész, most még a maga jelenetét várta a kulisszák
                  mögött, nagy szenzáció várakozott a világgolyó ezen felén. Siess, vén Phöbus! Fogd
                  be a lovaidat, hamar kantározz, furcsa dolgokat látsz még ma.</p>
					<p>A délután s az est folyamán különös sürgönyök érkeztek Budapestre a
                  szerkesztőségekhez, de csak egyetlen lap: a Nemzet közölte,
                  az is ily cím alatt: »A megőrült vidéki levelezők.
                  Dombóvárról valaki különböző álnevek alatt ma az összes fővárosi lapokhoz azt
                  telegrafálja, hogy Zrínyi Miklós és társai az elmúlt éjjel föltámadtak Szigetvárt,
                  és Dombóvárra érkeztek, hol is jelenleg az indóházban tartózkodnak és mulatnak,
                  mintegy kétszázan, régi bársony- és bíborruháikban és fegyverzetükben, némely
                  páncélingben és sisakosan. A városban általános a csodálkozás és érdeklődés. A
                  közönség tolong az indóház körül. Ezt a hóbortos dolgot, mely csak annyit
                  jelenthet, hogy valakinek az esze tisztul, meg se említettük volna, ha egyidejűleg
                  Szigetvárról a következő sürgöny nem érkezik: “Itt ma reggel a
                     régi temető némely sírjait nyitva találták. Megvizsgálván a nyitott sírokat,
                     azokban koporsószilánkok igen, de ami rejtélyes és feltűnő, semminemű csontok
                     létezése nem volt konstatálható.” Világos ebből, hogy a dombóvári és
                  szigetvári sürgöny között okozati összefüggés van, s közel fekszik az a föltevés,
                  hogy valami papi babona van készülőben. A Magyar Állam
                  talán tudja.«</p>
					<p>E kis, jelentéktelen betűkkel nyomtatott közlemény általában nem volt szenzációra
                  számítva - pedig mégis nagy szenzációt okozott. Mert a Fiume felől érkező vonatok
                  utasai már az éji órákban elterjesztették a különös hírt a fővárosban, mely mint a
                  futótűz terjedett. Reggelre tele volt vele a város: »Igaz-e, hogy Zrínyi hadai
                  feltámadtak?«</p>
					<p>Nevettek rajta, de tovább adták. Szavahihető emberek látták Zrínyit a dombóvári
                  indóházban; szakasztott olyan, aminőnek az arcképéről ismerik; kerek nyomott arc,
                  alacsony homlok, nyírott körszakáll. És az alvezérei is mind ott voltak: Alapi,
                  Juranics, Szecsődy, Csáky; megannyi középkori dalia. Hiszen persze nem lehet igaz
                  - de sok sajátszerű van benne. Deákul és magyarul beszélnek egymás közt, de milyen
                  magyar nyelv az - olyforma, mint a Caroli Gaspar bibliája, vagy még ódonabb
                  valamivel.</p>
					<p>Ezer és ezer apróságot tudtak mondani az utasok felőlük. Eh, bolondság,
                  felelgettek vállvonogatva az okos emberek. Bizonyosan valami színésztrupp szökött
                  meg valahonnan mentékben, jelmezekben, és most bolondítják a világot.</p>
					<p>- Színésztrupp? De hát hol van kétszáz férfitagból álló színésztrupp a
                  vidéken?</p>
					<p>- Nos, mik tehát, ha nem színészek?</p>
					<p>- A jó isten tudja. De az eset különös és igen-igen érdekes.</p>
					<p>Némi kíváncsiságot okozott a dolog. Előbb csak kíváncsiságot: hogy ugyan mi lesz
                  ebből, mire növi ki magát? A kíváncsiságból aztán izgatottság keletkezett, amint
                  ez szokás, és az izgatottság nőtt, mint a lavina.</p>
					<p>A Pester Lloyd esti lapjában már terjedelmes kommüniké
                  jelent meg az esetről: »A dombóvári rejtélyes urak« címe alatt. Egy szemtanú, aki
                  délelőtt érkezett Budapestre, s színről-színre látta az indóházban Zrínyiéket, a
                  következőket írja:</p>
					<p>»A magát Zrínyi és társainak valló, mintegy kétszáz főnyi társaságról a
                  legkalandosabb hírek keringenek. Tény az, hogy az elmúlt estén csakugyan mintegy
                  kétszáz magyar díszruhába öltözött, kizárólag férfiakból álló társaság vonult be a
                  dombóvári indóházba, hol akkor csak igen kevés vendég volt jelen. Feltűnő volt,
                  hogy vonat akkor nem érkezett, sem kocsi, tehát gyalog kellett jönniök; csizmáik
                  (némelyeken sárga csizma volt) porosak voltak. A vendéglős előadása szerint
                  kijelentették, hogy éhesek és szomjasak, bort és ételneműt kértek. A vendéglős és
                  pincérei készséggel szolgáltak fel a fényes külsejű uraknak, kik teljes
                  fegyverzettel ültek az asztaloknál. E sorok írója éjjel ment keresztül Dombóváron
                  és tanúja volt a jelenetnek, midőn éji szállást kértek a vendéglőstől.</p>
					<p>Ez kijelentette, hogy nincsenek alkalmas helyiségei, hanem bent Dombóváron el
                  fogják látni az urakat.</p>
					<p>Erre a Zrínyinek viselkedő egyén (aki valóban Zrínyinek volt maszkírozva)
                  megveregette a vendéglős vállát és így szólt:</p>
					<p>- Köszönöm a vendégszeretetet, atyámfia, melyet tanúsítottál irántunk. Lesz rád
                  gondom a jövőben.</p>
					<p>A vendéglős nagy szemeket meresztett és pénzt kért:</p>
					<p>- Mit gondol az úr? Hát bolondnak néz engem? Ennyi úrnak hogy adjak én ingyen
                  enni-inni?</p>
					<p>- Hát mit tegyek? - kérdé a Zrínyi-féle ember szelíd mosollyal.</p>
					<p>- Egyenlítse ki a számláját, fizessen és punktum.</p>
					<p>A díszruhás alak erre egyik robosztus társához fordult nagy fejcsóválva:</p>
					<p>- Hallottál már ilyet, Patacsics, hogy pénzt kérnek a vendégtől? No, semmi az.
                  Aztán megint a vendéglőshöz szólt valami fönségesen úrias nyugalommal: »Pénzem
                  nincs, barátom; a száz aranyat, amit a zsebembe tettem, kivették a törökök, de ha
                  lesz, hát küldök neked. Isten megáldjon!«</p>
					<p>A vendéglős és pincérei elkezdtek most lármázni, hogy így-úgy, ez nem járja, ők
                  addig nem engedik őket távozni a helyiségből, míg nem fizetnek, vagy különben
                  rendőröket hívnak; mire egy gránátszínmentés, tüzes fiatal lovag, akit Csákynak
                  neveztek a többiek, kirántotta a kardját és azt kérdezte a fekete kalpagostól
                  (Zrínyitől):</p>
					<p>- Ne kaszaboljuk le a nyomorultakat?</p>
					<p>- Ne bántsátok - szólt a fekete kalpagos, mosolyogva a vendéglős rémületén -, vért
                  könnyelműen nem szabad ontani. Hanem majd pénzt kell szerezni, ez az első.</p>
					<p>- De hát még azt sem tudom - dadogta a vendéglős fogvacogva -, kik az urak?</p>
					<p>A gránátszínmentés megmondta neki:</p>
					<p>- Tudd meg, te barom, hogy gróf Zrínyi Miklóssal beszéltél, urával minden
                  földeknek és erdőknek le egészen Csáktornyáig.</p>
					<p>A rejtélyes mágnások, kik közül a vonatról leszállt vendégekből, noha sokan
                  leszálltunk, senki sem ismert egyet sem - ami felette gyanús körülmény -, ezen
                  jelenet után nagy kard- és sarkantyúpengések közt kivonultak az étteremből,
                  otthagyva a kétségbeesett vasúti korcsmárost, kinek mindenét fölették.</p>
					<p>Ennyit közölt lapunkkal, végzi közleményét a Lloyd, a hiteles szemtanú, ki -
                  sajnos - a harmadik csengettyűszó miatt nem szerezhetett már több részletet a
                  furcsa urakról.«</p>
					<p>Mi, akik tudjuk a valót, elképzelhetjük, mennyi tapasztalaton és kiábránduláson
                  mehettek keresztül Zrínyiék, csak egy nap alatt is. Hogyan kérdezgették, ha
                  emberekkel találkoztak az úton: »Nem látták-e a török csapatot valamerre?« Végre
                  talán azt felelte nekik valami okos ember: »Bizony, az utolsó is kitakarodott
                  innen, uraim. Nincsen már itt közelebb más török, csak a pécsi
                  trafikosbolton.«</p>
					<p>- De hát micsoda ország ez akkor?</p>
					<p>- Magyarország.</p>
					<p>- És mikor mentek volna ki a törökök?</p>
					<p>- Lehet annak vagy háromszáz esztendeje.</p>
					<p>Erre alkalmasint megkérdezték:</p>
					<p>- Hányadik évet írjuk most a Krisztus születése után?</p>
					<p>- Benne leszünk maholnap az ezerkilencszázban.</p>
					<p>Hogy csodálkozhattak a marcona, kevély vitézek: »Hát azóta mindig aludtunk?«
                  Mennyi gondolat cikázhatott elméjükben, mennyi összetorlódó érzés szánthatta
                  keresztül-kasul a szíveiket! Minden szó, kérdés és válasz új és meglepő
                  fordulatokat lökött fel. »Háromszáz esztendeig voltunk a sírban, azóta elhaltak a
                  feleségeink, gyermekeink, unokáink, talán még a nemzetségünk is kiveszett. Ugyan,
                  mit akarhat velünk az isten?«</p>
					<p>Aztán megint kérdeztek, tarkán, összevissza, ami kinek eszébe jutott:</p>
					<p>- És milyen császár uralkodik most?</p>
					<p>- Ferenc József király.</p>
					<p>- Milyen nemzetségből?</p>
					<p>- A Habsburg-Lotharingiból.</p>
					<p>- És ki mostan a palatinus?</p>
					<p>- Nincsen mostan palatinus.</p>
					<p>De ki győzné fantáziával? S mekkora szárnyakat kellene arra ragasztani
                  (nagyobbakat azoknál, amik a Zrínyi címerpajzsán vannak), hogy keresztülröpülje
                  azt az űrt, amit három század hasított közöttük. Minő apró szálakból, kavicsokból
                  kellett nekik megépíteniök a hidat ezen űr felett. Sok dologra, ami könnyűnek
                  látszik, ki tudja, milyen nehezen jöttek rá.</p>
					<p>Annyi bizonyosra vehető a Pester Lloyd közléséből, hogy a
                  dombóvári indóházban még nem tudtak a háromszázharminckét esztendő felől, mely
                  álnokul lapul meg a »tegnap« és »ma« között, mert különben nem mondta volna Csáky
                  György, hogy Zrínyi minden földeknek és erdőknek ura le egész Csáktornyáig. És ha
                  voltak is némi bizonytalanságban (mert kétségkívül abban kellett lenniök), ha már
                  kezdett is kapaszkodni elméjük némely dolgok miatt az igazság felé, szinte
                  kiszámíthatatlan, hogy hány apróság jött közbe, ami visszataszíthatta azt. A
                  vasúti szolgák sapkáin a két szárny egyenesen a Zrínyi-címerből való. A vasúti
                  tisztek karszalagjain a két betű: a D. V. (Drávai Vasút) nem-e jelenthette előttük
                  a szemüknek megszokott »Deus Videbit«-et, a felséges Miksa császár és király
                  jelmondatát?</p>
					<p>Ami azontúli élményeiket illeti, erről már mindent apróra tud a história. A Pester Lloyd közleménye után az előkelőbb lapok saját külön
                  tudósítói legott útra keltek Dombóvárra, részint Szigetvárra, és mindent megírtak,
                  ami azontúl Zrínyiékkel történt - sőt még azt is, ami nem történt.</p>
					<p>Mégpedig - s ebben egyöntetű volt a riporterek nézete - alig fér kétség ahhoz,
                  hogy a vitézek csakugyan zerinvári gróf Zrínyi Miklós és társai. A szigetvári sírok nyitva találtattak, s azonfelül is gróf
                  Zrínyi személyazonosságát tagadni szinte lehetetlen. A dolog természetfölötti
                  ugyan, de a keresztényeknek meg van ígérve, és ha tetszett tizenkilenc századig
                  ezt úgy hirdetni, mint szent és bizonyos dolgot, most, midőn bekövetkezik belőle
                  egy kis részlet, frivolság azt mondani, hogy lehetetlen.
                  Vagy méltóztassék elismerni, hogy ezerkilencszáz esztendeig hazudtak a papok és a
                  szent könyvek, s e hazugságokat mindnyájan kolportálták, vagy el kell hinni a
                  Zrínyiék föltámadását.</p>
					<p>A Zrínyi-ügyből nagy kérdés támadt. Egész hasábok jöttek a lapokban
                  viselkedésükről; interjúk, karcolatok, humoros cikkek, melyek minden lépésükről
                  számot adtak. Sőt a belügyminiszterhez is sürgöny érkezett a hatóságtól, hogy a
                  magát Zrínyi hadainak nevező érdekszövetkezet (sic!), pénzre akarván szert tenni,
                  megtámadta egy porosz eredetű birtokosnak Dombóvárhoz közel fekvő kastélyát, s azt
                  fényes nappal ostrom alá fogva, a tulajdonostól négyszáz arany hadisarcot
                  követelt. A megijedt birtokos ki is fizette az összeget, mielőtt a csendőrök
                  megérkeztek volna, akik különben sem mertek a túlnyomó tömeggel szembeszállni. A
                  hatóság erélyes intézkedéseket és katonai erőt kér a rejtélyes portyázó banda
                  megfékezésére.</p>
					<p>A belügyminiszter, mint rendesen, vadászaton volt, s nem intézkedett. És
                  szerencsére - mert az ügy a Zrínyiék javára kezdett dőlni a közvéleményben. (Jó az
                  aktákat pihentetni.)</p>
					<p>A hírlapi tudósítások amabilisan fogták fel az ostromot. Hiszen ez is csak Zrínyi
                  mellett bizonyít. Nincs pénze, tehát szerez, nyíltan, fényes nappal, a maga módja
                  szerint, középkori metódusban, ahogy a megboldogult Bacsó Tamás tette, vagy
                  Balassa Menyhért.</p>
					<p>Még a hitetlen Tamások is azt mondták most, kivált mikor kisült, hogy a megsarcolt
                  porosz eredetű birtokos zsidó:</p>
					<p>- De bizony, mégis Zrínyi lesz.</p>
					<p>A papoknak pedig kapóra jött ez a téma. Nagy dolog az. Itt az alkalom
                  bebizonyítani, hogy mégis van feltámadás.</p>
					<p>Mert ha a tömeggel egészen el tudják hitetni, hogy van másvilág, akkor az nekik
                  hagyja ezt az egyiket. És őnekik ez is elég.</p>
					<p>A papok nagy tőkét csináltak az esetből, s méltán. Gyámoltalanság lett volna ki
                  nem használni… S azonfelül ráérdemelt egy kis leckére az álnok és kétszínű
                  emberiség, mely nem hisz a maga által hirdetett igazságokban
                     sem, ha ezek valóságosan előlépnek. Hát nem cudarság az?</p>
					<p>Nem éppen Zrínyiék miatt, de más dolgokért. Hirdetik az egyenlőséget,
                  szabadelvűséget, s ha mutatkozik a két szép tündérből valamelyik, sehogyse akarnak
                  ráismerni. Egyugyanazon fiókban tartják a hazugságaikat, ahol az igazságaik
                  vannak. Bizony jó lesz egy kis zuhany a nyakukba a szószékről.</p>
					<p>Nagy körmeneteket és tedeumokat tartottak a templomokban. Néhány püspök
                  pásztorleveleket adott ki az eset alkalmából, melyek megjelentek a lapok hasábjain
                  is, e minden földi hiúságok gyűjtőmedencéjében. Egyszóval: a Zrínyi-ügy óriási
                  forrongást idézett elő a kedélyekben. Az egész társadalmat felkavarta, s átment a
                  külföldre is. Az angol és francia nagy lapok levelezői útban voltak. A Times hasábos táviratokban röpítette szét a XIX. század
                  csodáját a földkerekség minden pontjára. Az emberek nem beszéltek egyébről, csak
                  e feltámadásról, pro és kontra. De a kételkedők serege óráról-órára tért vesztett.
                  Amint új események, új színek, új megfigyelések és áramlatok híre egyre
                  valószínűbbé tette az esetet. Minden hírt falánkul fogadtak, és az lázasan
                  lüktetett keresztül Európán. Minden érzés ott vibrált e sajátságos gomolyagban. A
                  vallásosság, a kíváncsiság, a haszonlesés, a gőg.</p>
					<p>A Nemzeti Kaszinó határozottan Zrínyiék mellett foglalt állást. Mégiscsak
                  természetesebb, ha a sírokból lépnek ki új főúri alakok, mintsem a
                  Wertheim-szekrényekből.</p>
					<p>A kaszinóban sok tricstracs folyt erről; mint rendesen, bon-mot-k termettek. Egyéb
                  ebben a sovány talajban úgysem terem.</p>
					<p>- Sapristi! - mondá a kis Nopcsa, aki mindig az udvar részére gondolkozik. - A
                  király jól járt, hm, mert nem kell a tizedik szobrot megcsináltatnia, hm…</p>
					<p>És Nopcsa vígan dörzsölte a kezeit.</p>
					<p>De a furfangosság is fonta színes guzsalyáról a maga finom cérnáit.</p>
					<p>- Csalás és szemfényvesztés! - hirdették a képviselőházi folyosón az ellenzéki
                  korifeusok. - Az egész komédiát Bánffy és Darányi szcenírozta a szocializmus
                  ellen.</p>
					<p>S tényleg gondolkozóba estek a földosztó szocialisták. Mert hát ez félig sem
                  tréfa. Ha csakugyan kezdenek föltámadni az ősapák, úgy benépesül a föld, hogy egy
                  négyszögöl se jut egyikünkre. Mégiscsak jobb lesz az eddigi tulajdonhoz
                  ragaszkodni.</p>
					<p>S míg forrt a kérdés, tarkán bugyborékoltak fel a különböző nézetek. Herman Ottó
                  cikket írt és hülyéknek nevezte a hívőket. Az Akadémián Czobor Béla értekezést
                  tartott a Zrínyi-korabeli ékszerekről és viseletekről. Az Akadémia makacs
                  kálvinistái általában tagadták a dolog lehetőségét. Azonban Szász Károly sürgős
                  indítványt tett a gróf Széchenyi István összes levelezéseinek kiadására, amit el
                  is fogadtak. Jele, hogy a dolog mégis szöget ütött a fejükbe, s azon eshetőségre
                  számítva, ha a részleges feltámadás mégis igaz, és amennyiben esetleg folytatása
                  lehetne, és a többi közt Széchenyi István is feltámadna, jó lesz elkerülni a
                  szemrehányást, hogy az Akadémia nem akarta a leveleit kiadni.</p>
					<p>Ellenben a Történelmi Társulat beható tanácskozás alá vette a dombóvári rejtélyt,
                  s hosszas tanácskozás után egy négytagú bizottságot küldött ki a helyszínére
                  Zrínyi és társainak agnoszkálására. »Ez kötelességünk, uraim - mondá az elnök -,
                  adjunk ez általános káoszban irányt az emberiségnek.«</p>
					<p>A bizottságba Thaly Kálmánt, Czobor Bélát, dr. Török Aurélt és dr. Korányi
                  Frigyest jelölte az elnök.</p>
					<p>- Minek oda Korányi? - vetették fel zajosan - orvosdoktor csak a halálozáshoz
                  szükséges: a feltámadásnál fölösleges.</p>
					<p>- Nem kell Korányi! - kiáltá Thaly, nagy őszbeborult üstökét megrázva.</p>
					<p>- Korányi nem történész!</p>
					<p>- Korányi nem régész!</p>
					<p>- Mind igaz, uraim - vitatkozék az elnök -, de tudniok kellene, hogy dr. Korányi
                  csinálta eddig a legnagyobb leistungot a XIX. században.</p>
					<p>- Mit? Hol? - tört ki élénken a kíváncsiság.</p>
					<p>- Fraknói »Mátyás királyról« írt munkájában megállapítá a diagnózist, hogy miben
                  halt meg az igazságos király. A látlelet két sűrű oldalon oda van csatolva a
                  szöveghez. Tessék megnézni.[1] Aki ilyen messzire ellát
                  a múltba, az bizonyosan ellát közelebbre is.</p>
					<p>Ez az érvelés meggyőzte a konok történészeket, s szó nélkül vállalták a nagy
                  jelentőségű bizottságba (melyre, mint mondták, az ország szeme néz) Korányit.</p>
					<p>A bizottság természetesen rögtön Dombóvárra utazott, Zrínyiékkel érintkezendő, kik
                  a dombóváriakat egészen elragadták, úgyhogy szinte a tenyerükön hordták őket;
                  ünnepélyeket rendeztek tiszteletükre, a hölgyek virágokkal borították el Zrínyit.
                  (Radován deák tegnap jegyet váltott egy ottani bájos leánnyal.) A legújabb
                  sürgönyök szerint az elmúlt estén egy vándor-színtársulat díszelőadást rendezett
                  számukra, adván Jókaitól a »Szigetvári vértanúkat«. Zrínyi unokaöccse, Alapi
                  Gáspár, társaságában, egy páholyban komolyan és figyelmesen hallgatta végig az
                  előadást és azt jegyezte meg, hogy: »Egy szó se igaz az egészből.«</p>
					<p>De a bizottság, melynek eljárásáról lázas türelmetlenséggel várt a közönség
                  híreket (mert Magyarországon mindent bizottságokkal szeretnének végeztetni - ha
                  lehetne, még a lélegzést is), vélvén, hogy tekintélyével végre jobbra vagy balra
                  lendíti a még mindig kétes »Zrínyi-ügyet«, a bizottság, mondom, még oda sem
                  érkezett, tehát még nem is nyilatkozhatott, midőn egy távoli országból jött egy
                  hang, nem is maga a hang, csak a szózatnak a szele - és eldönté világot rázó
                  súlyával a dolgot egyszer mindenkorra.</p>
					<p>Egy távirat érkezett Rómából, melyet különkiadásban közöltek a lapok:</p>
					<p>»A Vatikán lapja; a Piccolo, mai számában közli a pápai
                  enciklika vázlatos tartalmát, melyet a szent atya a kereszténységért küzdött gróf
                  Zrínyi Miklós és katonáinak Mária országában (Regnum Marianum) történt csodálatos
                  feltámadásáról kiadott, s melyben ezen részleges feltámadás, mint a mennyei
                  gondviselés egyik előzetes ténye, fejtegettetik. Az enciklika bővebben szól arról,
                  hogy ezen feltámadás nem teszi halhatatlanokká az illetőket, hanem csak akképpen
                  lészen értelmezendő, hogy életük fonalát ott veszik fel, ahol azt a keresztény
                  hitért szenvedett hősi halál megszakította. Így például ezen gróf Zrínyi Miklós
                  most 58 éves, és nem 380 éves, és addig fog élni - valamint a társai is -, ameddig
                  különben élt volna. Rampolla bíbornok a holnapi nap folyamán fogja az enciklikát
                  kihirdetni.«</p>
					<p>Wlassics miniszter elolvasván egy rendkívüli kiadásból a római sürgönyt, rögtön
                  leült, és a következő levelet írta Zrínyinek:</p>
					<p>Méltóságos gróf úr!</p>
					<p> Dicső hazafi!</p>
					<p>Tekintettel elfoglaltságomra, csak most foghatok tollat, hazafias örömömet
                  tolmácsolandó szerencsés föltámadása felett. Szívem hangosan dobog az örömtől, s
                  megnyugtató érzés tölt el, hogy már nemcsak dogmává, de teljesen valósággá lőn,
                  hogy nem halnak meg, akik a hazának élnek, amihez most már merem hozzátenni - és
                  ha meghalnak, feltámadnak.</p>
					<p>Legyen meggyőződve, méltóságos gróf úr, hogy halálában is tiszteletem
                  kimondhatatlan tárgya volt, s a miniszterségem óta megjelent tankönyvekben és
                  olvasókönyvekben mindenütt ragyognak a méltóságod vitéz tettei, buzdításul
                  szolgálván a tanuló ifjúságnak.</p>
					<p>Üdvözlöm önt és kérem az isteni gondviselést, mely a sírokból vezette fel Önt és
                  igen tisztelt társait, hogy hazánk és nemzetünk javára engedje Önöket friss
                  egészségben sok új és nagy tetteket fűzni az eddigiekhez. Kelt stb.</p>
					<p>
                  Wlassics.
               </p>
				</div>
				<div type="chapter">
					<head>III. A HÍRES SZALMALÁNG</head>
					<p>A székesfőváros lázban van. Vendéget vár. Ah, az mindig nagy dolog, ha Budapest
                  vendéget vár. És mindig egy kaptára történik. A házak lobogódíszt öltenek,
                  bizonyos ablakokban megjelennek bizonyos pokrócok és ágytakarók. A rendőrök új
                  atillájukat húzzák föl. A főpolgármester nem fogad feleket, be van zárkózva,
                  beszédet tanul. A tömeg mind sűrűbben hullámzik az indóház mentén, ahonnan a
                  vendég jön.</p>
					<p>A zsebmetszők a lehető legcélszerűbben elhelyezkednek a vonalon, elhelyezkednek a
                  rendőrök is - de a legcélszerűtlenebbül. Ez a sablon a város külsőbb képére nézve.
                  Az illusztris vendégre is mindig ugyanaz az egy sors vár. Lakás van számára véve a
                  »Hungáriában«, melynek foyerét délszaki növények ékesítik, szalonja asztalán ott
                  várja egy meghívó báró Atzél Bélától a Park Klubba, egy másik meghívó gróf Zichy
                  Jenőtől a Szentivánban tiszteletére rendezendő vadászatokra. A polgármester
                  fejében pedig ott várja egy program, melynek pontjai az elevátor megtekintése,
                  este előadás az Operában, utána díszbankett a városi Redoute termeiben. Ezen
                  élvezetekhez csatlakozik újabban a vágóhíd, a vásárcsarnok és az új országház
                  megtekintése. Gyönyörű dolgok ezek.</p>
					<p>Fölösleges mondani, hogy a gróf Zrínyi Miklós fogadtatásáról van szó. Őt és
                  vitézeit várja a vendéglátó székesfőváros. Hasonló lelkesedés régen volt. Az
                  egyház maga is részt vesz a fogadtatás pompájában, s Budapest minden harangját
                  megkondítják. Maga a papság is kivonul az indóházba teljes ornátusban.</p>
					<p>A pápai enciklika különben a társadalom minden rétegeiben eloszlatta a kételyeket.
                  Egy hang sem emelkedett többé a csoda ellen. A Történelmi Társulat kiküldött
                  bizottsága ennélfogva szintén megállapította a távirati jelentésében személyi
                  ugyanazonosságukat. Ezt Czobor Béla is bizonyítja - de ruházatukat nem tartja
                  korhűnek.</p>
					<p>Midőn Thaly Kálmánt bemutatták Zrínyinek, a somogyi főispán hozzátette:</p>
					<p>- A II. Rákóczi Ferenc történetírója.</p>
					<p>- Ki az a II. Rákóczi Ferenc? - kérdezte Zrínyi hanyagul.</p>
					<p>Thaly hamarjában szinte megbotránkozott, mikor eszébe nyilallt, hogy persze,
                  Zrínyi előbb élt, nyugodtan felelte tehát:</p>
					<p>- Zrínyi Ilona fia.</p>
					<p>Sziget hős védője ezt a nevet is hiába keresgette emlékei közt.</p>
					<p>- Ez a gróf úr dédunokája, a legvitézebb és legszebb magyar asszony, aki három
                  évig védelmezte Munkács várát.</p>
					<p>Zrínyi szemei felragyogtak.</p>
					<p>- És elűzte a törököt? - kérdé élénk érdeklődéssel.</p>
					<p>- Nem a török ostromolta, hanem a császáriak - felelte Thaly.</p>
					<p>- Ne mondja! - kiáltott fel Zrínyi Miklós, látható meglepetéssel. - És azután?</p>
					<p>- Elfoglalták a várat a császáriak - tüzelte, irritálta Thaly (mert ki tudja, mire
                  lehet az jó). - Hja, bizony fogságra vetették a dicső asszonyt, aki nekünk
                  felséges Urunkat, Rákóczi Ferencet szülte.</p>
					<p>- Nos, és mi lett aztán a sorsa?</p>
					<p>- Meghalt száműzetésben, Nikomédiában, 1703-ban. A török szerető gondoskodása
                  édesítette meg utolsó éveit. Ott jártam a sírjánál magam is.</p>
					<p>Zrínyi egyre fokozottabb figyelemmel csüngött a Thaly ajkain.</p>
					<p>- Kegyelmed, úgy látszik, nagytudományú férfiú, de ez mégis meglep engem, amiket
                  mond. Valóban a császáriak tették volna?</p>
					<p>No iszen, csak ez kellett Thalynak, hogy rögtön nekifogjon a tragédiák hosszú
                  sorának. Patacsics, Alapi, Csáky, Szecsődy körülvették, és úgy hallgatták, mintha
                  mézzel lenne a szája megkenve: hogyan végeztette ki a római császár később Zrínyi
                  Pétert Bécsújhelyen, hogyan kínozták börtönben s vitték az őrületbe még később
                  Zrínyi Jánost.</p>
					<p>Szecsődy uram megrántotta a Deák Balázs smaragdzöld mentéjét, felhúzván a
                  szemöldjeit a homloka legtetejére.</p>
					<p>- Ez többet tud, mint mink, komámuram.</p>
					<p>Alapi a kardjára csapott indulatosan:</p>
					<p>- Hát az isten se volt itt azóta, amíg mi odavoltunk?</p>
					<p>Maga Zrínyi Miklós semmit se szólt, csak mosolygott nagykeserűen és a szakállába
                  látszott morogni valamit. Olyasfélét talán, hogy »ezért ugyan érdemes volt
                  kirohanni«.</p>
					<p>Aztán félrehúzta Thalyt bizalmasan egy ablakmélyedésbe. A többiek
                  tiszteletteljesen álltak félre. Elképzelték, hogy miről lesz szó - de hallották is
                  onnan a hangos beszélgetést.</p>
					<p>- Mondja csak, kegyelmed, ki messze lát hátra a múlt időkbe, ahonnan mi jöttünk,
                  nem tud valamit az én asszonyomról?</p>
					<p>- Rosenberg Éva grófnőről?</p>
					<p>Zrínyi a fejével bólintott, és hangosan dobogott a szíve az izgatottságtól, hogy
                  mit fog hallani. Nagyon szerette azt a szép aranyhajú asszonyt.</p>
					<p>- A grófné ott élt egy darabig özvegyen a csehországi birtokán - folytatá a
                  historikus -, hanem aztán férjhez ment.</p>
					<p>A Zrínyi keskeny homloka elborult. Ez fájt neki. Fölszisszent, mintha mérgezett
                  tőrrel szúrták volna meg.</p>
					<p>- Kihez ment férjhez? - kérdé tompán.</p>
					<p>- Gazaldo Pál olasz márkihoz.</p>
					<p>- Ah, a gaz kígyó! Vadászott egyszer nálam Csáktornyán…</p>
					<p>Az irigy Czobor Béla nagy malíciával súgta Török Aurélnak:</p>
					<p>- Még szinte bámulatosabb az, hogy Thaly tudja ezeket, mintsem az, hogy Zrínyiék
                  feltámadtak.</p>
					<p>Zrínyi szótlanul nézett maga elé, észre lehetett venni rajta, hogy ellágyult az
                  emlékeken.</p>
					<p>- És kis fiamból, Jánoskámból, mi lett?</p>
					<p>- Ő boldog volt, uram, és sohase jött vissza Magyarországba, nagy kort élt, és
                  most ott alussza örök álmát a hohenfurti zárda templomában.</p>
					<p>- Szegény Jánoska! - és egy könny reszketett a rettenthetetlen hős szempilláin -
                  milyen szépen lovagolt, repesett a térdeimen…</p>
					<p>Aztán mégis észrevette, hogy nem illik hozzá ez a nagy gyöngeség, elfordult,
                  otthagyva a múltba látó urakat.</p>
					<p>Hanem iszen éppen csak ez kellett a többieknek. Nosza, megrohanták Thalyt
                  valamennyien, sose volt még ő olyan kapós. Valóságos áfium
                  gyanánt hatott a tudomány a vitéz urakra. Mindenik szeretett volna hallani a
                  feleségéről, a gyermekeiről és hetedíziglen az unokáiról; Istvánffy Pál félrelökte
                  Botos Pétert: »Kendnek úgyse voltak gyermekei«. Máté György pedig túlkiabálta Deák
                  Balázst:</p>
					<p>- Kezdjük csak az én cselédeimen! Mi lett az én szépséges Kata leányommal?</p>
					<p>A Kata leány? Ki tudhatná azt! Itt már véget ért a Thaly tudománya. Csak nagy
                  nemzetségfákról regél a történelem. A kis fák ismeretlenül nőnek és enyésznek el
                  a nagy nemzeti rengetegben.</p>
					<p>Különben sem volt idő ilyenekre. Ott várt már Budapest székesfőváros küldöttsége,
                  mely meghívta Zrínyiéket, s meg volt bízva, hogy különvonaton kísérje őket.</p>
					<p>Zrínyiék égtek a kíváncsiságtól, hogy újra láthassák Budavárát, de a vasút ellen
                  hátborzongató ellenszenvet éreztek, habár három nap alatt, míg Dombóváron
                  mulattak, sok mindent más színben láttak már, mint azelőtt három századdal. Nagy
                  iskolán mentek keresztül e három napon. Amit az emberiség apránkint talált fel,
                  azt ők egyszerre látták maguk előtt. Sok volt, megterhelte az elméjüket.</p>
					<p>Szecsődy Máté kifogást tett a vasút ellen:</p>
					<p>- Jobb volna, ha lóháton mehetnénk.</p>
					<p>Megijedt erre Tenczer Pál (mert ő volt a küldöttség vezetője):</p>
					<p>- Nem lehet az. Oh, Gott, Gott. Méltóztassanak csak belenyugodni.</p>
					<p>- Kényelmesebb is volna lóháton - jegyzé meg Csáky.</p>
					<p>(No, ilyet még az öregapám sem hallott, gondolta magában Tenczer Pál, hogy
                  kényelmesebb volna lóháton.)</p>
					<p>- Dehogy, dehogy - mondá aztán hangosan -, kényelmes kupék, étkezőkocsi… Csak
                  tessék énrám bízni. Aztán kivihetetlen is volna lóháton. Hol vennénk annyi
                  hátaslovat?</p>
					<p>Maga Zrínyi szólt közbe:</p>
					<p>- Az a legkisebb. Láttam itt a környéken egy ménest; mindjárt lehetne belőle
                  fogatni, amennyi paripa kell.</p>
					<p>Vacogott a Tenczer Pál foga.</p>
					<p>(»Huh, fel nem ülnék millió forintért egy olyan vad lóra.«)</p>
					<p>- De hiszen az a Dőryék ménese! - ellenveték a dombóvári honoráciorok.</p>
					<p>- Az most, de ha elvesszük, akkor a mienk lesz - mondá a vezér jókedvűen.</p>
					<p>- Csakhogy nem engedik ám a Dőryek - vélte egy szőkeszakállú helybeli alak.</p>
					<p>- Úgy? - szólt Zrínyi érdeklődve. - Az a kérdés, hány főbül áll a haderejük?</p>
					<p>- Nincs haderejük.</p>
					<p>- Hát akkor mivel akadályozzák meg? - csodálkozott a hajdani várkapitány.</p>
					<p>- A törvények, a tulajdonjog szentsége.</p>
					<p>Zrínyiék összemosolyogtak; szemjátékuk azt látszott mondani egymásnak: »Milyen
                  satnya faj ez!«</p>
					<p>Sok huzavona után Zrínyiék engedtek udvariasságból, s az egész tábor felcihelődött
                  a fellobogózott vonatra, mely már meg sem áll Budapestig. Csak Radován diákkal
                  volt egy kis komédia. A kópé annyira szerelmes volt, hogy egy-két napra sem
                  akarta elhagyni menyasszonyát, egy tűzrőlpattant barna leányt, névszerint Faragó
                  Piroskát, aki a feltámadottak tiszteletére adott bálon ismerkedett meg
                  Radovánnal.</p>
					<p>A diák olyan szépen táncolta a csárdást Piroskával, úgy aprózta, úgy tudta
                  megforgatni, meg kacérul elereszteni, nagy dévajkodással úgy fogdosta, úgy
                  megfogta - hogy foglya is maradt ásó-kapa erejéig.</p>
					<p>Mindjárt ott a bálon megkérette Szecsődy és Patacsics uraimékkal a szüleitől.</p>
					<p>Faragóék, jómódú polgárcsalád Dombóváron, legott meghányták megvetették a dolgot.
                  Hirtelen jött az ajánlat, de a kérő helyes férfiú, nemcsak régi famíliából való,
                  de ő maga is régi, s mindent összevéve, szerencse Piroskára, mert Radovánnak ugyan
                  nincs semmije, de vannak érdemei, minthogy a hazáért halt meg; olyan hivatalt
                  kaphat, amilyent akar, sőt még országgyűlési képviselő is lehet a jövő ciklusra,
                  ha átáll a szélsőbalhoz. Ott mindjárt megvolt az eljegyzés is, sok vidám enyelgés
                  és tréfa között. Hogy hol veszi Radován a keresztlevelet? S hogy fogja mondani a
                  menyasszony: »Holtodiglan«, mikor ez már egy régen elmúlt terminus? Szó, ami szó,
                  de valóban sok különösség jön ki az ilyen rendkívüli helyzetekből.</p>
					<p>Radován tehát nem akart Budapestre jönni. Nem kell már őneki a dicsőség, de Zrínyi
                  közbelépett, és végre úgy oldották meg a kérdést, hogy magukkal vitték Piroskát is
                  az özvegy menyecskenővérével együtt. Bezzeg volt nagy dévajkodás a vasúton. A
                  fiatalabb vitézek fogdosták, csipkedték, bizony még oly helyen is a ruhán
                  keresztül, ahol nem illett, kivált a menyecskét. Sőt az öregebb urak mellének sem
                  esett rosszul egy kis pajzánkodás. Az özvegy menyecske volt nagy kínban, nem
                  győzte paskolni a kezeiket. »Ugyan hagyjanak békét. Ne izéljenek hát stb.« A
                  fővárosi küldöttség tagjai megbotránkozással röffentek össze, s Tenczer Pál azt
                  súgta Máttyus Arisztidnek, de az öreg Kléh István is hallotta:</p>
					<p>- Úgy látszik, nem nagy illedelmet tudtak a középkorban.</p>
					<p>Azontúl alig történt valami megemlítésre méltó, az állomásoknál mindenütt nagy
                  tömegek várták a vonatot, zászlókkal, zeneszóval, a papok processzióval,
                  kereszttel, vörösinges minisztránsokkal, de a vonat sehol sem állott meg,
                  következésképp nem lehettek beszédek, csak az ablakon át köszöngetett nekik Zrínyi
                  Miklós. Az egyik községnél pláne bandérium várta; a nyalka parasztlegények, kik
                  szőrén ülték a lovat, nagy lelkesedésükben erőnek erejével a vonat előtt akartak
                  lovagolni, de a bíró uram rájuk ripakodott:</p>
					<p>- Mit akartok? A füstös előtt? Hiszen ha még jó lovatok lenne. De hatvanforintos
                  lovakon? Ki látott ilyet? Szamarak.</p>
					<p>Zrínyit borongós hangulat fogta el, gépiesen nyúlt fövegéhez a riadó éljenzésekre,
                  néhol feltűnt neki egy-egy arc. »Ejnye, de ismerős ember, mintha már láttam
                  volna.« De a vidék hogy megváltozott! Az emberek nem lehettek a régiek, mégis
                  rájuk ismert; a vidék ellenben a régi volt, százszor megjárta, és mégsem ismert
                  rá, csak a hegyek maradtak, a jó öreg hegyek - az erdők eltűntek, tavak, mocsarak
                  kiszáradtak. De mégis. Nini, ez a Kavartyó völgye. Ez az övé volt, egy folyam
                  szelte végig. A folyam is eltűnt, de ott a helye, az a cikkcakkosan kanyargó sáv.
                  Egy mélyedés, de mert a fű bujább rajta, mintegy kitölti.</p>
					<p>- Kié most ez a birtok? - kérdé kíváncsian.</p>
					<p>A vele volt urak elmondották:</p>
					<p>- Ez bizony egy bécsi bankáré.</p>
					<p>Egy hangot se ejtett el, hogy valamikor az övé volt, hanem látni lehetett, hogy
                  nyomja valami a kedélyét. Búsan mondta valami ötletből Szecsődynek:</p>
					<p>- Ki tudja, meddig leszünk még együtt.</p>
					<p>Szecsődy nyugtalanul tekintett rá, s pátosszal jegyzé meg:</p>
					<p>- Örökké.</p>
					<p>- Nem tudom, barátom. Hiszen szép a hűség és barátság, de ahhoz éléstár is kell.
                  Az én dominiumaimat felosztották. Más világ ez itt. Ki tudja, mi a mienk
                  belőle.</p>
					<p>Kérdezte azután a fővárosi uraktól: szokott-e most a király birtokokat
                  osztogatni?</p>
					<p>- Nem szokott.</p>
					<p>- Hát mit csinál akkor? Mivel tartja fenn magát? Hát miért nem szokott?</p>
					<p>- Mert nincs neki.</p>
					<p>Zrínyi nagy szemeket meresztett.</p>
					<p>- Hogy nincs? Ha teszem azt, leütteti valakinek a fejét.</p>
					<p>- De nem ütteti…</p>
					<p>- Hát aki »nótába« esik.</p>
					<p>- Nem esik itt soha senki nótába.</p>
					<p>Fejet csóvált, furcsának tetszettek neki ezek az állapotok. Hanyatlás, minden
                  vonalon nagy hanyatlás. Az ő álláspontjából így festett az új kor. Az ő
                  álláspontja pedig az a kis vasrácsos ablak volt, mely a vártornyokról nézett le
                  kevélyen a világra. Hogy a Dőryék méneséből nem javasolták kiszakítani a kétszáz
                  paripát, ez az új nemzedék gyámoltalanságát jelentette. Hogy a király nem oszt
                  birtokokat s nem ütteti le az alattvalók fejeit, ez a királyi hatalom
                  meggyöngülésének tűnt fel. (Nyilván valami Dobzse Lászlót sejtett a bokorban.)
                  Mohón szítt fel minden benyomást, de az mind úgy alakult át az ő középkori
                  koponyájában, mint egy kész veszedelem. Szegény Magyarország, mi lett belőle!</p>
					<p>Maga a vasút se tetszett neki. Beismerte, hogy nagyszerű találmány, de elpuhítja a
                  fajt. Egy nemzet, amely vasúton jár, már nem jó katona.</p>
					<p>Thaly előhozta, hogy éppen katonai szempontból sok hasznát veheti, mert a sereget
                  gyorsabban lehet mozgósítani, szállítani, ahová tetszik.</p>
					<p>- Nem ér semmit! - felelte Zrínyi. - Mert az ellenségnek is van vasútja, az is
                  gyorsabban szállít.</p>
					<p>A fővárosi küldöttség egy pár tagja Zrínyinek helyeselt. Különösen egy úr volt
                  köztük: Sartory Pál, aki mindenben a Zrínyi nézeteit támogatta a fejbólintásaival,
                  vagy rövid, száraz megjegyzéseivel.</p>
					<p>A büszke főúr igen megkedvelte útközben ezt a derék polgárt, aki régies szabású
                  fekete krispint viselt és lazacszínű nadrágot, nyakára, első Napóleon-korabeli
                  divat szerint, fekete selyemkendő volt csavarva, s igen gyakran nyúlt a burnótos
                  szelencéjéhez, melynek fedelére egy hajporos dáma volt festve, valami múlt
                  századbeli angol királyné. Igen izgékony öreg úr volt ez, aki sokszor törülte az
                  orrát tarka zsebkendőjével, és ilyenkor mindig letisztogatta csizmáit is (mert
                  csizmákat viselt a lazacszínű pantalló alatt) ugyanazon zsebkendővel.</p>
					<p>Máttyus Arisztid és Kléh István úgy mutatták őt be, mint a köztörvényhatósági
                  bizottság egyik legbefolyásosabb tagját, akinek a legnagyobb pártja van a
                  közgyűléseken.</p>
					<p>Az út vége felé úgyszólván csak magával Sartoryval foglalkozott Zrínyi, vele
                  beszélt, tőle kérdezősködött, s feleletei néhányszor megmosolyogtatták. Igen
                  gyakran kiáltott fel: »Igaza van, Sartory uram!«</p>
					<p>És nagyon mulattatta, mikor a többiek elmesélték Sartory egyik köztudomású esetét,
                  midőn ugyanis a városi közgyűlésen valamely térnek befásítását indítványozták,
                  azzal az indokolással, hogy Angliában mindent befásítanak, Sartory felszólalt:</p>
					<p>- A fák az erdőkbe valók. A városba házak valók. Nekem nem imponál Anglia.</p>
					<p>Mire fölpattant az indítványozó és ekképpen vágott vissza.</p>
					<p>- De nekem meg imponál Anglia, mert ott whigek vannak és toryk, itt Pesten pedig
                  csak Sartoryk.</p>
					<p>Zrínyi még sokáig élénken beszélgetett az öregúrral, csak mikor elszunyókált,
                  kezdett Patacsiccsal évelődni.</p>
					<p>- Igen értelmes ember - mondá -, csak egy kicsit maradi.
                  Kegyelmednek való. (Patacsics ugyanis ékes szószólója volt a buzogánnyal való
                  harcolási módnak és a nyilakért is lelkesedett.)</p>
					<p>A fővárosi küldöttség fülét megszúrta ez a kijelentés. Ej, ej! Mégiscsak
                  rettenetes, hogy Sartory Pált, akinek a legnagyobb pártja van a városi
                  közgyűlésen, még Zrínyi Miklós is maradi embernek tartja.</p>
					<p>De nem szúrta meg Patacsicsot, akinek pedig szánva volt a csipkelődés, mert
                  Patacsics, a híres vasgyúró, aki a botykai határban a vasúti sínt akarta kiemelni,
                  s aki egy ültőhelyében szokott elfogyasztani egy félakó bort, elszédült a vasút
                  rázásától, kóválygott a feje, mintha tengeren utaznék.</p>
					<p>- Megöl ez a csúf sárkány - dadogta és szemrehányóan tekintett Tenczer Pálra, aki
                  nem akarta, hogy lóháton jöjjenek.</p>
					<p>Hanem jó szerencse, már éppen füttyentett a gőzgép, s Kelenföldről a Gellért felé
                  rohant a vonat.</p>
					<p>- Budapesten vagyunk - mondák a fővárosiak.</p>
					<p>Az ablakhoz rohantak a Zrínyi emberei, maga a vezér is fölugrott.</p>
					<p>A bámulat fölszisszenése hallatszott száz ajkon az elterülő fönséges panoráma
                  láttára.</p>
					<p>Ott feküdt lábaiknál Magyarország tündéri fővárosa, szem nem látott ilyet, fül nem
                  hallott ilyenről - a képzelet sem hozhatta hát elé. A középütt mintha egy
                  címerpajzsot választana ketté egy széles ezüstpántlika: a Duna, fellobogózott
                  hajóival, tarka bárkáival, azzal a szépséges szemölccsel: a Margitszigettel -
                  mintha zöldselyem hímzés volna az ezüstszalagon.</p>
					<p>Kétfelől a gyönyörű paloták nézik magukat a Duna tükrében, és messze-messze,
                  amerre csak szem lát, mindenütt tornyok, kupolák és kastélyok. Uramisten, hány
                  király lakik itt?</p>
					<p>Élvezet volt nézni azt a nagy elbámulást, azt a kábító hatást. Az Buda! Ez itt
                  Pest! Jézus Mária, ki építette ezt mind?</p>
					<p>Sartory Pál felocsúdott erre, szippantott egyet és a mellére ütött:</p>
					<p>- Hát mink.</p>
					<p>Csak úgy dőlt belőlük ezer meg ezer kérdés, önkéntelen felkiáltások, naiv
                  megjegyzések.</p>
					<p>- Nini, a minaretek mind eltűntek!</p>
					<p>- Aha, más valami van helyettük. Mi az a karcsú, vékony, ami a füstöt okádja?</p>
					<p>- Az a gyárak kéménye.</p>
					<p>- Mi az a gyár?</p>
					<p>- Hja, azt nehéz volna ilyen hirtelen megmondani.</p>
					<p>- Nézzék csak, nézzék csak… Ott messze egy tornyon egy müezzin.</p>
					<p>- Dehogy… Az egy vasból való páncélos vitéz az új országház tornyán.</p>
					<p>Befordult a vonat a palatinuskertnél, az összekötőhídon, Pest felé. No most, no
                  most! mindjárt összeroppan az a filigrán híd.</p>
					<p>Istvánffy Pál behunyta a szemeit, de a nap verőfényétől ametiszt színekben
                  csillámló víz, a sebes rohanásban keresztül-kasul metélve a híd szaladó rácsozata
                  által, átcikázott vakítóan még a becsukott szemhéjakon keresztül is.</p>
					<p>A szigetvári vitézek keresztet vetettek magukra. Megkóstolták már egyszer a halált
                  és mégse kellett nekik. Vagy hogy éppen azért.</p>
					<p>De nem történt semmi baj. Nem is asszonyanya szülhette azt, aki ilyet épít.</p>
					<p>A vonat szépen körben kanyarodott, hiszen nem is tehet egyebet, elment a temető
                  mellett, és megjegyzé Máttyus Arisztid.</p>
					<p>- Ez a szép mauzóleum amott a Deák Ferenc sírhelye.</p>
					<p>Persze, hogy legott figyelmes lett Deák Balázs uram a rokonra.</p>
					<p>- Ki légyen az a Deák Ferenc?</p>
					<p>- Ennek a századnak a legnagyobb embere.</p>
					<p>Bezzeg kiegyenesítette erre derekát Deák Balázs uram, aki egy Zala megyei
                  bocskoros famíliának volt valamikor tagja, s úrias orrhangon fennen kezdte a
                  kérdezősködést:</p>
					<p>- Mit csinált ezen Deák Ferenc?</p>
					<p>De már ezt Tenczer Pál volt illetékes elmondani:</p>
					<p>- Nekem ő quasi barátom volt, és igen szép beszédeket tudott mondani. Tetszik
                  tudni, a Belváros képviselője volt, és mikor az utolsó nagy beszédét tartotta a
                  polgári házasság kérdésében, akkor reggel fölkerestem az »Angol királynőben«
                  és…</p>
					<p>- Szép, szép - vágott közbe türelmetlenül Deák Balázs uram -, de kit vert meg?</p>
					<p>- Nem vert az meg kérem alássan senkit, hanem inkább kibékítette, akik haragudtak…
                  Így a nemzetet is a…</p>
					<p>Erre szerényen leesett a Deák Balázs uram álla és elfordult, nem is hallgatta
                  tovább Tenczer Pált azon bizonyos Deák Ferencről, aki nem vert meg senkit.</p>
					<p>Ezalatt a földíszített indóházban türelmetlenül várták a vonatot az illetékes
                  személyek, kik csak külön-jeggyel mehettek a peronra. Igen sok kanapé-processzus
                  folyt a fogadtatás dolgában. De az természetes is. Mindig úgy volt, és úgy
                  lesz.</p>
					<p>Hiszen evidens volt, hogy a főpolgármester fogadja a székesfőváros vendégeit, de
                  ilyen nagy eseménynél mégse vonhatja ki magát a kormány sem. A közvéleménnyel
                  szemben sem volna opportunus. A múlt szerdai minisztertanács tehát elhatározta,
                  hogy a miniszterek közül is mondjon valaki néhány üdvözlő szót. De melyik? Hát
                  természetesen a reszortminiszter. A reszortminiszter pedig báró Fejérváry,
                  minthogy Zrínyi Miklós a hadügyi szakmában jeleskedett.</p>
					<p>Mind bölcsen volt ez kifundálva és protokollumba véve a Tarkovich őexcellenciája
                  lapidaris stílusában; de mit ért, mert báró Fejérváry, aki másnemű elfoglaltsága
                  miatt nem vett részt a szerdai minisztertanácsban, kijelentette, hogy ő csak
                  katonát üdvözölhetne, de miután a Zrínyi Miklós neve elő nem fordul semminemű
                  katonai sematizmusban, tehát éppenséggel nem tekinthető katonának, és ő
                  (tudniillik őexcellenciája) nincs hivatva eljárni.</p>
					<p>Ezt belátta a kormány; ami igaz, igaz. De valakinek mégiscsak szólnia kell, és
                  valami jogcímet kell találni, hogy formája legyen. A nagy töprengésben most is,
                  mint igen sokszor, a Darányi fifikus esze segítette ki a töprengő kollegákat.</p>
					<p>- Zrínyi kétségtelenül vitéz ember - mondá -, de a szigetvári kirohanása nem
                  annyira katonai aktus, inkább az emberi bátorság egyik csudálatos példája. Tehát a
                  bátorságot kell ünnepelni. S ha erről van szó, akkor ez a báró Dániel szakmája, ki
                  majdnem hasonló bátorságot tanúsított a tárcavállalással.</p>
					<p>- Helyes, hadd mondja az üdvözlő szavakat báró Dániel.</p>
					<p>Ez a kulisszák mögötti lefolyása azon furcsának látszó ténynek, hogy az indóházban
                  a kereskedelmi miniszter várta a berobogó vonatot. Természetesen jelen volt Márkus
                  főpolgármester, Pekáry helyettes főkapitány és sok mások. A gróf Csáky-családból
                  néhányan, kik ősüket fogadták. A Batthyányakból többen, kik rokonságot tartanak
                  Zrínyivel.</p>
					<p>Ott láttuk gróf Zichy Jenőt (mert ő mindenütt jelenvaló), Rohonczy Gedeont (mert ő
                  is kirohant), Szana Tamást, aki a legújabb kor minden temetésén megjelent - most,
                  változatosság okáért, egy feltámadásnál akart jelen lenni. Továbbá ott volt
                  Fadrusz János (a szobortárgy okáért), Kossuth Ferenc (aki szintén világhistóriai
                  nevet visel), Pichler Győző, Katánghy Menyhért és Fenyvessy Ferenc országos
                  képviselők, Beniczky Ferenc Pest megyei főispán, Jókai Mór, a »Szigetvári
                  vértanúk« költője, Sturm Albert magyar díszruhában és az összes budapesti
                  napilapok reporterei, köztük Lakatos Sándor, az Országos
                     Hírlap tudósítója. (Ő a felelős, ha rosszul van megírva a dolog.)</p>
					<p>Távolabb álltak egy csoportban a klérus tagjai, élükön az éppen Budapesten időző
                  Taliani, pápai nuncius, kedélyes tömzsi alakjával. A köztiszteletben álló nunicus
                  nagy érdeklődéssel nézegette az összegyűlt főrangú hölgyeket, kik virágcsokrokat
                  tartottak kezeikben. A hölgyek különösen Juranics Lőrincre voltak kíváncsiak, aki
                  azon kor legszebb leventéje volt; a háttérben poroszkált Szász Károly ev. ref.
                  püspök, nagy aggodalmakat keltve, hogy nem fog-e ő is beszélni.</p>
					<p>Kívülről keresztülszűrődött a falakon és az üvegfedelen át tompán a távoli
                  embermoraj, az óriási tömegek zsivaja, melyek elállták az útvonalat az indóháztól
                  kezdve a Kerepesi út mentén egész a József körútig; s átkanyarodva a körútra, az
                  Andrássy úton lesz a bevonulás a Hungáriába.</p>
					<p>Mindenfelé tribünök emelkedtek ezernyi kíváncsi hölgyközönséggel. De még a
                  toronyablakokban is álltak emberek, fej fej mellett. E tornyokból úgy tűnhettek
                  fel alant a tribünök, a színes napernyők sokaságával, mint egy mákkal bevetett
                  tábla, mely éppen most virágzik. A lovasrendőrök nagy káromkodással ugrándoztatták
                  paripáikat, mire a megriadt, hátraszoruló tömegben hullámzás és fészkelődés
                  támadt. Ez, úgy látszik, nagy gyönyörűséget okozhat a rendőröknek. A hordárok
                  rekedt, rikácsoló hangon árulják négykrajcáros füzeteiket: »Zrínyi Miklós hősies
                  kirohanása, vagy a száz arany.« Száz arany négy krajcárért! kiáltják az ő piaci
                  élelmességükkel, és a tömegben kitör a röhej és vihancolás. Mert a nagy tömegek
                  vagy nagyon haragosak, vagy nagyon kedélyesek.</p>
					<p>De ki győzné leírni a tarkábbnál-tarkább jeleneteket, a lengő zászlókat, a
                  póznákat díszítő Zrínyi-címereket; egy várbástya a pajzs jobboldalán - két szárny
                  kék mezőben a balon. Mi ihlette meg azt a régi királyt, aki a címert rajzoltatta,
                  hogy eltalálja Zrínyi Miklós jövendőjét, a bástyával a kirohanást, a szárnyakkal a
                  föltámadást? Ha a Múzsának szárnya volna, és hiba, hogy nincs, mert annak a
                  szárnyából kellene kitépni a kalamusnak való tollakat - de ha ilyen tollam volna,
                  se tudnám kiszínezni azt a lelkesedést, ami itt volt. Hát még a meghatottságot,
                  mikor Budapest minden tornyán megkondultak a harangok, még a Bazilikáé is, a
                  harangok apja, fönséges ünnepélyességgel: Bim, bam! bim, bam! Az öreg Gellérten
                  megdördült az ágyú.</p>
					<p>- No, most érkeztek meg!</p>
					<p>Egy pár percig eltartanak a beszédek. (Jaj, csak ne beszélnének hosszasan.) A
                  tömeg megmozdul, nyugtalan, izgatott. Most, most, szorítsd! Mindenki jobb helyet
                  akar elfoglalni. A rendőrök őrült vágtatással söpörnek tisztást a menetnek, aztán
                  egyszerre fölzúg az orkánszerű éljen az indóház tájékán és hömpölyög idébb, idébb,
                  nőve és nagyobbodva, mint a lavina.</p>
					<p>A többit már mindenki elgondolhatja. Hogyan vonultak be virágzápor közt, mely a
                  kocsikba hullt; nem nehéz kitalálni, hogy Zrínyi a miniszter jobbján ült, Alapi
                  Gáspár a főpolgármesterrel jött, a többiek aztán összevissza ültek a kocsikon;
                  elég Kliótól, ha nem restelli följegyezni még, hogy Patacsics vajda Zichy Jenő
                  gróffal ült össze, aki tüstént elbeszélte, miképp akadt rá a Zichianov-hercegekre
                  távol, a magyarok bölcsőjében, Ázsiában.</p>
					<p>Megtörtént a nagy bevonulás földreszkettető éljenzés közt, mindenütt a legszebb
                  rendben. És csak mikor már elhelyezkedtek a vendégek a Hungáriában, jutott eszébe
                  a föltámadottak fogadására alakult fővárosi bizottságnak, hogy a Zrínyi utcán kellett volna keresztülvezetni a menetet. A polgármesterek a
                  homlokukra ütöttek. Ejnye, ejnye! De a közönség nem sajnálkozott, mert a közönség
                  megszokta már, hogy a fővárosnak utólagosan vannak eszméi.</p>
					<p>Azt sem kell mondani, hogy a már előre jelzett program pontosan betartatott. Ebben
                  nem ismer a főváros könyörületet: még ha félholt volna is az a szegény illusztris
                  vendég, akit a sorsa ide sodor; meg kell néznie az elevátort, az árucsarnokot és a
                  közvágóhidat. Ami muszáj, az muszáj. Ez a rekompenzáció az ellátásért. A
                  polgármesterek folyton és folyton hallani akarják mindenkitől: »Milyen
                  intézmények! Milyen haladás!« Igen, ők szeretik hallani, hogy haladnak.</p>
					<p>Sartory Pál erőnek erejével be akarta még ékelni a programba Gül Baba sírját és a
                  Nagy Kristóf megtekintését, mert Sartory Pál még gyermekkorában hallotta a
                  nagyapjától, néhai Sartory Tóbiástól és megszokta azóta, hogy a Gül Baba sírja és
                  a Nagy Kristóf két figyelemre méltó nevezetessége Pestnek, tehát éppen olyan
                  specialitás, mint akár a közvágóhíd és elevátor - de a polgármesterek lebeszélték,
                  azzal az argumentummal, hogy Zrínyi már eleget látott holt törököt, és hogy a
                  vitézei közt van egy Nagy Kristóf nevezetű - minélfogva a tapintat kérdése ezt a
                  két specialitást ezúttal mellőzni. A tapintat pedig annyira
                  uralkodó planéta Magyarországon, hogy annak még Sartory Pál úr sem állhat
                  ellent.</p>
					<p>Zrínyi meglehetősen unta ezeket a »specialitásokat«, egyszer-kétszer ásított, s
                  valóban nem értette, kivált a közvágóhídon, hogy minek az a teketória az ökröknek:
                  Egy cifra vérpad. Mily fennhéjázás! Valaha megelégedtek azzal is, ha a mészáros
                  ott ütötte le őket a taglójával, ahol szemben találta.</p>
					<p>A városi tanácsnokok közül valaki észre is vette, hogy Zrínyinek terhére vannak
                  ezek a vendéglátási sablonok és nem restellte megkérdezni:</p>
					<p>- Nem óhajtana-e a méltóságos gróf inkább valami más szórakozást? Ha ma már nem
                  is, mert az Operába kell majd elmenni, de talán holnap a díszbankett előtt…</p>
					<p>Zrínyi gondolkozott egy kicsit, aztán igen nyájasan felelte:</p>
					<p>- Szeretnék holnapra egy kis bölényvadászatot.</p>
					<p>A polgármesterek dühösen pillantottak a tapintatlan tanácsnokra és siettek
                  felvilágosítani, hogy bölények már nincsenek, az utolsók egyikét Zrínyi Miklós, a
                  költő, terítette le Erdélyben. Itt Budapest vidékén sohasem voltak.</p>
					<p>- Tudom, de azt hittem, hogy azóta már bölények is vannak. Hiszen annyi minden van
                  - tette hozzá lekötelező mosollyal.</p>
					<p>Az Opera se sikerült - pedig zsúfolva volt a nézőtér a legelőkelőbb közönséggel.
                  Erkel »Szent István«-ját adták. Zrínyi és társai nagy figyelemmel nézték a szép
                  termet, s meg voltak lepetve, mikor egyszerre csak fölfelé kezdett szaladni nagy
                  ördögösen az egyik fala, s belül egy más mező tárult eléjük.</p>
					<p>Zrínyi és főbb emberei a páholyokban ültek - ellenben a szigetvári várőrség
                  nagyobb része a földszinten, közöttük Radován diák a menyasszonyával és leendő
                  sógornőjével, valamint Botor Péter uram mindjárt az első sorban.</p>
					<p>Amint odafent a színpadon énekelni kezdtek a belépő személyek, akiknek a hajába
                  gyöngyök valának fonva, és a zenekar instrumentumai is nagy zakatolással,
                  dörömböléssel és mindenféle pokoli zir-zörgéssel, síppal, dobbal, klarinéttal és
                  trombitával nekiszilajodtak, csak hallgatta, hallgatta egy darabig Botos Péter
                  uram, de miután látta, hogy a többi bajtársak is bosszankodva fészkelődtek, fogta
                  a hosszú palloskardját, a tokkal együtt és megdöfte vele hátulról azt a bolondos
                  emberkét, aki egy fekete pálcikával hadonászott a muzsikusok előtt.</p>
					<p>- Ácsi, more! Vagy ti hagyjátok abba, vagy az dalosok, mert a fityfene se érti az
                  egyiket a másik miatt.</p>
					<p>Az idegenek (jobban mondva az idevalók) nevetgélve adták szájról-szájra, hogy mit
                  mondott a Zrínyi-féle vitéz. De ez még hagyján lett volna, hanem mikor aztán maga
                  Szent István magyar király toppant be, s mindenféle bakugrások között tele
                  tüdejéből kezdett bőgni és ordítani, elszörnyűködének a középkori leventék a
                  vakmerőségen.</p>
					<p>- Ejnye, beste lélek! Ez a mi első királyunk őszentségét maskarázza ki!</p>
					<p>- De már ezt nem tűrjük!</p>
					<p>Egyszerre húszan, harmincan is kardot rántottak, hogy a színpadra rohannak és
                  felkoncolják a komédiást; az asszonyok sikoltoztak, nagy zűrzavar lett. Kusza
                  kiabálások hangzottak összevissza - de Zrínyi intett a páholyból, vastag szemöldje
                  tiltólag húzódott össze, mire egy szempillanat alatt lecsendesedett a viharos
                  jelenet, aminőt se azelőtt, se azóta nem élveztek az enervált színházi
                  habitüék.</p>
					<p>De bár Zrínyi Miklós megakadályozta a botrányos szcénát, maga is kikelt a dolog
                  ellen:</p>
					<p>- Utálatos! Nem bírom tovább nézni.</p>
					<p>Felkelt s otthagyta utána igazodó vitézeivel az Operaházat.</p>
					<p>A főkapitány átment a belügyminiszter páholyába.</p>
					<p>- Valamit kellene tenni, kegyelmes uram, elszedni a kardjaikat vagy mit, mert
                  félek, hogy valahol még nagy galyibát csinálnak ezek a mi derék elődeink.</p>
					<p>- Majd kigondolunk valamit - nyugtatta meg a belügyminiszter.</p>
					<p>Hazahajtattak a Hungáriába a számukra kijelölt bérkocsikon, s ott megvacsorálván,
                  némelyek lefeküdtek, hogy erőt szerezzenek a holnapi programhoz, mások ellenben,
                  köztük Zrínyi is, elhatározták, hogy bevárják az éjfélt, amikor már lefeküsznek a
                  város lakosai, s nem csoportosulnak össze, nem ordítanak a füleikbe folytonos
                  éljeneket, és nem alkalmatlankodnak kísérők és magyarázók gyanánt furcsa észjárású
                  mai emberek, kényük-kedvük szerint bejárhatják gyalog a várost, megnézegethetnek
                  egyet-mást és kibeszélgetik magukat.</p>
					<p>S úgy is lett, nekiindultak éjjel az utcáknak egyedül. A hold világított, de a
                  gázlámpák is pislákoltak. A nagy háztömegek komor csöndben aludni látszottak
                  leeresztett boltredőnyeikkel.</p>
					<p>Víg, csapongó kedvük támadt, mint a gyermekeknek, ha egy kis szabadsághoz jutnak.
                  Hát még mikor annyi látni- és tapasztalnivaló áll előttük! Ismeretlen gyönyörök.
                  Valóságokká átvarázsolt káprázatok! A Seherezade meséiből valók, melyeket a rab
                  törökök mondogattak el esténkint a kis várkisasszonyoknak. Zrínyi Miklós is
                  hallott ilyeneket gyermekkorában.</p>
					<p>Meg-megálltak a sängerájok előtt, vagy valamely kivilágított kávéház kapunagyságú
                  ablakainál, hol férfiak, hölgyek vegyesen itták a grogot és a különböző színű
                  folyadékokat parányi üvegekből. Biztatták egymást: - Bemenjünk?</p>
					<p>De aztán megint csak tovább mentek, mindig beljebb, beljebb az ismeretlen felé. Ki
                  tudja, mit találnak még?</p>
					<p>Hát amint mennek-mennek (ez az Andrássy úton lehetett), egyszerre elfogja őket a
                  rémület, alakok rohannak velük szemben, hosszú egymásutánban: kísértetek, a
                  Gellért-hegyre gyülekező boszorkány-mesterek, ijesztő csengetéssel, egyetlen
                  csupasz kereken őrülten lovagolva.</p>
					<p>Háromszori »Jézus« kiáltást hallattak, a rendes hadi szokás szerint, ha ellenség
                  közelgett; de itt ellentállásról szó se volt, kísértetekkel nem lehet harcolni.
                  »Keresztútra jutottunk!« - kiáltá fogvacogva a vasgyúró Patacsics. (Az Oktogonnál
                  voltak.) Szétfutottak babonás rémülettel. Maga Zrínyi Miklós is keresztet vetve
                  félreugrott, s roppant csodálkozék a sarki rendőrön, aki kezeit mellén összefonva,
                  egykedvűen nézte a szörnyű jelenetet.</p>
					<p>- Mik ezek? - kérdé a rendőrtől, mihelyt eltűntek a kísértetek, úgyszólván síri
                  csendben, nesztelenül, s látta, hogy semmi baja se történt.</p>
					<p>- Ezek a »Hunnia-kerékpárosok« - felelte a rendőr, katonásan köszönve.</p>
					<p>- Meghalt lelkek?</p>
					<p>- Dehogy. Többnyire jámbor kereskedősegédek.</p>
					<p>A megrémült lovagok visszaszállingóztak apránkint, de a borzalmas látvány megrázta
                  őket, mulató kedvük lelohadt, rögtön visszamentek az éji szállásukra.</p>
					<p>A következő nap és még aztán is napokig, kifogyhatatlan sorban következtek az
                  ünnepségek: fáklyás-zene, ebéd Bánffynál, kirándulások a Margitszigetre, és a
                  »Szép Juhászné«-hoz. (E hegyek közt sok jó órát töltött valaha Zrínyi Miklós,
                  mátkájával, Frangepán Katalinnal.) Eközben a megyékből érkező küldöttségek
                  fogadása is sok időt vesz igénybe, s mikor ennek vége lesz, átveszik őket a
                  fővárostól a mágnások; estélyeket rendeznek tiszteletükre, leviszik birtokaikra,
                  vadászatokra, és mikor a mágnások rájuk unnak, akkor jön majd a dzsentri, és így
                  örökké lejjebb-lejjebb, míg csak az egész szalmaláng ki nem alszik, és legföljebb
                  egy kis korom marad utána.</p>
					<p>Ne ijedjen meg a nyájas olvasó, nem lesz kénytelen végigdöcögni a sok ünnepélyen
                  és ebéden; unalmas lenne az mindenkinek, még nekem is (hiszen végigenni sem jó,
                  nem hogy leírni), de a Redoute termeiben rendezett díszbankettet, melyen vagy
                  ezren vettek részt, mégis részletesebben kell érintenem - de ígérem, ebben is
                  rövid leszek.</p>
					<p>Fényes és emlékezetes bankett volt az; ott voltak a magyar közélet kitűnőségei,
                  úgyhogy még az asztal végén is csupa excellenciás urak ültek. Ott volt az
                  összkormány (Zrínyi Schlauch bíbornok és báró Bánffy Dezső közt ült), a Budapesten
                  időző arisztokrácia férfitagjai, a főrendiház és képviselőház elnökei, alelnökei,
                  az országos képviselők, a bírói kar oszlopos tagjai, közös hadseregbeli tisztek,
                  Lobkowitz herceg is megjelent, honvédfőtisztek számosan, akadémikusok, írók,
                  művészek stb. Az első felköszöntőt a »Poularde de France«-nál Bánffy Dezső mondta
                  a király egészségére, aztán gróf Károlyi István emelkedett fel:</p>
					<p>»Uram, uram, gróf Zrínyi Miklós tisztelt barátom uram, szállok hozzád…«</p>
					<p>(Zrínyi arca láthatólag sugárzott a megtiszteltetéstől, hogy gróf Károlyi István
                  pertu szólította.)</p>
					<p>»…Hasonlíthatnálak, tisztelt barátom - így folyt a tószt szövege -, ama bizonyos
                  Leonidász nevű egyéniséghez, ki a termopilei szorosban lelvén hősies halálát, a
                  történelem egyik tündöklő csillagát képezi mielőttünk, kik a hazát szeretni már a
                  bölcsőben tanultuk (élénk éljenzés), és kiknek szíveiben a dicső példák
                  felgyújtják a legszentebb lángot.</p>
					<p>Már mint kis gyermek, midőn a nagykárolyi réteken virágokat tépdesve és
                  pillangókat fogdosva futkároztam, sokszor elábrándoztam nagy tetteiden, s
                  tettvágy buzogtatta ifjonti véremet, feszítette idegeimet, és együtt tanultam nagy
                  nevedet kiejteni Leonidászéval, eltelve büszkeségtől, hogy magyar vagyok. (Élénk
                  éljenzés.)</p>
					<p>De most mégse hasonlítlak össze Leonidásszal. Mert ezen Leonidásznak minden
                  nagysága mellett mondhatnám azt: “Ön, uram, csak félig hasonlít a mi Zrínyinkhez.
                  Mert ön is meghalt hazájáért, Zrínyi is meghalt, de Zrínyi fel is támadott érte.”
                  (Hosszantartó zajos tetszés.)</p>
					<p>Valamiképpen Csaba királyfi, Attila fia, elhozza harcolni a rege szerint holt
                  vitézeit, ha a hazát vész éri, száguldó paripáik lába alatt porzik az út egy
                  fehérlő tejútnak nevezett íven az égbolton, te is eljövél tisztelt barátom,
                  holtaidból holt vitézeiddel, többé nem dobogó, kihamvadt szíved megérezvén, hogy
                  az imádott hon fölött vészföllegek tornyosultanak. (Zajos felkiáltások: Úgy van,
                  úgy!)</p>
					<p>Nem török-tatár pusztít most e honban, hanem egy borzasztó szörny: a korrupció.
                  Jókor jövél, Miklós barátom. Isten hozott! Isten éltessen!«</p>
					<p>A szép tósztra felhangzott a harsogó éljenzés, a Berkes tusa. Zrínyihez
                  odasereglettek koccintani, mire ő, az idejebeli törökös mód szerint, hajlongott,
                  kezét előbb homlokához, majd a melléhez értetve, aztán nagyúri gesztussal intett
                  Radován diáknak, hogy feleljen.</p>
					<p>Radován diák fel is állt, és egy hosszú latin beszédet vágott ki ura helyett.
                  (Schlauch bíboros egyébiránt azt mondotta, hogy nagyon kulináris latinság.)
                  Sajnos, a sztenografusok nem tudván latinul, a beszéd szövege nem örökíttetett
                  meg.</p>
					<p>A feketekávénál, amit egyébiránt egyik vitéz se akart megkóstolni (»Maradjunk csak
                  a pezsgőbornál!« - szólottanak), amint a vendégek helyeket kezdtek változtatni, az
                  amabilis kedélyhangulatban Gyulai Pál is odaférkőzött Zrínyihez és megfogván őt,
                  elvitte Görgey Arthurhoz, hogy bemutassa őket egymásnak.</p>
					<p>Zrínyi hosszabban társalgott a daliás, széparcú öreg úrral, kinek fehér haja
                  egészséges piros arcot borít, kinek a fején levő nagy forradás kemény koponyáról
                  tanúskodik, míg okos szemeiből szelíd lélek néz ki.</p>
					<p>Mikor elváltak, Zrínyi kíváncsian kérdezé, ki volt ez a derék, igen okos úr.</p>
					<p>- Ez a jelenkori Magyarország legnagyobb hőse - felelte Gyulai, de mások se
                  mondtak ellent.</p>
					<p>Zrínyi arca úgyszólván kipirult az érdeklődéstől.</p>
					<p>- És mit csinált?</p>
					<p>Elmondták röviden a hadjáratait, győzelmeit - lélegzet-elfojtva hallgatta, mint
                  egy gyönyörű tündérmesét.</p>
					<p>- És aztán, aztán? - sürgeté mohón.</p>
					<p>- Aztán letette a fegyvert Világosnál.</p>
					<p>- De hát mért tette azt?! - pattant fel Zrínyi, és villámok cikáztak haragos
                  fekete szemeiben.</p>
					<p>- Mert nem tehetett egyebet. Derék dolog volt tőle. Mert ezer meg ezer magyar
                  életét mentette meg vele.</p>
					<p>Zrínyi lehajtotta a fejét lehangoltan a két könyökére, és elgondolkozott a
                  hallottakon. Összehasonlította az ő életét amazéval. Komor ködként gomolygott
                  előtte a két pálya egy percig: »Miket beszélnek ezek, s miket tettem én? Milyen
                  felfogás! Lehet-e ez?« - aztán hirtelen felocsúdva, mintegy magának mondá.</p>
					<p>- Vagy én, vagy ő, de valamelyikünk semmi esetre se hős.</p>
					<p>Már oszladozni kezdett a díszes vendégsereg; ott künn a ruhatárban nagy zenebona
                  kezdődött a kabátokért, botokért, de ő még mindig ezen tűnődött.</p>
				</div>
				<div type="chapter">
					<head>IV. A PRÓZA</head>
					<p>Vígan folyt így az élet egy darabig; dicsőség, népszerűség környékezte Zrínyiéket.
                  A lelkesedés száz és száz alakban nyilvánult. Sehol egy disszonáns hang, csupán a
                  Tudományos Akadémiában, mely mindig ügyesen találja el, miben helyezkedhetik
                  ellentétbe a közérzésekkel, volt demonstráló felolvasás a történelmi osztályban.
                  Dr. Pauler Gyula ugyanis kifejtette egy szakszerű értekezésben, hogy magához a
                  föltámadás tényéhez, mint ilyenhez, nem foglalkozván teológiai tanulmányokkal,
                  hozzá nem szólhat, s így ama laikusokra nézve, akik nem szorosan vett történelmi
                  személyek, mint Radován diák, Bajony János, Istvánffy Pál, Bosnyák Márton, Basa
                  Péter, Mátyás György stb. nem vonja kétségbe a föltámadás lehetőségét, de
                  zerinvári Zrínyi Miklósra nézve kettőt határozottan konstatál:</p>
					<p>
                  a) hogy Zrínyi Miklós voltaképpen nem is gróf, mert csak
                     comes, s a comes nem volt örökölhető méltóság - tehát
                  most a grófi titulus egyáltalában meg nem illeti (hja, biz ez sokat le fog vonni
                  Magyarország értékéből);</p>
					<p>
                  b) hogy Zrínyi Miklós tényleg Szigetvárott esett el, s hűlt
                  maradványai ott lettek eltakarítva a többi elesettek testeivel, de fejét
                  ugyanekkor levágták, s Szokoli Mohamed elküldte azt Budára az öccsének,
                  Szokolovics Musztafának, hol az egyébiránt mélyen tisztelt fej több napig volt
                  kitéve közszemlére a hitetlen gyaurok elrettentéseül. Szokolovics Musztafa elküldé
                  a fejet gróf Salm Eckhardnak, a Miksa császár fővezérének; ezt az megint átadta
                  Batthyány Boldizsárnak, ki a vándorló fejet elvivé végezetül Csáktornyára és ott a
                  Szent Ilona-klastromba eltemetteté elhalt leányai és első neje, Frangepán Katalin
                  mellé. Világos tehát ebből, hogy ha lett volna is feltámadás Szigetváron, a
                  csáktornyai koponya, melyről különben, ha nem csalódik (tudniillik ha dr. Pauler
                  nem csalódik), dr. Török Aurél méreteket is vett fel annakidején, nem röpülhetett
                  át a Szigetvárott porladozó testtörzshöz. Ilyen fizikai lehetetlenségről a
                  bibliában sincs említés.</p>
					<p>Dr. Pauler Gyulának tehát sikerült kompromittálnia ezt a másik Zrínyit is, de
                  szerencse, a haladó karaván útját nem sok szem figyeli, az értekezés meglehetős
                  nyomtalanul csúszott le a föltámadásnélküli öröklétbe.</p>
					<p>Zrínyinek nem ártott sokat. Mindamellett halványodni kezdtek a szép napok. Ők is
                  megunták már a sok ünnepeltetést, és úgy látszik, az ünneplők is elmaradoztak.
                  Érezték mindnyájan, hogy ez nem tarthat sokáig így. Valami után kell nézni.
                  Különösen a Zrínyi alsóbbrendű vitézein látszott meg erősen a kedvetlenség, sőt
                  annak immár hangot is adtak egymás közt.</p>
					<p>- Háború nincsen, hát mit csináljunk itt? Henyélni nem rossz dolog; de miből fog
                  az urunk fizetni?</p>
					<p>Némelyiket a honvágy lepte meg, szerették volna a szülőhelyüket látni, esetleg
                  maradékaikat; ez Tolnába, amaz Borsodba készült. Mások ellenben már e néhány nap
                  alatt elsodródtak. Csáky elutazott a Szepességbe az utódaihoz, Szecsődy Vas
                  megyébe ment rokonokat keresni. Az alsóbbrendűek közül Nagy Kristóf megismerkedett
                  egy özvegy szatócsnéval, és szóbul szó lett, sok szóbul szerelem lett, egy nap
                  csak odaállott a pudli mellé szatócsnak és mérte a gyömbért meg a narancshéjat.
                  Komádi Mihályt a szép szakálla miatt az Entreprise des pompes funèbres
                  szerződtette, Laskay Gersont pedig rávette egy főpincér, hogy nyissanak együtt egy
                  kis korcsmát a Terézia külvárosban. Már festik is a címtáblát: »A valóságos
                  Zrínyi-huszárhoz.« Szóval: az élet nagy varga, kezdte őket átdolgozni, kicserzeni,
                  megfinomítani, átfesteni az uralkodó ízlés szerint.</p>
					<p>Magát Zrínyit is egyre sűrűbben elővették a jövő aggodalmai. Szorongva látta, hogy
                  társai el-elmaradoznak mellőle. Hiszen persze nem járhatnak örökösen
                  vendégségekbe. És egyszer a vendégségek is megszűnnek. Mi lesz majd akkor?</p>
					<p>Ugyanilyen gondok nyomták a kormányt. Érezte, hogy illik is, kell is valamit
                  tennie. A haza adósuk nekik, s a közvélemény szívesen veszi, ha a kormány
                  törleszt. Azonfelül rendészeti és más szempontokból is célirányos, hogy a
                  Zrínyi-féle kis sereg önmagától feloszoljék, de erre nézve pénzzel kell őket
                  ellátni, hadd mehessenek aztán szét, ki jobbra, ki balra.</p>
					<p>A magas kormány gondja elvégre nem nagy gond, hiszen csak arról van szó, hogy
                  melyik alakjában lépjen ki a jó osztogató Állam bácsi. Hát lépjen ki a handlé
                  alakjában. Ebben nagy. Mivelhogy az állam is néha handlé, sőt valóságos
                  mammuthandlé. Megvesz drága pénzen mindenféle ócska holmit. Hasznavehetetlen
                  embert, limlomot, vasat, encsebencsét. Egy grófnak a mázos agyagkorsóit vette meg,
                  egy másik grófnak az összeszedett, rozsdás, csorba népfelkelőkaszáit, elsárgult
                  kiáltványokat, képecskéket; egy nagy ember fiaitól megvette az apjok közzétételre
                  nem alkalmas irományait. Hát miért ne vehetné most meg Zrínyiéktől a ruháikat,
                  fegyvereiket, alapítván egy magyar reneszánsz-múzeumot.</p>
					<p>Igen, egy magyar reneszánsz-múzeumot. Ez jó cím. És jó ötlet. Mert három dolgot
                  lehet vele elérni. Először lesz egy új, érdekes múzeumunk valódi tárgyakkal;
                  másodszor segítve lesz Zrínyiéken legalább egyelőre; és harmadszor az új múzeumba
                  el lehet helyezni egy kiszolgált strébert igazgatónak.</p>
					<p>Hanem ezt a tervet gyöngéden és tapintatosan kell Zrínyivel közölni, hogy
                  megsértődve ne legyen.</p>
					<p>Úgy kell előadni, hogy a haza kívánja tőlük azt az áldozatot.</p>
					<p>Úgy is lett; Zrínyi beleegyezett, sőt - mint mondá - örül neki, mert legalább
                  levetik vitézei a hadba való ruhát, mely igen nevetséges és nehéz, most, béke
                  idején, némelyikük pláne páncélt visel. De különben is alkalmatlan öltözet, mert
                  ahol egyet látnak az újkori magyarok, utána szaladnak a nyavalyások.</p>
					<p>A magyar reneszánsz-múzeum tehát teljes megvalósulásához közelgett, a lapok is
                  közölték most már a bevégzett tényt, megdicsérve Wlassicsot, aki az eszmét adta,
                  és Zrínyit, aki a ruhákat adja, midőn egy éjjel Zrínyi a szállodája felé menvén
                  néhány társával, egy boltajtó kőgrádicsán lenge rongyokba öltözött leánykát
                  pillantott meg; a szegény kicsike mélyen aludt, messzire hallatszott jóízű
                  szuszogása; az egyik sovány kezecskéje vánkosul volt a feje alá téve, a másik
                  kinyújtva és kinyitva. Abban a helyzetben aludt, amint volt estefelé. Morfeus is
                  részrehajló. A szegényeknek ő is rosszabb álmot mér. E gyermeknél a lélek pihent,
                  és a test még mindig dolgozott - mert a kéz most is koldult.</p>
					<p>Hűs tavaszi éj volt. A Duna felől csípős szél rezegtette a lámpákban a
                  lángnyelvet.</p>
					<p>- Nézd meg csak, Gáspár, nem beteg az a gyermek? - mondá Zrínyi.</p>
					<p>Alapi odament; volt egy pakli svéd gyufája, roppant tetszettek neki ezek az
                  ördöngös kis pálcikák, örült, mint a gyerek, ha egyet meggyújthatott.</p>
					<p>- Széparcú leányka. Nincs ennek semmi baja, Miklós bátyám, csak fáradt.</p>
					<p>Zrínyi közellépett, nézte, s elgondolta, hogy az ő kis Klárája is ilyen volt,
                  esténkint, kifáradva a futkosásban, ott aludt el, ahol leült.</p>
					<p>- Szegény kis jószág! Reggelig megveszi a hideg.</p>
					<p>S ezzel egyet gondolt, lekanyarította bíbormentéjét a válláról és betakarta vele a
                  gyermeket.</p>
					<p>Zerinvár és Csáktornya hatalmas urának eszébe se jutott most, hogy ruhásházában
                  nem százszámra lógnak a menték, köpenyek és kacagányok, és hogy holnap már nem
                  lesz mit fölvennie.</p>
					<p>És még kevésbé gondolhatott arra, hogy a lapokban baj lesz ebből, mert
                  regisztrálván az érdekes hírt, hozzáteszik maró megjegyzésekkel, hogy immár a
                  reneszánsz-múzeum egyik legértékesebb darabja odavan. Ám a Radován diák hamuszürke
                  köntöse miatt aligha érdemes felállítani.</p>
					<p>A kormányt igen elkedvetleníté Zrínyinek ez a könnyedvérű cselekedete. Hja, ilyen
                  emberrel bajos valamit kezdeni! De hát mégsem lehetett már abbahagyni; s
                  intézkedés történt, hogy a rendőrség kerítse elő a mentét, ha a föld alatt volna
                  is.</p>
					<p>B-y kapitánynak jutott a föladat, legott átadta a mente leírását a detektívjeinek,
                  akik fölkutatva a fővárosi zálogházakat, hat aranyskófiumos bíbormentét hoztak
                  össze másnap, mindenik azzal az állítással, hogy ez a Zrínyi mentéje.</p>
					<p>B-y kapitány a homlokát verte dühében:</p>
					<p>- Mármost mit tudjam én, melyik volt? Milyen ostobaság tőlem, hogy nem
                  fotografíroztattam le előre.</p>
					<p>Nagynehezen mégis felismerték a mentét, és a reneszánsz-múzeum megvalósult; a
                  szigetvári hősök egyenkint csinos összeghez jutottak, s az európai viselettel,
                  melyet csúfnak találtak eleinte, mindjobban megbarátkozván - csupa lúd között maga
                  az ember is gágogni kezd -, kevés kivétellel elfogadták a francia bugyogót, a
                  gérokkot és a cilindert. A fiatalabbak, mint Juranics Lőrinc és Istvánffy Pál -
                  legyen az ég irgalmas hozzájuk -, még a monoklit is föltették.</p>
					<p>Zrínyi pompásan festett az új ruhában; a májszínű kockás blúzban, csíkos, szürke
                  pantallójában és elegáns lakkcipőiben, kivált mikor néhány nap múlva
                  kiborotváltatta középütt a szakállát, egy német diplomata külsejével
                  versenyezhetett volna.</p>
					<p>Bár a kormánytól kapott összeg oroszlánrészét ő tartotta meg, az hamar olvadt el
                  kezei közt, mert gavallérmódra szórta a pénzt. Az ötvennyolc éves főúr, ki egész
                  életét úgyszólván hadban és férfias kedvtelésekben töltötte, most egy csillogó,
                  elpuhult és élvezeteket hajhászó társadalomba jutván, nagy mohósággal merült el a
                  nagyváros és az új világ mulatságaiba, örömeibe, fényűzésébe.</p>
					<p>Gazdag szeretett volna lenni, roppant gazdag. Nem hitte már, hogy a pénz pusztán
                  arra való, hogy harcosok zsoldját fizethesse vele. Maga tett lépéseket a
                  kormánynál birtokainak visszaadása iránt; tanácsot kért, nem lenne-e jó, ha
                  evégett személyesen menne fel Bécsbe a királyhoz.</p>
					<p>- Az lehetetlen - mondák neki. - A birtokok a tizedik és huszadik kézen vannak
                  azóta. A király semmit se tehet. Hanem mi majd megpróbálunk valamit.</p>
					<p>A kormánynak minden könnyű. Megnyomott bizonyos billentyűket (hosszú ujjai vannak
                  a kormánynak), mire kisvártatva hollandi tőkepénzesek kezdtek mozogni, megalapítva
                  az »Első magyar földtehermentesítő bank- és biztosítóintézetet« 20 millió korona
                  alaptőkével, felosztva százezer darab 200 koronás részvényre.</p>
					<p>Az idea tetszetős volt, s éppen arról a tőről rügyezett és nyílt ki, amelyen a
                  honvédlovak kikölcsönzése, a kataszteri intézmény és a regale megváltása: a
                  földbirtokos nemesség fölsegítése volt a fő cél. Az anya is a tékozló fiát
                  szereti a legjobban. Mert hát a legkedvesebb is.</p>
					<p>A földtehermentesítő bank- és biztosítóintézet alacsonyabb kamatozású kölcsönt ad,
                  illetve ilyenre konvertálja az adósságot, melyet egyúttal életbiztosítással köt
                  össze, s ezt a biztosítást a fél együtt fizeti a jelzálogos kölcsön
                  annuitásával.</p>
					<p>Mint ahogy Török József hirdeti: »Nincs többé kopasz fej«, éppen úgy lehet
                  hirdetni a népszerű bank prospektusában: »Nincs többé eladósodott birtok.« Micsoda
                  édes jelszó a háromhalom országában! Pedig valóság, mert a bank akkora tőkére köti
                  meg az életbiztosítást, amilyen az adósság, minélfogva, ha valamelyik eladósodott
                  tekintetes úr örök nyugalomra hunyja be szemeit, tiszta birtokot hagy az utódaira.
                  Gyönyörűen volt ez kigondolva.</p>
					<p>A kormány megnyomott egy másik billentyűt is, és a hollandusok szeme legott Zrínyi
                  Miklós felé fordult. Ő legyen a bank elnöke. Vonzóbb nevet nem is lehetne találni
                  a középosztály csoportosítására. Most már csak Zrínyit kell értesíteni.</p>
					<p>Közéletünk egyik kimagasló alakja vállalkozott Zrínyit informálni. - Ez is hazai
                  típus. Más országban ritka, s itt buján terem, mint a szerb tövis. Ha valakinek
                  restelljük a nevét kimondani, hát azt mondjuk: »Közéletünk egyik kimagasló
                  alakja.« Valaki esetleg semmit se csinált a közéletben, de azért az mégis
                  közéletünk kimagasló alakja lehet. Úgy, hogy több ismeretlen kimagasló alakunk
                  van, mint ismerős. Ez a sajátszerű benépesítése a hazai közéletnek nagy alakokkal
                  igazi magyar találmány, s legalább is sikerült annyira, mint egyebütt a
                  mesterséges haltenyésztés… Tehát közéletünk egy kimagasló alakja fölkereste
                  Zrínyit és tudatta vele, hogy a bank élére van kiszemelve.</p>
					<p>- Aztán mi az a bank? - kérdé hanyagul Zrínyi. - Mire való?</p>
					<p>- Hát pénzt ad kölcsön, aztán a befolyt kamatokból osztalékot fizet.</p>
					<p>- Mi az az osztalék?</p>
					<p>- Az a rész, ami egy részvényre esik.</p>
					<p>- Mi az a részvény?</p>
					<p>- Hát az egy papiros, amit a befizetett összeg fejében kap a részvényes.</p>
					<p>- Hm. Nem értem. És mit kell ott nekem csinálnom?</p>
					<p>- Hát üzleteket. Te és az igazgatóság kiadjátok a pénzkölcsönöket jó firmáknak,
                  aztán beszeditek a kamatokkal együtt.</p>
					<p>Felfortyant erre Zrínyi és mérgesen csapott az asztalra, hogy táncoltak azon a
                  poharak és mindenféle rajta levő tárgyak.</p>
					<p>- Hiszen ti izmaelitának akartok engem! Egy szót se többet! Megtiltom.</p>
					<p>De a közélet kimagasló férfia nem olyan könnyen téríthető el céljától, ha valamely
                  megbízást elvállalt.</p>
					<p>- De kérlek, igen szép állás, tekintélyes állás… többet ér, mint a szigetvári
                  kapitányság.</p>
					<p>- Mindegy, nem leszek izmaelita.</p>
					<p>- De látod, Széll Kálmán is, Radó is, Palléavicini őrgróf is…</p>
					<p>- Mégse leszek izmaelita.</p>
					<p>- Gondold meg, hogy nem mindennap van ilyen alkalom és ajánlat…</p>
					<p>Zrínyi szemöldökei összevonódtak, orrcimpái dagadni kezdtek, ami a vihar jele.</p>
					<p>- Ostobaság! Szolimán szultán egész Horvátországot felajánlotta nekem; a tűzbe
                  dobtam a levelét. Vigyázz! hogy veled hasonló ne történjék.</p>
					<p>A kimagasló alak mosolygott - tudta, hogy akkora tüzek nem égnek a kályhákban még
                  télen se, ahol a kimagasló férfiakat el lehetne hamvasztani.</p>
					<p>- A kormány segíteni akar rajtad és némi ingerenciát gyakorolt a dologra. De ha
                  leveszi a kezét rólad, nem tudom, mit csinálsz. Végre is ilyen tekintélyes állás…
                  húsz millió…</p>
					<p>Zrínyi elgondolkozott. Az már igaz, hogy ha a kormány leveszi róla a kezét, nem
                  tudja, mit csinál. És húsz millió is csinos összeg lehet. Ámbátor a pénz értéke
                  sokat változott azóta. És nem ott vagyunk már, mint régen, mikor még öt forinttal
                  küldte el Bécsbe a császárhoz követségbe Budaházy Jánost, és az még vissza is
                  hozott az öt forintból.</p>
					<p>- Igen, a húsz millió? - kérdé egyszerre csöndesebben. - Mi lesz a húsz millióval?
                  Mit gondolsz, mekkora darab birtokot vehetek rajta?</p>
					<p>- Birtokot? - csodálkozott a kimagasló férfiú. - Hisz az alaptőke lesz, abból
                  fogtok kölcsönözni.</p>
					<p>Zrínyi felette megütközék ezen.</p>
					<p>- Hát nem az enyém lesz az a húsz millió?</p>
					<p>- No, persze nem.</p>
					<p>Erre meg már aztán éppen egy szót se akart hallani többé az izmaelitaságról,
                  kikergette a kimagasló férfiút.</p>
					<p>- Még egy kicsit éheztetni kell az öreget - gondolták a Zrínyi barátjai -, majd
                  megpuhul.</p>
					<p>És csakugyan nem telt bele két hét - az ember hamar simul, nivellálódik -,
                  megismerkedett egy kívánatos asszonnyal, aki igen szerette a szép virágokat és a
                  csillogó ékszereket, s egy szép napon maga állt elő azzal a szándékával, hogy
                  elvállalja a bankelnökséget.</p>
					<p>A bank most már gyorsan megalakult, s az igazgatóságba bekerült Alapi és Patacsics
                  is, a felügyelőbizottságba pedig Juranics Lőrinc. Radován diákot, mint titkárt,
                  tartotta meg Zrínyi maga mellett, igen csinos fizetéssel.</p>
					<p>A kormány, mely nagyban pusszírozta az új bankot, nem feledkezett meg Zrínyi többi
                  vitézeiről sem. Istvánffy Pált kinevezte az országos levéltárhoz, Bajony Jánost a
                  reneszánsz-múzeumhoz tisztnek. Deák Balázsból tanfelügyelő lett, de a miniszter
                  szívére kötötte, hogy tollat a névaláíráson kívül ne fogjon kezébe, nehogy
                  kompromittálja magát, hanem tartson egy jó tollnokot; Dandó Ferenc uram az állami
                  méneseknél nyert kielégítő alkalmazást.</p>
					<p>A kisebb emberek is majd mind kenyeret kaptak, némelyek kalácsot is, többeket a
                  közemberek közül Zrínyi tartott meg szolgálatában, kit komornyiknak, kit inasnak,
                  kit huszárnak. Szomorú volt ez a szétszéledés. Majdnem könnyeket sajtolt a Zrínyi
                  szemébe, de meg kellett történni.</p>
					<p>- Nincs többé seregem - sóhajtá -, koldus lettem.</p>
					<p>De lassan-lassan beletörődött az új helyzetbe, bár folyton érték kisebb-nagyobb
                  kellemetlenségek. Az első mindjárt a bank megalakulása napján, midőn az
                  igazgatóság tisztelgett nála.</p>
					<p>Egy kis sánta urat így mutattak be közülök:</p>
					<p>- Zrínyi Mór, a biztosítási osztály főnöke.</p>
					<p>- Hogyan?! - kiáltott fel megütközéssel. - Hiszen a Zrínyiek kihaltak, és a Mór
                  név nem is volt szokásos a családban.</p>
					<p>- Oh, kérem - szólt a kis emberke nyájas vigyorgással, a kezeivel vastag
                  óraláncába kapaszkodva -, én csak fölvettem ezt a nevet.</p>
					<p>Zrínyi lábával toppantott és indulatosan mondá:</p>
					<p>- Hát akkor menjen ki tüstént és tegye le.</p>
					<p>- De kérem, kérem, gróf úr, én azt belügyminiszteri engedéllyel vettem fel.</p>
					<p>A bank ügyésze félrevonta Zrínyit az ablakmélyedésbe, hogy ez egészen törvényes
                  eljárás, és nem lehet ellene kifogást emelni.</p>
					<p>Megcsillapodék egy kissé, de mégis keserűen kifakadt:</p>
					<p>- Azt, hogy a birtokainkat elveszik, ha már nem élünk, még értem, mert a földet
                  mívelni kell, a föld arra való, hogy az élőknek teremjen, a halottak már nem
                  esznek. De más a holtak sírját felnyitni és elszedni ékszereiket, neveiket, hogy
                  az élőknek kamatozzanak. Ilyesvalamit az én időmben nagyon büntettek, még ha egy
                  gyűrűt lehúzott is valaki a holtak ujjáról, hát még hogy a nevet is elvegye és
                  használja…</p>
					<p>- Igaz, igaz, de hagyjuk ezt; nem jó a kormánnyal kikötni, méltóságos uram.</p>
					<p>A bank különben igen jól indult. Az idea tetszetős volt, a banknak nagy jövőt
                  jósolt a közönség, s a részvényeket, melyeket a hollandus alapítók, kihasználva a
                  kedvező áramlatot, siettek a piacra hozni, roppant felpénzzel kapkodták el. A
                  teljesen befizetett húsz millió korona alaptőkén kívül a részvényeknek harminc
                  forintos felpénzzel való kibocsátásával kétszázötvenezer forint nyereség folyt
                  be, melyet a tartalékalaphoz lehetett csatolni.</p>
					<p>Mindenekelőtt azonban alkalmas épületre lett volna szükség. Ez volt az első
                  teendő. Egyetlen ilyen ház mutatkozott kielégítőnek a banknegyedben: a Nádor
                  utcában, ezt kell vagy megvenni, vagy kibérelni.</p>
					<p>A bank ügyészét, Szebeni Mihályt és Juranics Lőrincet bízták meg a feladattal. A
                  ház valami Rózer Jánosé volt, ki a Zöldfa utcában lakott egy kis ódon sárga
                  épületben.</p>
					<p>Eljártak megbízatásukban, s a következő nap referáltak Zrínyinek.</p>
					<p>- No, mi van a házzal?</p>
					<p>- Ott voltunk az öreg Rózernél. Eleinte azt mondta, hogy nem eladó a ház. Később
                  megkérdezte, mit adnánk érte. Mondtuk neki az összeget, a fejét rázta. Ígértünk
                  neki tízezer forinttal többet. Arra is a fejét rázta. Ígértünk neki a ház
                  kimutatott jövedelmének megfelelő tőkét, az se kellett neki. Erre elmentünk.
                  Egyszerre aztán visszahívott a lépcsőkről és így szólt: - Isten neki, valami
                  jutott eszembe, megkapják a házat, de csak egy föltétellel…</p>
					<p>- No, mi lenne az? - kérdé Zrínyi.</p>
					<p>- Elő sem merem hozni, olyan bolond a dolog.</p>
					<p>- Csak ki vele!</p>
					<p>- Hát az a föltétel - mondá nekünk Rózer úr -, Gróf Zrínyi Miklós leköti magát
                  szerződésben, hogy minden vasárnap nálunk ebédel.</p>
					<p>Zrínyi nevetett. Tetszik neki ez a szamárság.</p>
					<p>- És maguk mit feleltek?</p>
					<p>- Mi azt mondtuk, hogy ilyen föltételt nem fogadhatunk el, inkább adunk ötezer
                  forinttal többet a házért.</p>
					<p>- És aztán?</p>
					<p>- Erre ő elvörösödött és így szólt: »Ragaszkodom a föltételhez, inkább adom ötezer
                  forinttal olcsóbban a házat.«</p>
					<p>- Furcsa ember. No, és?</p>
					<p>- Eljöttünk. Nincs alku.</p>
					<p>- Miféle ember ez a Rózer?</p>
					<p>- Szakasztott második Sartory Pál - felelte Juranics -, de a lakásán úri fény van,
                  az előszobában harisnyás inas.</p>
					<p>- Ön se tud róla többet, fiskális?</p>
					<p>- Alig, de megtudhatom, egy ismerősöm jár hozzájuk, egy ezredes.</p>
					<p>- Hogy hívják az ezredest?</p>
					<p>- Bobor.</p>
					<p>- Ah, Bobor! Ugye szép felesége van?</p>
					<p>- Csinos asszony. Nagy rassz.</p>
					<p>Az ügyvéd csettintett a szájával.</p>
					<p>- Az is oda szokott járni? - kérdé Zrínyi élénk érdeklődéssel.</p>
					<p>- Nagy barátnék a Rózernéval.</p>
					<p>- Referáljon nekem holnap vagy holnapután erről a családról, fiskális!</p>
					<p>Harmadnap egy több ívre terjedő munkálatot talált Zrínyi az asztalán.</p>
					<p>Behívta Radován diákot:</p>
					<p>- Nehezemre esik az olvasás, Radován, olvasd fel ezt a sok ákombákomot.</p>
					<p>Zrínyi elnyújtózkodott a díványon:</p>
					<p>- Látod, diák, ilyen kényelmes dolgok nem voltak azelőtt.</p>
					<p>Radován már éppen olvasni akarta az iratot, midőn hirtelen benyitott Alapi Gáspár
                  és Juranics Lőrinc, a két ellentét, a gárda legszebb és legcsúnyább lovagja. Alapi
                  zömök, púpos, szőrrel benőtt ember volt, de szűk koponyájában nagy ész lakott, s
                  azonfelül rokoni kötelék fűzte Zrínyihez; Juranics ellenben, ez a szép horvát
                  nemes, olyan volt, mint egy Apolló, az asszonyok, leányok kedvence.</p>
					<p>Zrínyi láthatólag megörült, hogy jöttek; mert a rettenthetetlen hős ilyenkor ebéd
                  után, azelőtt is, ha végigfeküdt a medvebőrén, kigombolkozott, pajkos és kedélyes
                  lőn, mint egy jó cimbora: vagy a hadi kalandjait beszélte bugyborékoló
                  vidámsággal, vagy a vadászatait, vagy a szerelmi csínyjeit. Csak a fegyver alatt
                  volt rideg és szigorú.</p>
					<p>- Jó, hogy jössz! - kiáltá Juranics elé. - A szép asszony jelt ad magáról.</p>
					<p>- Hát a leány? - kérdé Juranics kíváncsian.</p>
					<p>- Még nem tudom.</p>
					<p>Az okos fürkésző Alapi közbeszólt:</p>
					<p>- Talán valami kaland, Miklós bácsi?</p>
					<p>- Olyasféle - szólt Zrínyi, a bajuszát megpödörintve. - Ezek a mostani fehérnépek
                  nem olyan szemérmetesek, mint a hajdaniak. Ah, átkozottul szép ördög. És végre is
                  megjártam vele. Hacsak ezután nem teszi jóvá.</p>
					<p>- De hát mi volt? - puhatolódzék Alapi.</p>
					<p>- Kicsi dolog, de megneveltük. Néhány hét előtt együtt járkáltunk Juraniccsal a
                  Zugligetben. Előttünk két nő ment a gyalogúton, egyik szebb termetre, mint a
                  másik, mindamellett rögtön fel lehetett ismerni, hogy az egyik fiatal leány.
                  Különben nekem fel se tűntek volna, hanem egyszerre megállottak és elkezdték a
                  gyepet birizgálni apró cipőikkel, mintha keresnének valamit. Az egyik le is
                  hajlott… Istenemre nincs valami szebb, Gáspár, mint egy ívben meghajolt asszonyi
                  test… Vén kecske vagyok, de ezt már nem tudom én se nézni. Kisvártatva
                  megfordultak, felénk jöttek, folyton az utat nézve; hozzánk érve, az idősebb nő
                  megszólított:</p>
					<p>»Nem találtak, kérem, az úton egy aranymelltűt?«</p>
					<p>»Nem.«</p>
					<p>A leány pironkodott, úgy tetszék, restellte, hogy társnéja megszólított.</p>
					<p>»Pedig itt vesztettem el ezen a darab úton, fenn a nagy fánál még megvolt« -
                  mondá, inkább a társnéjához intézve szavait.</p>
					<p>»Hogy nézett ki a tű?«</p>
					<p>Erre a kérdésemre fölcsillant a reménye, azt hitte, mégis mi találtuk meg, s
                  kétkedve, fürkészőn nézett a szemem közé. Olyan perzselő volt a szeme, mint a
                  láng.</p>
					<p>»Igazán nem találták meg?«</p>
					<p>Elnevettem magam, mire ő még nagyobb gyanúra kapott.</p>
					<p>»Ugyan, Mari néni - figyelmeztette a leány -, ha egyszer azt mondják az urak…«</p>
					<p>Mari néni oda se hallgatott.</p>
					<p>»Nagyon becses ékszerem volt, a megboldogult uramtól való.«</p>
					<p>Megtetszett nekem a tréfa, de a menyecske is, elkezdtem vele évelődni:</p>
					<p>»És ugyan mit adna nekem, ha megtaláltam volna?«</p>
					<p>»Mit kíván, uram?« - kérdé ő.</p>
					<p>Félig mosolygott, félig bosszankodott, de most már biztosra vette, hogy az ékszer
                  nálam van. Mi pedig ezen a tituluson nagy beszélgetésbe bonyolódhattunk velük,
                  kötekedve és tréfálózva; kivált Juranics csapta erősen a levet a kisasszony
                  körül.</p>
					<p>- Becses kis kutya volt - sóhajtott Juranics. - Bárcsak láthatnám még egyszer.</p>
					<p>- Nos, mi lett a vége? - sürgette Alapi.</p>
					<p>- Semmi - folytatá Zrínyi. - Az ékszert nem találtuk meg, hát vissza nem adhattam,
                  de a révén megismerkedtünk, s a hölgyek (ahogy most nevezik a fejérnépet), miután
                  hiába kerestük az úton még egy darabig a tűt, megkértek, mutassuk meg nekik az
                  utat a Laszlovszkyig, ahol a kocsijukat hagyták. De egyikünk se tudta, hol van a
                  Laszlovszky.</p>
					<p>»Önök, úgy látszik, idegenek - vélte a szép asszony -, hogy nem ismerik a
                  Zugligetet.«</p>
					<p>»Én ismerem, csak a Laszlovszkyt nem tudom.«</p>
					<p>»Hogy lehet az?«</p>
					<p>»Mert mikor még én utoljára itt jártam, akkor a Laszlovszky nem volt meg.«</p>
					<p>»Az lehetetlen, hisz a Laszlovszky van vagy százesztendős.«</p>
					<p>»Hja, de én háromszáz év előtt jártam itt utoljára.«</p>
					<p>A szép asszony a legyezőjével ráütött a kezemre.</p>
					<p>»Menjen, maga csúf ember. Mindig bolondozik.«</p>
					<p>»Becsületemre mondom.«</p>
					<p>Erre összerezzent és rám nézett.</p>
					<p>»Ön talán…«</p>
					<p>»Igen, én vagyok Zrínyi Miklós, s ez itt Juranics Lőrinc hadnagy.«</p>
					<p>»Én is katonaasszony vagyok: Bobor ezredesné, s most már nem sajnálom a tűmet,
                  mert megismertem önt, akiért annyit rajongtam, míg a történelem lapjain élt.«</p>
					<p>»És most?«</p>
					<p>»Ugyan menjen! - elpirult, a szemeit lesütötte. - Hát mit mondjak?«</p>
					<p>Ajkára illesztette két rózsás ujját, és a hamis szemeinek egyikével felém
                  kacsintott, a másikkal a leányra mutatott, mintha mondaná: »Látja, hogy semmit se
                  mondhatok emiatt a leány miatt.«</p>
					<p>Erre aztán elváltunk, egy arra menő sváb asszony megmutatta nekik a Laszlovszky
                  irányát; ők rézsút csaptak át a rozstábla mellett, mi pedig előre mentünk a
                  gyalogúton, s a dolog egészen ennyiben maradt volna, ha egyszerre csak meg nem
                  roppan valami a talpam alatt a fűben. Odanézek, hát az arany melltű volt, hanem
                  biz az úgy szétmorzsolódott és összelapult az én léptem alatt, ami kő, gyöngy volt
                  rajta, mintha kalapáccsal törte volna szét valaki. Mármost mit csináljak? A tűt
                  nem küldhetem el neki így. Elvittem egy ékszerészhez, és a régi tű fundamentumára
                  rácsináltattam egy nagy gyémántot. Igaz ni, te fizetted ki, Radován, mibe
                  került?</p>
					<p>- Éppen ezer forint volt.</p>
					<p>- Nos, mikor elkészült, a Radován diák elvitte neki, megtudta a lakását a
                  rendőrségnél.</p>
					<p>- És?</p>
					<p>- Hát elfogadta és egy piros szegfűt küldött vissza.</p>
					<p>- Ej, ej, Miklós bácsi! - fenyegette meg Alapi fejcsóválva. - Nem hittem, hogy
                  olyan kalafaktor.</p>
					<p>- Hja, fiam - nevetett Zrínyi Miklós -, gonosz az ember, ameddig meleg. És végre,
                  ha vár nincs az ostromhoz, az asszony is jó. Mindent összevéve azonban cudarul
                  felsültem.</p>
					<p>- Hogyhogy?</p>
					<p>- A menyecske ura, egy nyugalmazott vén ezredes, halálra félti.</p>
					<p>- Hála istennek! - mondá Alapi önkénytelenül.</p>
					<p>- Irigy kutya vagy, Alapi - förmedt rá Zrínyi… - De még nem reménytelen a dolog,
                  biztosítlak. Az asszonyok sokat romlottak azóta. Mit nevetsz, Juranics? Azt akarod
                  mondani, beste lélek, hogy már akkor is rosszak voltak? No, mindegy. Egy aranyos
                  asszonyi hajszálat látok keresztbe fektetve az utamon. Olvasd csak, Radován diák,
                  azt a paksamétát.</p>
					<p>Radován bólintott fejével s olvasta fennhangon a következőket:</p>
				</div>
				<div type="chapter">
					<head>V. RÓZERÉK</head>
					<p>»Rózerék egyike a legvagyonosabb, legelőkelőbb polgárcsaládoknak (lakásuk Zöldfa
                  utca, saját ház), a polgári erényeknek és demokrata műveltségnek azon fokán, mikor
                  a nemesség után kezdenek áhítozni. (Ha jól tudom, már ott is fekszik a dolog a
                  belügyminiszter előtt.)</p>
					<p>Régi patrícius polgárok, de a jelentékenyebb vagyonhoz a család mostani feje
                  jutott.</p>
					<p>Rózer Nep. János fiatal korában patikárusnak készült és be is végezte a
                  gyógyszerészeti tanfolyamot. (Rózer-mama hálószobájában függ a rámába foglalt
                  diploma.)</p>
					<p>Azonban éppen, mikor már segédi alkalmazást akart vállalni a »Kígyó-patikában«,
                  egyszerre meghalt egy nagybátyja, a nagytokájú Schramm József, és egy kisebbfajta
                  vendéglőt hagyott az unokaöccsére.</p>
					<p>Rózer úr megsiratván az öreget, így okoskodott:</p>
					<p>- Bizony bolond volnék én, ha herbateákat, utálatos színű zsírokat, keserű
                  konktumokat főznék a »Kígyó-patikának« a laboratóriumában, mikor fölséges
                  töltöttkáposztákat, mosolygó túróscsuszákat főzethetek a saját vendéglőmben.</p>
					<p>Költői kedély lakozván benne, vendéglős lett. Ugyancsak ebben az esztendőben meg
                  is házasodék, vevén magának hitestársul háromszori kihirdetés után egy
                  nyugalmazott sótári tisztnek: Kós Ferencnek Krisztina nevű becsületes hajadon
                  leányzóját, akivel ma is boldogul él.</p>
					<p>Meg kell adni, igen tevékeny és takarékos emberek voltak. Rózer maga vásárolt be
                  mindent a piacon, maga nézett utána a vendégeknek, a csinos ropogós menyecske
                  pedig reggeltől éjfélig sürgött-forgott a konyhában és ugyancsak tudott a
                  főzőkanállal is bánni. A vendéglő igen jól ment (sokkal jobban, mint a néhai
                  Schramm apó alatt), úgyhogy Rózerék szemlátomást gyarapodának anyagiakban.</p>
					<p>Mert értett hozzá Rózer úr: nemcsak költői kedély volt, hanem praktikus ember is,
                  bővelkedő hasznothajtó ötletekben.</p>
					<p>Mikor már volt vagy ötvenezer forintja megtakarítva, hirtelen eszébe jutott
                  gyógyszerészi mestersége és megvett egy a vendéglőjéhez közel fekvő külvárosi
                  patikát, ekképpen okoskodván:</p>
					<p>- Miért készítsem én ki az emberi gyomrokat az én tulajdon vendéglőmben más
                  emberek patikái számára? A vendéglő csak előszobája a patikának. Hát miért tartsak
                  én előszobát a mások lakásának? Legyen patikám magamnak is.</p>
					<p>A gonoszabb nyelvű törzsvendégek arra biztatták, hogy mármost okozati
                  összefüggésből és logikai folytatás gyanánt, megfelelő tőkével csináljon egy
                  temetkezési vállalatot is.</p>
					<p>Roppant elfoglaltsággal járt a két üzlet. Éjjel-nappal be voltak fogva feleség és
                  férj. Pláne mind a két üzlet benyúlik az éjszakába. A polgári munka embereinek
                  igazán örömtelen az élet. Dolgoznak, egyre dolgoznak, és ha a strapától kimerülten
                  leteszik késő éjjel fejüket a párnára, még álmodni sem érnek rá. Nekik sietve kell
                  aludniok, mert megint mindjárt virrad. Az üzlet nagy zsarnok, az felráncigálja az
                  embert legédesebb álmából: »Kelj fel, dolgozni!«</p>
					<p>Ez óriási tevékenységben és szorgalomban, mellyel kölcsönösen támogatta egymást a
                  házaspár, minden szaporodott, csak maga a család nem. Néhány év alatt vagy
                  háromszázezer forintot szereztek, s ekkor így szólt Rózer János:</p>
					<p>- Hallod-e, Kriska? Voltaképpen miért törjük mi magunkat tovább is? Ha a patikát
                  meg a vendéglőt eladom, vagyonunk innen-onnan egy félmillióra rúg. Annak
                  ötpercentes kamatja huszonötezer forint. Éppen húszezerrel több, mint kellene.
                  Mert én, fiam, három rostélyosnál nem tudok vacsorára megenni többet. Hát te ugyan
                  tudsz-e?</p>
					<p>- Nem tudok - felelte Kriska.</p>
					<p>- Ennyit pedig ehetünk az eddigi vagyonunkból is; vonuljunk vissza az üzlettől a
                  nyugodt polgári életbe. Nekem több pénz nem kell. A gondviselés nem adott
                  gyereket. A pénzéből nem kérünk. Igazam van-e, Kriska?</p>
					<p>Kriska igent bólintott, s Rózerék eladván vendéglőjüket és gyógyszertárukat,
                  megérdemelt nyugalomba vonultak. Mert ez az igazi polgári vonás. A zsidónak
                  semennyi pénz se elég, még Rothschild is mindig játszik. Az arisztokratának
                  semennyi föld, még a királyok is új földterületekre vágynak, hanem a polgár, az
                  megelégszik a jóléttel és a Herkó páternek se mozdul a jólétnél tovább.</p>
					<p>Azonban mi nem történt? A gondviselés úgy látszik, komolyan vette és
                  megaprehendálta a Rózerék szemrehányását, s ilyenformán szólhatott magában:</p>
					<p>»Ohó! Hogy nektek nem kell a pénz, mert gyereketek nincs? Hát jól van. Adok egy
                  csomó gyereket!«</p>
					<p>A tunya, dologtalan élet kényelmei közt egyszerre csak szülni kezdte Krisztina
                  asszony a kicsiny Rózereket. Első évben a Pali született, aki jelenleg önkéntes a
                  dragonyosoknál. A második évben ikreket szült Rózerné, a harmadikban szintén
                  ikreket.</p>
					<p>- Semmi az - mondogatta Rózer úr -, mégis mindegyiknek lesz még százezer
                  forintja.</p>
					<p>De mikor aztán a negyedik esztendőben hármasakat hozott napvilágra a derék
                  asszonyság, erre mégis megriadt Rózer úr:</p>
					<p>- No, no! Mi akar ez lenni?</p>
					<p>A rokonok, szomszédok és az eddigi gyerekek számtalan keresztapái és mamái
                  gúnyolódni kezdtek. Mégiscsak szörnyűség, hogy valakinek a felesége kubus szerint szülje az örökösöket.</p>
					<p>Valóban csudálatos volt ez a nagy szaporaság a meddő esztendők után. Ki látott már
                  ilyen őrült gólyát! Ötödszörre egy szép kisleánykát hozott. Ez Nina volt, aki most
                  a sacré coeuröknél van, de a vasárnapi dinerekre hazaeresztik.</p>
					<p>Kilenc gyerek volt már, s mind virgonc, eleven, mint a halcsík, egyik csinosabb,
                  mint a másik. Rózer úr elkezdett kalkulust csinálni:</p>
					<p>- Ötvenezer forint se jut egyre, mert elfogy a nevelésükre valamelyest a tőke is.
                  Koldusok lesznek a gyermekeim!</p>
					<p>Ezt a gondolatot nem bírta meg az ő puha polgári szíve, és imígy szólt egy napon a
                  feleségéhez:</p>
					<p>- Hallod-e, jó Kriska? A vagyon nem elég többé annyiunk számára. A biblia utolsó
                  lapja tele van írva gyermeknevekkel. Ami ezután következik, az már csak a margóra
                  juthat. Azt mondom és Kriska, hogy újra üzlethez kell látnunk.</p>
					<p>Krisztina, aki most is áldott állapotban volt, csendes mosolygással egyezett bele
                  az új tervekbe. Rózer úr egy parkett-kockagyárba fektette tőkéjét Szlavóniában, és
                  ezzel megint figyelmessé tette a gondviselést, mely ilyformán okoskodhatott
                  magában:</p>
					<p>»Ördöngös Rózerék! Először pénzt adtam nekik bőven, akkor gyermekek kellettek,
                  aztán adtam nekik bőven gyerekeket, most megint pénz kellene. Hát jól van,
                  visszaszedem a gyerekeket és adok nekik még több pénzt.«</p>
					<p>A gyár káprázatos haszonnal dolgozott, az ezresek őrült szaporaságban kölyköztek,
                  mint az egerek, de míg a vagyon nőtt, nőtt, addig a Rózer-gyerekek elkezdtek egyre
                  fogyni. A difteritisz, a skárlát jöttek-mentek egymásután, a piros cédula le se
                  ment az ajtóról. Öt esztendő lefolyása után nem maradt életben kettőnél több: a
                  Pali úrfi, meg a kis szöszke, boglyos Nina.</p>
					<p>Oh, azok a pici koporsók, amint kimentek sorba a kékfehér üveges hintón
                  messze-messze, meghökkentették Rózer urat.</p>
					<p>- Isten büntetése rajtam a kapzsiságomért. Nem kell több pénz, nem, nem, nem. Így
                  is egy-egy félmillió jut már mindegyik gyermekemnek.</p>
					<p>Megint visszavonult az üzlettől, végleg eladva a kockagyárat két hollandus
                  vállalkozónak.</p>
					<p>Annyi pénzük volt így is, hogy nem tudtak vele mit csinálni. A polgári költekezés
                  akármilyen bő is, megmarad igénytelennek. Evés-ivásból áll, délután
                  kalabriászparti a kerületi körben, este egy kis sörözés a József téri
                  »Virágbokor«-nál, karácsonykor kriszkindli a gyerekeknek, húsvétkor új selyemruha
                  Krisztinának, pünkösdkor kirándulás a Svábhegyre. Ez az egész. Mi egyéb rendkívüli
                  vágya és következésképp kiadása lehetne még egy békességes érzésű polgárnak, aki
                  fáradságos munkával szerezte azt, amije van?</p>
					<p>Így éldegélt a Rózer-család hosszú évekig teljes homályban - egy akkora
                  világítólámpával, aminő egy kerek millió. Megvásárolván a Zöldfa utcai házat és
                  egy telket a Nádor utcában, melyre csinos palotát építtetett Rózer úr, többi
                  pénzüket betették az Első Hazaiba és egyéb takarékokba, s a kamatokból kivettek
                  annyit, amennyi szükségletük volt, a többit a tőkéhez csatolván. A milliomosság
                  nem nehéz mesterség. Az úr roppant nehéz arany óraláncot viselt nyakában, az
                  asszonyság gyémántfüggőket a fülén. Az úrnak három pénztárca volt a zsebében, az
                  egyik a nagybankókra, a másik a kisbankókra, a harmadik az aprópénzre: az
                  asszonyság pedig abban űzött nagy luxust, hogy tartott egy fehér pincsikutyát, kék
                  selyempántlikával a nyakán. Rózer azonfelül burnótszelencét is hordott magával, s
                  néha elvitte feleségét a Margitszigetre uzsonnálni, hol rántott csirkével laktak
                  jól.</p>
					<p>Így folyt volna le egész életük csendben, egyszerűségben, ha egyszer az asszonynak
                  föl nem puffad a mája, mire a házi orvosuk: dr. Wlada Celesztin, elküldte
                  Karlsbadba.</p>
					<p>A derék asszonyság vissza is tért egy hónap múlva kigyógyultan és szerencsésen;
                  más baja nem esett, csak az, hogy az egyik csomagja (egy lakattal ellátott
                  csomagolókosár) valahogy kicserélődött. Alkalmasint a karlsbadi pályaházban
                  történt a baj, olyanformán, hogy a mázsáló hivatalnok két hasonló csomagra
                  elcserélve ragasztotta fel a számot.</p>
					<p>Elég az hozzá, hogy mikor az asszonyság otthon kibontotta a csomagot, ahol
                  selyemszoknyái, hálóréklijei és más fehérneműi voltak elpakolva, megrökönyödve
                  látta, hogy azok átváltoztak férfi limlommá.</p>
					<p>Krisztina sírt bánatában a holmija után, azután kiszámította, mennyi a vesztesége,
                  és mennyit érhet, amit a kosárban talált. Biz az édeskeveset ért. Egy ruhatisztító
                  és két suvikszoló kefe, egy borotválókészülék, két pár kopott cipő, néhány
                  harisnya, és amit előbb kellett volna említenem, egy újdonatúj urasági inasruha,
                  ötágúkoronás ezüstgombokkal, mellényestül, nadrágostul. Valami nagy úr strimflis
                  inasáé lehetett az eltévedt kosár.</p>
					<p>Rózerék írtak a vasutakhoz, reklamálták mindenféle úton és módon az elcserélt
                  holmit, de soha nem került az vissza, minélfogva a mindent értékesítő polgári ész
                  ügyet kezdett vetni a szép, előkelő libériára.</p>
					<p>- Hallod-e, Kriska? Ha már megvan ez a szép inasancúg, miért ne fogadnánk bele egy
                  fickót, amelyikre éppen ráillik?</p>
					<p>- Nem bánom, János.</p>
					<p>Csakhamar akadt is egy, a dzsentri klubból elcsapott spécies, aki bevált a
                  ruhához; csak a bajusz leborotválása miatt merültek fel némi nehézségek. Georges
                  (valódi nevén Szabó Gyurka, Révkomáromból) ragaszkodott a bajuszához. Wlada
                  házidoktor pedig, akitől tanácsot kértek, ragaszkodott ahhoz az állításához, hogy
                  a harisnyás inas meghagyott bajusszal egy lehetetlen látomány.</p>
					<p>Minthogy egy igazi polgár soha nem enged abból, amije már egyszer megvan, s
                  minthogy a harisnya tényleg megvolt, Georgesnek kellett engednie a bajusszal. Sok
                  huzavona után ötvenöt forintért végre is megvált tőle.</p>
					<p>Rózer úr kerek számban ötvenet akart csak adni, de Georges makacsul ragaszkodott a
                  summához.</p>
					<p>»Azt az ötöt a borbélynak kell adnom - mondá, bánatosan sóhajtva -, egész életében
                  hadd emlékezzék a gazfickó, hogy mit semmisített meg ezen a napon.«</p>
					<p>Csinos és méltóságteljes lett ez ember, amint fölvette a livréet. Mily bámulatos
                  volt, midőn megjelent a küszöbön és meghajtotta magát Rózer mama előtt. Valami új,
                  csudálatos és előkelő levegő kezdett lengeni e szűk szobákban, a ripsszel és
                  kanavásszal bevont bútorok között. Ezek a bútorok szégyenlősen látszottak
                  összezsugorodni, meglapulni az ő tekintete előtt, s a kinyitott ablakon valami
                  különös előkelő illat ömlött be.</p>
					<p>E derék polgárokat, kiket meg nem szédített a hozzájuk röpülő millió, elbódította
                  Georges ezüstgombjainak csillogása. Valóban féltek e Georgestól, amint megjelent,
                  hideg, merev arcán a hódolat némaságával, zajtalan, csendes, egy kissé ringó
                  lépteivel, miként a színpadon a márkik komornyikjai, e jó emberek összerezzentek
                  és végignéztek öltözékeiken, hogy nem talál-e rajtuk valami kifogásolni valót
                  Georges. Rózer úr nem merte többé pipája hamuját kiverni a földre, mert Georges
                  egyszer akaratlanul így szólt a hamu láttára: »Pfuj!« Az asszonyság, aki a
                  díványon fekve szerette olvasgatni a Neues Pester Journal kishirdetéseit, ijedten
                  helyezkedett illő úrias pózba, ha a komornyik lépteit hallotta közeledni.</p>
					<p>Feszélyezte őket és egyszersmind csiklandozta egy eddig szunnyadó érzéküket.
                  Féltek tőle és mégis örültek neki, mint egy szokatlan játékszernek, mely öreg
                  gyerekek számára van kitalálva, és amint beteltek vele apródonkint, egyszersmind
                  egy olthatatlan vágy kezdett magának nyílást keresni.</p>
					<p>- Mit ér az előkelő inas - sóhajtá egy napon Krisztina férje előtt -, ha senki sem
                  tudja és nem látja?</p>
					<p>- Nem értelek - dadogta János úr; de értette.</p>
					<p>Egész nap gondolkozott valamin, nyögött, szuszogott, estefelé végre
                  megszólalt:</p>
					<p>- Mit szólanál hozzá, Krisztina, ha egy fogatot szereznénk, egy szép fogatot, és
                  valahányszor kikocsiznánk, a Georges ott ülhetne a bakon?</p>
					<p>Az asszony szemei felragyogtak.</p>
					<p>- Oh, be szép lenne, János!</p>
					<p>Egy hét múlva megvolt a pompás hintó két szép almásszürkével, s a következő
                  vasárnap Georges-zsal kikocsiztak a ligetbe.</p>
					<p>Boldogok voltak, de csak kevés ideig.</p>
					<p>- Mit ér - pattant fel Rózer úr egy alkalommal -, hogy szép kocsiban ülünk, hogy
                  megbámulják a kocsinkat, inasunkat, ha sem ők nem tudják, kit irigyelnek, sem mi
                  nem tudjuk, kik irigyelnek.</p>
					<p>No, ez igaz volt. Rózerné azonban megtalálta a medicinát.</p>
					<p>- Az kellene, János, hogy az ismerőseink hozzánk jöjjenek.</p>
					<p>- Valami ilyesmi - mondá az öregúr komolyan.</p>
					<p>- És hogy az inas szolgáljon fel az asztalnál.</p>
					<p>- Természetesen.</p>
					<p>- Miért ne adhatnánk hát diner-ket?</p>
					<p>- Persze, hogy persze. Adjunk diner-ket, feleség.</p>
					<p>Az asszonyság homloka elborult.</p>
					<p>- Nem, nem! Hová gondolsz? Hiszen ahhoz szakács kellene.</p>
					<p>- Ej no, úgy beszélsz, mintha csak egy szakács lenne a világon és az is
                  Rothschildnál szolgálna, ahonnan nem lehet elcsalni. Meglesz a szakács, Kriska.
                  Meglesz, ha mondom.</p>
					<p>- János, te vagy a legnagyobb gavallér a világon!</p>
					<p>Most azonban Rózer úr homloka borult el.</p>
					<p>- Paperlapap! Bolondságokat fecsegünk, lelkem, mind a ketten. Hiszen a diner-khez
                  nemcsak inas szükséges és ebéd, hanem előkelő ismerősök is, azt pedig nem lehet
                  pénzen venni.</p>
					<p>Rózerné elgondolkozott.</p>
					<p>- Karlsbadból egy Bobor Károly nevű nyugalmazott ezredessel és ennek nejével
                  utaztam hazafelé. Olyan derék emberek, olyan udvariasak voltak irántam, hogy azt
                  hiszem, eljönnének az ebédünkre, ha szépen meghívnók őket.</p>
					<p>- Bah! - kiáltott fel egyszerre János úr örvendezve. - Tegyük össze, amink van!
                  Most jut eszembe, hogy Bibithy Gedeon országgyűlési képviselő is eljönne.</p>
					<p>- Ki az?</p>
					<p>- Az ő erdejéből vettem a parkett-kockákra való fát. Egy eladósodott ember, de
                  képviselő. S egy képviselő, egy igazi, eleven képviselő nélkül nem is képzelhető,
                  fiacskám, elegáns ebéd.</p>
					<p>- Az egyszer úgy van - mondá meleg meggyőződéssel Rózer mama. - S milyen
                  párti?</p>
					<p>- Fájdalom, kormánypárti.</p>
					<p>- Ej, hagyd el, János, még talán jobb. Hátha valami érdemrendet szerezhetne neked;
                  olyan pompásan illenék ebédjeinken a frakkodra.</p>
					<p>Rózer úr fülig vörösödött.</p>
					<p>- Hallgass, Kriska, hallgass… - és lesüté a szemeit szégyenlősen, a tenyerét pedig
                  a felesége szájára tapasztá.</p>
					<p>Diktum-faktum, az ebédek tartása határozattá vált. Persze, mindez nem ment csak
                  olyan könnyen, egyszerűen: a régi kopott patriarkális bútorok közé nem lehetett
                  oly előkelő személyeket hívni - tehát új, pompás garnitúrákat kellett rendelni
                  Bécsből, s e fényes holmit nem lehetett bevinni azokba a szűk zugokba, át kellett
                  alakítani az egész emeletet, felmondani a lakóknak és szalonokat, szellős termeket
                  csinálni a bérlakásokból, s mindehhez sok idő kellett, sok gond, sok pénz.</p>
					<p>Most már tehát megtörtént szívük vágya. Ebédek voltak náluk, amelyeken csakugyan
                  részt vett Bobor nyugalmazott ezredes szép fiatal nejével; némelykor a képviselő
                  is megjelent, de ez mindig sok utánjárásba került. A többi vendégek az elhalt
                  gyermekek keresztszülőiből s azok családjaiból kerültek ki. Ismerőseink közül ott
                  lehetett látni Sartory Pált is - aki azonban a fejét csóválta a látottakon s
                  gúnyos megjegyzéseket gyártott a polgári körökben a híres ebédekről.</p>
					<p>Azonfelül, hogy igen megszólták Rózerékat a régi ismerőseik, hogy kígyót-békát
                  kiáltottak nagyravágyásukra: »Bolondok, tönkre teszik a leányuk jövőjét. Nagy úr
                  el nem veszi, ha csak a pénzeért nem, az pedig keserves. - Onnan, ahol tisztelnék
                  őket, kilépnek oda, ahol kinevetik.« Mondom, azonfelül sem hoztak ezek az ebédek
                  nagy örömöket. Sőt.</p>
					<p>Az ezredes nem volt jó anyagi viszonyok közt s igen gyakran szerette mondogatni,
                  midőn Budapest piacainak drágasága jött szóba:</p>
					<p>- Grácban kellene laknom, de túlságosan szegény vagyok arra nézve, hogy egy olyan
                  koldus városban megélhessek.</p>
					<p>Ebben a mondatban pedig shakespeare-i mélység lakozott, és Rózer úr, bár nem volt
                  tudományosan művelt ember, megértette azt, mivelhogy Bobor ezredes minduntalan
                  apró kölcsönöket szeretett kérni ismerőseitől, s azokat soha vissza nem adta.</p>
					<p>Bobor ezredesék tehát az igaz, hogy szépen festettek az asztalnál, mert az
                  asszony, született Plichta Mária, gyönyörű volt vörhenyes hajával, tejfehér
                  arcával, élveteg piros ajkaival és Mária Terézia-szerű termetével, az ezredes
                  pedig sokat mutatott uniformisában, rendjeleivel, de sokba kerültek Rózernek.</p>
					<p>Eleinte még volt valami charme-ja a dolognak. Az első baráti kölcsön után az
                  ezredes pertu lett Rózerrel, s ez Rózernak jól esett; de a »te« csak állandó
                  kellemetlenségek forrásává változott, mert most még szabadabban mondhatta vagy
                  írhatta az ezredes: »Rózer, vén cimbora, adj hamar ötven forintot.« A második
                  nagyobb kölcsönnél az ezredesné lett pertu Rózernéval, ami Krisztina asszonyt
                  kétségtelenül igen boldoggá tette. Apródonkint pertu lett keresztül-kasul a két
                  család; Boborné Rózerrel, Bobor Rózernéval és mindnyájan a szépen kifejlett deli
                  Rózer Annával és a fiatal Rózerrel - ami Boborék részéről olyan benső s különös
                  viszonyt pecsételt meg, mely bizonyos vagyonközösséget is természetessé tesz, a
                  következő észjárás szerint:</p>
					<p>- Rózeréknak többjük van, mint kellene, nekünk ellenben kevesebbünk van, mint
                  kellene: ilyen viszonyok közt aljasság volna Rózeréktől, ha nem segítenének
                  rajtunk.</p>
					<p>Segítették is, mert hát mivé lennének az ebédek az ezredesék nélkül? Az ebédeket
                  nem lehet többé abbahagyni, ez csúfság tárgyává tenné őket az egész városban. Nem,
                  azt nem teszi Rózer János, inkább meghal. S az ezredesnét lehetetlen pótolni. Oly
                  szép, oly előkelő és kápráztató (Anna tanulhat tőle), sokat látott, sokat tud,
                  sokat hallott, s nem hogy elfelejtene abból valamit, inkább hozzá ad. Nem, az
                  ezredesnét nem lehet nélkülözni az ebédeken.</p>
					<p>Ah, ezek az átkozott ebédek! Mennyi bajt, keserűséget okoztak! Bárcsak sohase
                  fogant volna meg ez a gondolat.</p>
					<p>Bobor a legcsekélyebb összekülönbözésnél gőgösen vágja a szeme közé:</p>
					<p>- Utoljára voltunk nálatok, Rózer, utoljára.</p>
					<p>Amely esetben az egész Rózer-család megrémül, Krisztina asszony fájdalmasan emeli
                  a szemeit ég felé.</p>
					<p>Bibithy képviselőt is csak nagy kuncsorgással lehet megszerezni, négyszer kell
                  meghívni, hogy egyszer eljöjjön. Nem, ez nem élet, még kevésbé uraság. Rózer úr
                  sokszor jő indulatba s ilyenkor fel-alá száguldva a szobában, kiabálja:</p>
					<p>- Nem, ez nem természetes… nem természetes, Krisztina.</p>
					<p>Még súlyosabb lett a helyzet, midőn Bibithy Gedeon egy nap császári és királyi
                  kamarás lett s egy legközelebbi vasárnapon lemondott az ebédről, azzal az
                  indokolással, hogy rokonai számára sincs elegendő ideje, s valahol nagy
                  társaságban ekképp nyilatkozott - az ezredesné füle hallatára:</p>
					<p>- Vigye a patvar az izék, a Rózerék ebédjét! Mikor hagynak már végképp békét ezek
                  a jámbor emberek?</p>
					<p>Az újdonsült kamarásnak ez a nyilatkozata csakhamar elterjedt a polgári ismerősök
                  közt, a József téri »Virágbokor«-nál, a kerületi körben és a régi pajtások,
                  partnerek gúnyosan kérdezgették Rózert:</p>
					<p>- No, mi van Bibithyvel?</p>
					<p>- Mikor találkozol Bibithyvel?</p>
					<p>E neveletlen bugrisok, kik tűvel, árral és egyéb éles szerszámokkal keresték
                  kenyerüket, igen jól tudtak szurkálni szavaikkal és beszőni beszélgetésükbe:
                  »Bibithy, Rózerünk kebelbarátja« s még több efféle csípős, maró dolgokat, amivel
                  Rózert kihozták a sodrából, úgyhogy elrohant régi kedvenc tanyáiról, mint a
                  megsebzett vad, s fogcsikorgatva átkozódott otthon:</p>
					<p>»Ostoba ember voltam, hogy ilyenbe ártottam magamat. De most már nem hagyhatom
                  abba. Most már a szégyen ölne meg. Ki kell gondolni valamit. Egy tromfot kell
                  kiadni, egy nagy tromfot, amitől hanyatt esnek a gúnyolódók.«</p>
					<p>Éjjelente rágyújtva selmeci pipájára (mert nappal nem mert pipázni Georges miatt),
                  e téma fölött kalandozott el nyugtalan elméje. Ott járt örökké a Múzeum mögötti
                  negyedben, a büszke, címeres homlokzatú paloták között; látta a lépcsőkön
                  lelépegetni a finom rezedaillatú selyemruhás delnőket, köztük az ő Kriskáját is.
                  Aztán még egy nagyobbat lépett a fantáziája, s besurrant a fényes hercegi várakba,
                  kastélyokba, melyekről annyit olvasott lapjaiban, hol kardos ősapák és anyák
                  lógnak a falakon; vezérek, országbírák, bíbornokok, s mindenikről egy legenda
                  szól, aztán (eközben a pipája is kezdett kialudni), elszárnyalt felkorbácsolt
                  lelke egész a királyi trónusig s el-elmerengett a káprázatos gondolaton, hogy ha ő
                  király volna, mit csinálna… Hát azt csinálná, bizisten megtenné, elmenne egy
                  ebédre a Rózerékhez… Mikor nem is várnák, mikor nem is gondolnák, csak úgy
                  betoppanna egyszer: »Hipp-hopp, itt vagyok, hogyha szívesen látnak.«</p>
					<p>Ezen az édes gondolaton vagy egy ilyenfajtán szokott elaludni Rózer úr,
                  következésképp nem lehet csodálkozni, szerény véleményem szerint, hogy midőn
                  tegnapelőtt az »Első magyar földtehermentesítő bank« házvételi ügyében nála
                  jártunk, olyan extravagáns ajánlattal lépett fel velünk szemben, illetve általunk
                  Méltóságod kegyes színe elé.«</p>
				</div>
				<div type="chapter">
					<head>VI. EGY »KÍNOS« ÜGY</head>
					<p>- Eddig van - mondá Radován diák és letette a paksamétát.</p>
					<p>- Jól kieszkábálta az ördöngös fiskális - jegyzé meg
                  Zrínyi, ki nagy érdeklődéssel hallgatta végig Rózerék rangkórságának történetét. -
                  Nagyon mulatságos emberek. Istenemre mondom, a könnyezésig kacagtatók. Eredj el
                  holnap, Radován, és értesítsd ezt a Rózert, hogy vasárnap én és Juranics náluk
                  ebédelünk. Jössz-e, Juranics?</p>
					<p>- Zrínyi parancsol - felelte a szép horvát nemes, meghajolva.</p>
					<p>- És a kis szőke fruska semmi? Lőrinc, Lőrinc, te elpirultál!</p>
					<p>- Nem komoly lovagokhoz méltó csínyek - morogta Alapi.</p>
					<p>- Eh, bolondság. Kun László király volt s mégse restellte az efféléket.</p>
					<p>- De torkára is forrtak.</p>
					<p>Radován diák vette a kalapját s eltávozott az üzenettel Rózerékhoz. Magukra
                  maradván, komoly arcot vágott Alapi.</p>
					<p>- Abban az ügyben jöttem, bátya.</p>
					<p>- Igen, most délután lesz a tárgyalása a Nemzeti Kaszinóban, de nem igen értem.
                  Hát mi a substratuma?</p>
					<p>- A dolog a következőleg történt - kezdé Alapi. - Mi, a Juraniccsal, lehet vagy
                  két hete, egy este benéztünk az orfeumba, ott egy kissé borozgattunk is, néhány
                  ismerős odaült az asztalunkhoz, vígan beszélgettünk, amint egyszerre arra
                  lépeget valami báró Perjéssy Mihály, egy tejfelesszájú siheder. Hívták néhányan,
                  hogy üljön közénk. Azt mondja gőgösen: Nem ülök olyan asztalhoz, ahol nem mindenki
                  kóser ember. - Hát ki nem kóser? - kérdik. - Hát az Alapi úr - mondja és tovább
                  megy. Kérdezem a szomszédjaimtól, mit jelent az, hogy nem vagyok kóser; ezek aztán
                  magyarázzák, ki jól, ki rosszul, míg végre megértettem, hogy azt jelenti, mintha
                  nem volnék becsületes ember. Ejnye, szedte-vette cinegéje! kiáltottam dühösen,
                  hozzatok hamar kardokat, de bizony nem voltak ott kéznél kardok, de a báró is
                  eltűnt. Az asztaltársak megnyugtattak, hogy sebaj, küldjek el hozzá reggel
                  segédeket, mert az így szokás, azok aztán majd megállapítják, hol és mikor kell
                  megverekedni, és kiállítják a jegyzőkönyvet. Hát az mi? Hogy ti. a jegyzőkönyv?
                  Mondták, hogy ilyet minden verekedés után ki kell állítani, mert ez bizonyítja,
                  hogy az ember becsülete korrekt.</p>
					<p>- Ostobaság! - vágott közbe Zrínyi. - Hiszen akkor nekünk egész bibliotékákkal
                  kellett volna föltámadnunk.</p>
					<p>- Reggel aztán elküldtem a báróhoz Juranicsot és Patacsicsot; a báró is megjelölt
                  két embert, akik azt mondták az enyéimnek, hogy a báró nem verekszik meg velem,
                  mert elintézetlen ügyem van. No, ha nem verekszik meg, mondám, öltsön magára
                  szoknyát és szagoljon otthon az anyja mellett rozmaringot.</p>
					<p>- És aztán?</p>
					<p>- Most aztán minden abbamaradt, mígnem tegnapelőtt megjelent az újságokban, hogy
                  ki akarnak ballotírozni a kaszinóból.</p>
					<p>- Mi az a kiballotírozás?</p>
					<p>- Én se tudtam, megkérdeztem: azt mondják, hogy annyit jelent, mintha kilöknének a
                  kaszinóból.</p>
					<p>- De hisz ez semmi. Mert ha oda nem mégysz, hát ki nem lökhetnek. Nagy szamarak
                  ezek a mostani emberek. És én kezdem is már pedzeni, hogy miben sántikálnak. Mikor
                  ide jöttünk, mindjárt az első napokban behoz a szállodámbeli portás egy kártyát,
                  amelyen egy ismerős miniszter neve áll, a kártya egyik füle be volt hajtva. Minek
                  ez a papiros? kérdeztem a portástól. »A miniszter úr látogatást tett önnél ma.«
                  Én nálam, hiszen egész nap itthon voltam, nem láttam én egy fiát se. A portás
                  nevetett: »Hát persze, ő maga nem volt fenn, de a kártya az éppen annyi, és ha
                  most már méltóságod akarja visszalátogatni, szintén küld egy ilyen behajtott fülű
                  kártyát.« Hát hallottatok már ilyen marhaságot, hogy két papiros találkozik két
                  ember helyett. Én hát azt sejtem, Gáspár öcsém, hogy valami kártyára ráírják a
                  nevedet és azt lökik ki a kaszinóból; mert igazán nevetséges szokásaik vannak.</p>
					<p>E pillanatban megcsendült a telefon a másik szobában: Radován diák, aki egyedül
                  értett az ördöngös ládikához, nem lévén otthon, Zrínyi odaszólt az egyik
                  alabárdosnak, mert, mint otthon, Csáktornyán vagy Szigetváron, most a bankban is
                  mindig két alabárdos állt az ajtónál:</p>
					<p>- Eredj, Mihály, szólíts valakit, hogy a telefonhírt átvegye.</p>
					<p>Kis vártatva bejött nagy hajlongva Zrínyi Mór.</p>
					<p>- A kaszinóba várják méltóságodat az Alapi-ügyben, hogy azonnal méltóztassék
                  jönni.</p>
					<p>- Üljünk hát kocsiba, Gáspár, majd elmondod útközben a többit.</p>
					<p>Tényleg az »Alapi-ügy« foglalkoztatta most a közvéleményt, s a becsületbíróság mai
                  tárgyalása elé nagy érdeklődéssel tekintett a közönség, mely szereti az ilyen
                  eseményeket. Mert azok a nagy vadak, akik itt ejtetnek el, gyönyörködtetik a nagy
                  közönséget. Éppúgy, mint Spanyolországban a viadorok kezei által elpusztuló
                  bikák. Más bikát! - ordítja a közönség, ha az egyik elvérzik. A mészáros is sok
                  bikát megöl, de azok a bikák nem érnek semmit - csak azok, akik a színtéren buknak
                  el.</p>
					<p>Alapi pedig úgy jutott a krédóba, hogy a fiatal báró Perjéssy vonakodott neki
                  elégtételt adni - mert, mint mondá, elintézetlen ügye van.</p>
					<p>E nyilatkozat hirtelen elterjedt a gentlemankörökben. Elintézetlen ügye van!
                  Hajrá! Hol van? Merre van? Ide vele!</p>
					<p>A dologtalanok, mint a saskeselyűk, ráereszkednek egy ilyen elintézetlen
                  ügyre.</p>
					<p>Hát ki is ásták hamarjában. Egy lap ugyanis azt írta vagy két hónap előtt, még a
                  megérkezés mézes napjaiban, hogy Alapi Gáspár voltaképpen nem halt meg
                  Szigetvárnál, hanem valamiképpen elmenekült, mert 1572-ben, tehát Zrínyi eleste
                  után jóval, ő volt a horvát hadsereg vezére, amikor elfogta a híres
                  »parasztkirályt«, Gubec Mátyást, sőt később horvát bán is lett. Lehetetlen tehát,
                  hogy Szigetvárnál föltámadt volna ez az úr. Semmi köze Szigetvárhoz. Alapi úr
                  minden valószínűség szerint egy ügyes csaló. Ha igazán ama nagykemléki Alapi
                  Gáspár, akkor a barátait teszi lóvá, elhitetve, hogy velük halt meg - mikor ez
                  most rá nézve előnyös; vagy ha tényleg velük halt meg és velük támadt föl, akkor
                  egyáltalában nem Alapi.</p>
					<p>Ez a közlemény feledésbe ment, elcsúszott akkor, s a nagy nemzeti lelkesedésben
                  Zrínyi főembereivel együtt, simán bejutott a Nemzeti Kaszinóba. Most egyszerre
                  földeríti báró Perjéssy az esetet és ott fekszik a magas testület boncasztalán a
                  Perjéssy-féle konfliktussal együtt, tehát két elintézetlen ügy. Csudálatos
                  lendülettel és vehemenciával vitáztak. Széchenyi István a falról hallgatta
                  őket.</p>
					<p>A kaszinó könyvtárnoka a homlokát tapogatta, azt hitte, megőrült és víziókat lát,
                  midőn a legkockásabb nadrágú magas uraságok könyveket jöttek keresni, krónikákat,
                  történelmeket s bújták nagy mohósággal, lelkendezve. Néhányan, a hevesebbek,
                  kiballotírozási indítványt nyújtottak be.</p>
					<p>A Zrínyi-csoport hívei, akikben még a kegyelet dolgozott, ellenezték a botrányt és
                  azt kívánták, hogy egy becsületbíróság hozzon előbb több világosságot az ügybe; a
                  formát könnyű megtalálni. Az ő kiindulási pontjuk az volt, hogy Alapi, nem lévén
                  hozzászokva a XVI. században a lapolvasáshoz, nem vette észre az inkriminált
                  közleményt; barátai szintén nem voltak lapolvasók, tehát ők sem mondhatták meg
                  neki; nagyon eleinte történt; föl lehet tenni tehát, hogy Alapinak csakugyan nem
                  volt tudomása a hírlapi sértésről. Igaz ellenben, hogy a történelemben előforduló
                  adatok súlyosan esnek latba Alapi ellen és igen kellemetlenül érintik a kaszinó
                  leghiggadtabb köreit is, különösen nehezen reparálható mulasztás, hogy a
                  Perjéssy-eset után annyiba hagyott mindent, ahelyett, hogy rögtön becsületbíróság
                  elé vitte volna a dolgot.</p>
					<p>A kiballotírozási indítványt visszavonták ideiglenesen, s miután Perjéssy is
                  beleegyezett, a becsületbíróság megalakult. Egyik tagja Zrínyi volt, aki, amint
                  látjuk, későn érkezett, s sietve ment a tárgyalóterembe, Alapit kívül hagyván, ha
                  szükség lenne felvilágosításaira.</p>
					<p>- Már várnak ott bent - mondá Kricsi gróf, egy nyurga fiatal úr, ki a ruhatár felé
                  sietett. - Der arme Kerl, dieser Alapi!</p>
					<p>- Miért sajnálod? Mi történhetik vele? - kérdé könnyedén Zrínyi.</p>
					<p>- Diszkvalifikálják, bruder.</p>
					<p>- És mi baj lesz ebből? Mit jelent az? Mert én nem tudom ezeket a mizimázi
                  fogalmakat.</p>
					<p>- Hát senki se fog vele többé megverekedni.</p>
					<p>- De hisz az jó neki, te bolond. Egy ember, aki verekedhetik, de ővele nem
                  verekednek. Ezt már másodszor hallom. Legyen hát eszetek, hogy ilyeneket
                  beszéltek.</p>
					<p>Kricsi gróf vállat vont; csudálkozó grimaszokat vágott és lefelé indult a
                  lépcsőkön - Zrínyi pedig eltűnt a tanácskozási terem ajtajában.</p>
					<p>Ott ültek már az asztalnál mind a négyen azzal a fönséges komolysággal, amelyet ez
                  az újmódi pallosjog kölcsönöz az arcoknak. Alapinak Csáky György volt a másik
                  bírája, ki éppen tegnap tért vissza a Szepességből. Az ellenfél részéről két főúr
                  szerepelt; elnöknek egy fehérhajú aggastyán, híres katona.</p>
					<p>Mind felálltak, mikor Zrínyi belépett, mintha egy inkognitó-király jönne. Csak a
                  Kricsi-féle nyeglék merték őt brudernak szólítani. Azok mindent mernek. De olyan
                  is volt Zrínyi, mint egy régi király: nyájas, természetes, egyszerű és mégis
                  méltóságteljes.</p>
					<p>- Jó napot, urak! Hát mit akartok az én derék Alapimmal? - köszönté őket, vidáman
                  helyet foglalva az asztalnál. - Mit vétett nektek?</p>
					<p>- Hát kezdjük meg, urak - szólt az elnök -, s vegyük először az első elintézetlen
                  ügyet, ahol csalónak nevezik Alapit.</p>
					<p>S ezzel felolvasta az újságlapból az »Ál-Alapi« című közleményt.</p>
					<p>Zrínyi figyelmesen hallgatta.</p>
					<p>- Szemtelenség! - fakadt ki ingerülten - egy szó se igaz. Ő velünk volt, velünk
                  rohant ki, velünk halt meg és velünk támadt fel.</p>
					<p>- Láttad, mikor meghalt? - kérdé az elnök csendesen.</p>
					<p>- Nem láthattam, mert sűrű füstben rohantunk ki; a saját kardomat se láttam,
                  amellyel vagdalkoztam.</p>
					<p>- Te sem láttad, Csáky?</p>
					<p>- Engem mindjárt a hídon halálos golyó ért - én se láthattam.</p>
					<p>- Ennyire volnánk. Most már hallgassátok meg a történelmet.</p>
					<p>Egy csomó könyv hevert az elnök előtt, azokból kezdte felolvasni, hogy Alapi
                  Gáspár megmenekült Szigetvárott, Kanizsa kapitánya lett 1572-ben; Horvátország
                  bánja volt 1574-ben Draskovics Györggyel együtt.</p>
					<p>- Lehetetlen! - hüledezett Zrínyi. - Miféle őrült diákok írták ezeket a
                  könyveket?</p>
					<p>- Hiteles adatok és okmányok alapján áll minden állítás - ellenveték a Perjéssy
                  bírái. - Kinek higgyen az ember, ha a történelemnek nem?</p>
					<p>Zrínyi fitymálóan intett a kezével és hitetlenül csóválta a fejét.</p>
					<p>- Hadd lássuk, mi van ezekben a könyvekben énrólam?</p>
					<p>Az elnök elmosolyodott s kinyitotta a legfelül álló Pallas-Lexikont, felolvasván
                  onnan a Zrínyiről szóló adatokat.</p>
					<p>Nagy álmélkodással bólingatott a fejével.</p>
					<p>- Az ördög vigye el a szerszámotokat. Szörnyűség, hogy ezek a kis bolhák (a
                  betűket értette) összefogdossák a cselekedeteinket. De az Alapi-dolgot mégsem
                  hiszem. Képtelenség az! Hiszen unokaöcsém, nyílt szellemű ember, s csak szólt
                  volna nekem. És akkor nem is velünk támad vala fel. Várjatok, amíg beszélek vele,
                  odalent sétál az utcán.</p>
					<p>- Fölösleges - vélte az elnök -, mert az nem lényeges, hogy Szigetvárnál esett-e
                  el, vagy később.</p>
					<p>- Igaz - bizonyítá Csáky György -, még ha úgy volna is, ő még csak érdemesebb
                  hazafi ezzel, mert mikor már mi porladoztunk, ő még mindig forgatta kardját a
                  hazáért.</p>
					<p>- Hogyan?! - kiáltott fel Zrínyi. - Az nem lényeges, hogy igaz-e a közlemény vagy
                  nem?</p>
					<p>- Nem. A lényeges az - folytatá az elnök -, hogy az illető újságíróval Alapi meg
                  nem verekedett.</p>
					<p>- Úgy van, úgy! - bizonyítgatták a Perjéssy-pártiak.</p>
					<p>- De ha nem tudta! - vetette föl Csáky György.</p>
					<p>- Az mindegy! - vágott vissza egy sasorrú, kopasz becsületbíró. - Ami szabály, az
                  szabály; az eset, sajnos, azok közé tartozik, melyek diszkvalifikálnak.</p>
					<p>- És mit jelent az? - pattant fel élesen Zrínyi. - Magyarázzátok meg, kérlek.</p>
					<p>- Aki ilyet eltűr magán, az nem gentleman, az nem lovag, és nincs hozzá joga
                  többé, hogy fegyverrel kérjen elégtételt egy gentlemantól.</p>
					<p>Zrínyinek fejébe szállt a vére, halántékai lüktettek.</p>
					<p>- Nem lovag Alapi?! - tört ki az indulattól remegő hangon. - Alapi, aki száz
                  csatán volt velem és aprította a törököt, aki nemes tornát vítt Zulfikár béggel,
                  kit a »szultán kardjának« híttak, aki legyőzte az óriás gróf Salm Jánost, kétfelé
                  hasítva a koponyáját, aki négy nap, három éjjel ült egyhuzamban nyeregben Budától
                  Nagykemlékig, folytonosan csatározva portyázó katonákkal. És az nem lovag?
                  (Fölkacagott gúnyosan, mintha egy vízzuhatag kezd ömleni.) Oh, nem; Alapi nem
                  lovag. Hanem ti meg, akik itt hasaltok a billiárdposztón, mióta az anyátok köténye
                  mellől eljöttetek, és nem láttatok soha más vitézeket, csak akik a helvét
                  kártyákra vannak festve, ti persze mind lovagok vagytok!</p>
					<p>Ezzel rettentő öklét felemelve, olyat csapott dühében a vörös mahagóni-asztalra,
                  hogy rögtön kétfelé hasadt; a hamutartók, gyufatartók és a nagy fóliánsok ugráltak
                  rajta és gurultak le szerteszét nagy csörömpöléssel, csattogással.</p>
					<p>Ő pedig kirúgván a széket maga alól, rettentő fúriával ment ki.</p>
					<p>- Miklós, hát ne menj! - kiálták utána konsternálva.</p>
					<p>- Félek - mennydörgé az ajtóból, két hatalmas karját rázva -, hogy ízzé-porrá
                  zúzlak benneteket.</p>
					<p>Zrínyi eltávozott az épületből is, senki se mert utána menni, hogy
                  visszahívja.</p>
					<p>- Nem tanácsos ilyenkor - magyarázta nekik a szelíd Csáky. - Ha megbőszül, olyan
                  mint egy tigris; ha jó kedve van, olyan, mint egy bárány.</p>
					<p>A tanácskozást nem lehetett folytatni.</p>
					<p>- Várjuk meg, míg Zrínyi lehűl - szólt az elnök. - Folytassuk tehát holnap.</p>
					<p>Zrínyi haragos kivonulása feltűnvén a többi termekben, mind betódultak a kaszinó
                  fürge, kíváncsi alakjai.</p>
					<p>- Was gibt’s denn?</p>
					<p>Különféleképpen tárgyalták Zrínyi viselkedését, felfortyanását.</p>
					<p>- Nem érti a lovagiasság szabályait - nyafogta egy körteképű, vörösre duzzadt
                  szemű uracs.</p>
					<p>- Ez nem járja a kaszinóban! - tüzelt a másik a monoklijával hadonászva. - Er muss
                  einen anständigen Ton annehmen.</p>
					<p>- Sapristi, csak nem akarjátok Zrínyi Miklóst is diszkvalifikálni?</p>
					<p>És nyilván még többet is fecsegtek, csipkedtek volna, ha nincs ott a robosztus
                  termetű, piros képű Csáky György, aki kíváncsian nézegetett embereket, tárgyakat,
                  mert ma volt itt először, s mohón kérdezősködött mindenről.</p>
					<p>- Kicsoda az az összevont szemöldökű úr a falon, aki, úgy látszik, mintha
                  haragudnék rátok?</p>
					<p>- Az a Stefi Széchenyi.</p>
					<p>- Ki az?</p>
					<p>- Eigentlich, egy Vas megyei nagybirtokos; a Béla papája.</p>
					<p>- Mit csinált, hogy ide festették?</p>
					<p>- Gott weiss was. Hagyta nekünk egy serleg és muszáj inni belőle.</p>
					<p>Alapi ezalatt künn sétált a Kossuth Lajos utcában. A kis termetű, vézna urat,
                  akinek azonfelül a ball váll-lapockája is ki volt nőve, egykedvűen taszigálták
                  erre-arra a járókelők, kik ezen jól locsolt utcában nyáron estefelé némelykor
                  szinte megtorlódnak. De ő nem bánta. Annyi csuda tárult eléje a kirakatokban, hogy
                  nem győzte bámulni. Különben is szerette a találmányokat. Fürkésző elméje nem
                  pihent, míg a dolgok végére nem bukkant. A legprimitívebb iparcikkek órákra
                  lebilincselték, olyanok, amiket már senki se néz meg, mert készen találta, mikor
                  született és természetesnek találja, hogy ezek vannak. De Alapit a dugóhúzó is
                  bámulatba ejtette, hát még a gyufatartó a kanóccal; hát még a Halifax-korcsolyák.
                  (Szent isten, mire való lehet az?) Itt ez, ott az. Ezer meg ezer különös tárgy.
                  Egy fehérnemű-kereskedésben vászonpáncél, két almanagyságú kidudorodással a mell
                  tájékán. Mi a kő! Csak tán nem az asszonyok járnak most hadba? (De bizony ők
                  viselnek ebben háborút a férfiak ellen.)</p>
					<p>Szóval: telt az ideje, jól mulatott; néhány ismerőssel is találkozván a
                  szigetváriakból. Mindjárt a Gránátos utcánál szembe jött vele Nagy Kristóf vitéz,
                  aki a szatócsnéval állt volt össze a múlt hónapban. Nem volt valami jó kedvében
                  szegény Nagy Kristóf; nagyon lógott a bajusza. Apránkint aztán kivallogatta, hogy
                  otthagyta az asszonyt, mert megundorodott tőle. Egyszer éjjel, azt mondja,
                  hogy-hogynem, felébredt, gyertyát akart valami okból gyújtani, de nem lévén
                  gyufája, a felesége ágyához botorkált, ahol mindig szokott lenni az éjjeli
                  asztalkán gyújtó. Amint keresi a sötétben, egyszerre letaszít valamit, nagyot
                  koppan, csörren a padlón. Gyufát gyújt és lehajol érte, hát, uramfia, egész
                  testében összeborzad - az asszony állkapcsája volt. Pedig éppen a szép fehér fogai
                  miatt szerettem bele - hajtogatta nagy keservesen a szegény Kristóf.</p>
					<p>Még el sem bocsátá a nyavalyást, imhol a franciskánusok épületéből már egy másik
                  ismerős lép ki: Vinnyói János, a káplán, tologatja a gömbölyű hasát.</p>
					<p>- Megállj, barát! - kiáltá eléje Alapi. - Bizony már nem láttalak száz esztendeje.
                  Botykánál vagy Dombóvárnál beszéltünk utoljára. Hát hogy vagy, barát, mit
                  csinálsz?</p>
					<p>Minden ügyét-baját ennek is kikérdezte apróra. (Ezért szerették Alapit az
                  emberei.) Hát papnak mi baja eshetnék? A papnak van esze. Vinnyói bevette magát,
                  mihelyt Pestre ért, a franciskánusokhoz s úgy él ott, saját bevallása szerint,
                  mint a pók. Megtanult azóta kártyázni, s ha megunja magát a franciskánusoknál,
                  átmegy a pagátot kergetni Budára, az irgalmasokhoz. Ott is szívesen látják.</p>
					<p>- Hát éppen semmit sem dolgozol, Joannes?</p>
					<p>- Egy kicsit foglalkozom a tanüggyel. Egy kis kártyára valót az is hoz.</p>
					<p>- A tanüggyel? No, és milyen módon?</p>
					<p>- Verseket és történeteket dolgozok át a sacré-coeur-öknél a növendéklányok
                  számára. Nagy költőket és írókat javítok át: Ovidiust, Petrarcát stb.</p>
					<p>- Ne beszélj!</p>
					<p>Alapi kételkedve nézett rá. Alapi ajkai körül különben is mindig ott játszott a
                  maliciózus fanyar mosoly. De most talán indokolt is volt, mert a barátot ostoba
                  fráternek tartották Szigetvárott, aki nec ideam habet a költészetről.</p>
					<p>- Így sétálva is azt cselekszem - folytatta az egykori várkáplán -, éppen most
                  javítottam át egy szép strófát.</p>
					<p>Alapi kíváncsi volt, legott el kellett mondania Vinnyóinak a versezetet:</p>
					<p>Egy rózsaszálat kapott tőlem a babám,</p>
					<p> De kedvesem haragszik, nem néze rám.</p>
					<p> Mondám tehát: Add vissza a rózsát babám,</p>
					<p> Hadd kopogtassak más lány ablakán.</p>
					<p>- Ez a strófa, uram, egy nagy költőbül való, akit ismernie kell az ifjúságnak, a
                  neve nem jut eszembe, de nem lehet fiatal szemérmetes lányok kezébe adni, hát
                  ekképpen lészen fölékesítve az én szövegemben s élvezhetővé téve a zsenge
                  leánypalántáknak:</p>
					<p>Egy pompás csontot kapott tőlem a kutyám,</p>
					<p> De a kutya haragszik, nem néze rám;</p>
					<p> Mondám tehát: Add vissza a csontot, kutyám,</p>
					<p> Hadd kopogtassak más eb ablakán.</p>
					<p>- Hogy bírtad ilyen szépen kigondolni? - nevetett Alapi.</p>
					<p>- Nem nehéz az, nagyságos uram - jegyzé meg önérzetesen a káplán. - Csak mindenütt
                  kutyát kell tenni a fejér perszónák helyére.</p>
					<p>E pillanatban egy kéz nehezedék az Alapi vállára. »Zrínyi«, szólt, őt a kéz
                  súlyáról felismerve, és csak aztán fordult meg. Valóban Zrínyi volt, izgatottan,
                  haragosan s ügyet sem vetve a várkáplánra, karján fogta Alapit.</p>
					<p>- Gyere, gyere, sürgős beszélnivalóm van veled.</p>
					<p>Vonszolta sebesen, fújva és a botjával csapkodva a levegőben, mintha kard lenne, a
                  Koronaherceg utcán át a bank felé. Sokáig nem szólt semmit, de aztán mégse
                  állhatta meg, elkezdte mindjárt ott az utcán:</p>
					<p>- Hát mért nem mondtad meg azt nekem soha, Gáspár, hogy te nem haltál volt meg
                  Szigetvár alatt!</p>
					<p>- Hogy én nem haltam meg Szigetvár alatt? - ismétlé Alapi zavartan, révedezve…</p>
					<p>- Mi az, Gáspár? Te megzavarodtál? Hát igaz?</p>
					<p>- Nem tudom - dadogta Alapi s apró kék szemeit álmodozva, meredten szegzé
                  Zrínyire. - Igaz lenne? Gyanít valamit, Miklós bátyám?</p>
					<p>- Felolvasták a kaszinóban, a történelmekből, fóliánsokból.</p>
					<p>- Mit?</p>
					<p>- Hogy megmenekültél, hogy Kanizsa kapitánya voltál, aztán horvát bán voltál egy
                  ideig Draskovics Gyurival együtt, azzal a szeplőssel.</p>
					<p>- Istenemre, igaz! - ordíta fel Alapi, a homlokára ütve. - Hogy volt csak, hogy is
                  volt… Hadd szedjem rendbe…</p>
					<p>A Bécsi utcai járókelők mind megálltak, meg visszafordultak, ha odább mentek,
                  annyira feltűnő volt a kis vézna ember viselkedése.</p>
					<p>- Írják a könyvek - folytatá Zrínyi -, hogy egyszer, mint a horvát rendek
                  seregeinek vezére, valami parasztkirályt fogtál el, valami Gubec Mátyást.</p>
					<p>- Igen, igen; kerékbe törettem a zsiványt. Mindenható az isten! Valóban úgy
                  történt minden.</p>
					<p>- De hát mért tagadtad el akkor, mért nem szóltál nekem?</p>
					<p>- Nem tudhattam.</p>
					<p>- Hogyan? Nem emlékeztél volna?</p>
					<p>- Emlékeztem, bátyám, de azt hittem, valami álom, valami képzelődés nyűgöz le,
                  vagy másoktól régen hallott história nyomódott be emlékezetembe olyan élénken,
                  mintha én magam lettem volna abban a szereplő. Gyakran megtörténik ez. Minden
                  összefolyt előttem. Rémlett nekem, az igaz, hogy túléltem a szigetvári napot, de
                  féltem, kinevetnek, ha előhozakodom vele. S aztán nem támadtunk-e fel együtt egy
                  csoportban? Hihettem-e, hogy amit én álmodtam, az valóság is lehetne?</p>
					<p>- Csakugyan megfoghatatlan: ha így van, miért támadtál fel akkor velünk?</p>
					<p>- Igaz, bátya, a könyvek nem hazudnak; minden úgy történt; kidomborodnak immár
                  előttem a részletek: Szigetvárott a török kezébe kerültem, s felgyógyulásom után
                  kiváltottak a rokonaim - igen, mert sokáig feküdtem, tizenhét sebet kaptam
                  Szigetvár alatt.</p>
					<p>- Tizenhét seb! A mennykőbe is! - szólt közbe Zrínyi. - Tizenhét vitézi seb
                  bizonyosan úgy vétetik az égben, mint a hazáért elszenvedett halál. Értem most
                  már, hogy köztünk támasztott fel a gondviselés.</p>
					<p>Az előbb még ádáz haragban tomboló hős ellágyult és gyöngéden nyújtotta kezét
                  Alapinak:</p>
					<p>- Derék vitéz vagy, Gáspár öcsém. Hanem ezek a mostani szattyán-emberek meg akarnak enni, mert rossz modorod van,
                  kellemetlenségeket mondasz nekik. Az ügyed nagyon rosszul áll a kaszinóban.</p>
					<p>Alapi csak mosolygott, mint a gyermek, akinek fogalma sincs a veszélyről. Olyan
                  évelődésformának vette az egészet körülbelül Zrínyi is. Úgy tűnt fel neki, mintha
                  azzal ijesztgetnének valakit, hogy mindjárt lőnek egy bodzafapuskából.</p>
					<p>Pedig igazán rosszul állott az Alapi-Perjéssy-affér. Csáky György, aki teljesen
                  informáltatta magát, valóságosan hosszú orral jött be a bankba a kaszinóbul:
                  »Csinálni kellene nekünk is valamit a holnapi tárgyalásra, mert Perjéssy hívei
                  mindenféle módon preparálják a hangulatot Alapi ellen a kaszinó tagjai közt.«</p>
					<p>Többen együtt jöttek Csákyval a Zrínyi újkori barátai közül. Ezek is mind amellett
                  voltak, hogy nem elég azt bizonyítani Alapiról, hogy derék, becsületes ember,
                  mocsoktalan lovag, akár maga a híres Lancelot, mert itt a forma uralkodik. A forma
                  és mindig csak a forma. A lényeg semmi, hanem a forma szent. A mostani emberek
                  olyan lovagok, mint amilyenek madaraknak a kitömött madarak. Éppen nézegetett ma
                  ilyeneket Alapi a kirakatokban. Ha szépen áll a csőrük, a tollazatuk, hát
                  tökéletesek, az nem tesz semmit, hogy a belsejükben kóc van és nem vér, azért ők a
                  forma szerint kifogástalanok. Vigyázzatok, a formákkal ölik meg Alapit. Hát a
                  formák ellen hasonlóan formákkal kell küzdeni, mert a formák embereinek csak
                  megint a formák imponálnak. Jó lesz ennek folytán valami okos, szakértő emberrel
                  tanácskozni, például Gajári Ödönnel vagy gróf Keglevich Istvánnal.</p>
					<p>Csáky György tehát szót fogadott és nyomban felkereste Keglevichet, aki
                  meghallgatván a tényállást, körülbelül tudta is már az összes részleteket,
                  műértően fontolgatva tekintett végig a tényeken, mint egy finom szakács az elébe
                  tett anyagokon, hogy mit lehetne azokból kihozni, aztán egyszerre vidáman
                  csettentett a nyelvével:</p>
					<p>- Nagyon egyszerű a kérdés. Azt kell mondani a holnapi tárgyaláson, hogy az Alapi
                  esete a szerkesztővel teljesen abnormis és semmi szabály alá nem vonható.</p>
					<p>- Miért?</p>
					<p>Keglevich furfangosan nevetett.</p>
					<p>- Mert Alapinál esetleges fizikai lehetetlenségek foroghatnak fenn, minden
                  sértésért elégtételt vehetni.</p>
					<p>- Hogyhogy?</p>
					<p>- Tegyük fel, hogy Alapiról Pray, Istvánffy vagy Jászay, szóval: valamelyik olyan
                  történetíró írta volna meg, hogy gazember, aki már kétszáz év előtt meghalt,
                  hogyan vehetne most magának Alapi azokon szatiszfakciót? Hát nem volna az
                  lehetetlen? S ami lehetetlen, az nem diffamáló. Nos, ebből aztán egyenesen az
                  következik, hogy Alapi abnormis személy. S ha abnormis, nem lehetnek rá kötelezők
                  a normális szabályok és kódexek.</p>
					<p>Csáky majd a bőréből ugrott ki örömében, s vitte haza nagy sebbel-lobbal a fifikus
                  tanácsot.</p>
					<p>A becsületbíróság másnapra halasztott tárgyalásán csakugyan használt az
                  argumentum. A Perjéssy-párti bírák meghökkentek. Ez bizony igaz. A kopasz koponya
                  eleget izzadott (mert a kopasz becsületbíró vitte a szót), látszott rajta a
                  kínlódás, de nem bírt semmi ellenargumentumot kifacsarni. Az ilyen fejnél a
                  mészkő is hamarabb ad szikrát. Igaz, vagy nem igaz, ők azért a felük felé
                  szeretnék hajlítani az igazságot, mert ők bírák, s oda argumentáltak, felhozván
                  hetet-havat, hogy a felük mégsem tartozik megverekedni Alapival.</p>
					<p>A másik Perjéssy-féle bíró megbetegedett az éjjel - tehát újjal kellett őt
                  pótolni: báró Harkányi Frigyessel. Ez legalább szeretetreméltó ellenség (vagy bíró
                  - mert mindegy), közbe-közbe vidám adomákat szőtt.</p>
					<p>- Ezeket már hallottam - jegyzé meg Zrínyi.</p>
					<p>- Hol? Kitől? - kérdé Harkányi röstelkedve.</p>
					<p>- Még csáktornyai lakos koromban az ottani plébánostól.</p>
					<p>A becsületbíróság gonoszul mosolygott a régi adomákon, de Zrínyi gavallérosan
                  viszonozta egy újjal:</p>
					<p>- Olyan világ van itt tiköztetek - mondá kedélyesen, a tárgyalás argumentumaira
                  célozva -, mint az én gyermekkoromban volt Ferdinánd és János alatt: Ferdinánd is
                  nevezett ki a megyémbe, Somogyba, főispánt, Szapolyai is. A Ferdinánd főispánja
                  is megyegyűlést hívott össze Kaposvárra és megalakította a tisztikart: alispánt,
                  szolgabírákat, községi bírákat, nemkülönben a Jánosé is. Mármost aztán egy-egy
                  faluban az egyik ember a Szapolyai hívének mondotta magát, a szomszédja ellenben
                  már a Ferdinánd pártján volt és így tovább. Ha két különböző párton voltak Péter
                  és Pál és ha összepereltek, hát egyik is a maga szolgabírájához vitte a panaszát,
                  a másik is. Volt ebből nagy hercehurca. Ha pedig egy párton voltak és elmentek,
                  teszem azt, a Szapolyai-párti bíróhoz, hát amelyik elvesztette a pörét, legott
                  átpártolt Ferdinándhoz, ahol aztán okvetlenül megnyerte a Ferdinánd-párti
                  bírónál. Ezért tűntök ti fel nekem olyan nagyon ismerősöknek. Mintha már
                  találkoztam volna az igazságaitokkal valahol.</p>
					<p>Hosszas vita után végre az elnök, a katonaviselt fehér aggastyán, az Alapiék
                  argumentumainak adott igazat, s meghozatott a határozat, hogy báró Perjéssy
                  elégtételt tartozik adni Alapi Gáspárnak.</p>
					<p>Nagy érdeklődést keltett a fashionable körökben a párbaj híre. Egyébiránt
                  mindenütt. Hogyne az ördögbe! Párbaj egy exholttal! Egy Zrínyi korabeli vitézzel.
                  Aki különben úgy néz ki, mint egy beteg macska, vagy mint egy egészséges
                  szabólegény. (Kricsi’s Worte.) Ah, a Perjéssy, a kedves Miska báró. Irigylendő egy
                  miskaság! (Auch Kricsi’s Witz.) Mondieu, milyen rekord! Megvagdalni egy
                  reneszánszkorabeli lovagot, egy afféle Bouillon Gottfriedet en miniature.</p>
					<p>A nevezetes esemény minden mozzanata reprodukáltatott a lapokban. Ezek a
                  papír-orgazdák szeretik a vért. Nagy farizeusok. Ha meglátják a vért, lármáznak,
                  szörnyűködnek, közé keverik könnyeiket és tintájukat, de szeretik,
                  kimondhatatlanul szeretik a vért - a másokét.</p>
					<p>És a Belzebub segíti őket. Nagy szenzációt tologatott eléjük.</p>
					<p>A párbaj, mely egy vívóteremben történt, könnyű sértés lévén, kardra ment, első
                  vérre. Senki se gondolt szerencsétlenségre. A Miska báró már két év előtt megkapta
                  a »bajnok« címet az Atlétikai Klubtól, hát nem csirke; - Alapi is tudja a módját,
                  ha el nem felejtette, hát egy pár bravúrsuhintást mutatnak és végzik valami
                  szerény karcolással.</p>
					<p>A felek kiálltak, s Alapi csak játszott egy darabig a kis báróval, még hátrált is,
                  aztán mintha egyszerre megunta volna, hogy elég volt már, bizonyos vehemenciával
                  csillant meg kezében a penge sajátszerű cikázással, amit, állítólag, egy arabstul
                  tanult háromszáz és néhány esztendő előtt.</p>
					<p>Egyetlen könnyed vágással, annyi grace-szal, mint mikor egy almát akar valaki
                  elegánsan kettészelni, a bal halántéktól kezdődve, végig a bal szemen, a
                  szájpadláson, széthasította Perjéssy koponyáját, úgy, hogy megnyílt a belseje,
                  mint egy bibliotéka, a szeme pedig kifutott, s az irtózatos vágás, el nem
                  végződhetvén a koponyán, utat hasított magának be mélyen a vállperecbe és ott
                  átvágta az életeret. Élő emberek sohase láttak ilyet. A Toldi Miklós ereje lakott
                  ennek a vézna embernek a sovány karjaiban.</p>
					<p>- Ide, Farkas! Hamar, Farkas! - rohantak az orvosok a szivacsaikkal, tapaszaikkal,
                  tűikkel.</p>
					<p>Alapi Gáspár ellenben leereszté a kardját nyugodtan és csendesen, a Perjéssy
                  segédei felé fordult:</p>
					<p>- Manu propria - mondá az ő szatirikus fanyar mosolyával. - Reménylem, elismerik
                  most már az urak, hogy az igazi Alapi Gáspár vagyok, de
                  Nagykemlék.</p>
					<p>Azok szótlanul, megüvegesedett szemekkel néztek rá, mint egy természetfölötti
                  szörnyetegre.</p>
					<p>Az orvosok mindent megtettek, amit lehetett, de nem volt mentség: az elvérzést nem
                  lehetett megakadályozni, és az előhívott mentők már csak holttestet találtak.</p>
					<p>Volt nagy megrökönyödés a városban. Az eset híre elterjedt, mint a futótűz, egy
                  óra múlva már a kis bogárhátú házakban is beszélték, a Gellért alján és a távol
                  Zuglóban fákat nyesegető napszámosok közt folyt a szó:</p>
					<p>- Megint bomlanak a nagyurak. Egyet leöltek maguk közül.</p>
					<p>- Ostoba mulatság. Mikor vadaskertjük van és ölhetnének őzet is vagy szarvast.</p>
					<p>Bent a város közepén, a Korona utcában pedig csoportokban álltak ki a boltajtók
                  elé az incifinci varrólányok, élőrózsák a művirágok között, s sóhajtozva
                  emlegették:</p>
					<p>- Pedig, istenem, de szép fiú volt!</p>
					<p>A hordárok rikácsolva árulták a lapok rendkívüli kiadásait: »Halálos kimenetelű
                  kardpárbaj!« A Nemzeti Kaszinó épületére kitűzték a gyászlobogót. A képviselőház
                  folyosójára dr. Rosenberg Gyula hozta meg a hírt, s ott mindjárt azt kezdték
                  firtatni, hogy mit hagyott itt a halott; s minthogy nem volt egyéb, csak egy
                  vadászeb-idomító szövetkezetnek elnöke, azt találgatták, hogy kit lehetne a
                  helyére tenni. Mint minden megüresedett hivatalnál a világon, itt is mindjárt
                  mindenkinek Hieronymi Károly volt az első gondolata - csak azután ágaztak szét a
                  jóakaratok kevésbé tekintélyes egyéniségek közt.</p>
					<p>A részvét a temetés napjáig (szombaton délután volt a Perjéssy temetése) óriási
                  módon felcsigáztatott, részint a lapok cikkei által - melyekből csak néhány címet
                  kell fölemlíteni: »Középkori brutalitás«, »A holt vitéz suhintása«, »Egy horvát
                  Holubár« - részint azon megható részletek miatt, melyek kolportáltattak. A halál
                  különben is nagyítóüveget visel, s ha hirtelen visz el valakit, a nagy sietésben
                  rendesen ott felejti.</p>
					<p>Ez az üveg szépnek, okosnak, felülmúlhatatlannak mutatja az elköltözöttet. Lángész
                  volt, gavallér volt. A szívek húrjait megrezegteti egy fájó gondolat, s egy kis
                  keserűség támad nyomában. A halott igazsága erősebb, mint az élőé - az ő örökre
                  becsukott szemeiből világosabban látszik az őszintesége. Egyébiránt az összes
                  emberi hazugságok közül ez a legszebb.</p>
					<p>Száz és száz koszorú borította el a koporsót, s óriási tömeg kísérte ki a
                  temetőbe; rokonai, menyasszonya, a kaszinó urai és az utcák dologtalan népei. Ez
                  a csőcselék. Ez a ronda nép. Ki adna ennek a véleményére valamit. És mégis ez a
                  legnagyobb pompa. Nagy pályák, nagy ambíciók, ragyogó életutak betetőzése. - Ez,
                  amit pénzzel nem lehet megvenni. Hogy megindulnak anyókák, csizmadia-inasok,
                  facér pincérek és székálló legények. A pálinkasöntések mellől, amerre a menet
                  megy, előkullognak a vén napszámosok, és ők is mennek a hömpölygő népárral;
                  kimenőt vesznek a szolgálók és szakácsnők, hasonlóan belevegyülve a kavargó
                  embertömegbe, hol egy-egy mondás, szinte szikra, égeti, izgatja, háborítja a
                  fogékonyakat.</p>
					<p>- Bizony nem jó, nem szép, hogy a hajdani magyarok ölni kezdik a mostaniakat.</p>
					<p>Megy-megy a tömeg lassan, ünnepélyesen a koporsó után, mintha az övé lenne. Ez
                  alacsony, máskor közömbös rétegeket áthatja egy homályos érzés, egy sejtelem,
                  több, egy tudás, hogy most történik valami.
               </p>
					<p>És aztán? Aztán elmúlik a temetés, bekaparták a halottat, egy púppal több púp van
                  a földön, s egy evővel kevesebb itt fönn; egy evővel, egy parancsolóval vagy egy
                  szolgával. De az mindegy.</p>
					<p>A nagy urak hazaoszlanak, a síró menyasszony elájul, a szülők zokognak, a
                  csőcselék pedig elérzékenyül ezeken - a közhangulatot beszívja, mint az
                  itatóspapiros a zsírt. Ezzel a közhangulattal aztán odacsoportosul a Zrínyi-féle
                  bank elé és elkezdi a tüntetéseket.</p>
					<p>- Abcúg Alapi! Abcúg Zrínyi!</p>
					<p>Jó szerencse, hogy nem alszik a gondviselés. A rendőrség ott toppan és szétkergeti
                  őket.</p>
				</div>
			</div>
			<div type="group">
				<head>MÁSODIK RÉSZ</head>
				<div type="chapter">
					<head>VII. A POÉZIS</head>
					<p>Szarkák! Ti csacsogó, kedves jószágok, röpüljetek ma a Zöldfa utca egy házára,
                  ahol a Rózerék laknak. Láttatok már valaha kéményt olyan vidáman füstölögni,
                  láttatok már embert olyan kevélyen lépegetni haza a templomból, mint Rózer urat?
                  Meg-megáll útközben nyájasan beszélgetni egy-egy ismerőssel, de nem sokáig, csak
                  egy vagy két percig, ameddig elmondhatja: »De, jaj, sietnem kell haza, mert gróf
                  Zrínyi Miklóst várom ebédre.«</p>
					<p>És már a hét elején kezdődött a nagy boldogsága, az övé, meg a Rózer-mamáé.
                  Összekombinálni az ebédet, scampikat rendelni Fiuméból, kaviárt Orsováról, sajtot
                  Fogarasról, fehér cipót Rimaszombatról, szőlőt Velencéből. Aztán volt egy nagy
                  gourmand ismerőse, egy bonvivant porosz hercegnek az ex-segédtisztje, egy
                  nyugalmazott vén féreg, aki mindent megkóstolt, ami jó van a világon. Őt is
                  fölhajkurászta Rózer úr valahol a Nagymező utcában és az italneműek iránt
                  tudakozódott, kérdezvén őt kerülgető úton, hogy mit tart a legurasabb italnak.</p>
					<p>- Az igen relatív dolog - mondá, a szájával csettentgetve, lovag Schmitt. - Atyám,
                  néhai lovag Ulrich Schmitt, egy csésze teát készített egy nap Szuezben,
                  barátjának: Sir Ralp Abercambrenek, aki az angol sereget vezette a franciák
                  Egyiptomból való kiszorítására. Atyám leleményes fickó volt, Rózer úr. A csésze
                  teához a Gangesból, a Themséből és Nílusból szerzett egy-egy kis vizet az onnan
                  jött és ott horgonyzó hajókról, s ezek közé ausztráliai kókuszdiót és amerikai
                  nádmézet kevert - úgyhogy mind az öt világrész képviselve volt a csészében.
                  Biztosítom önt, uram, hogy a tea nem volt jobb bármely más teánál, de Sir
                  Abercambre bizonyára nagy élvezettel szürcsölte azt.</p>
					<p>Még sok csudálatos italról és folyadékról emlékezett meg Schmitt kapitány, míg
                  végre megállapodtak a Pommerysecben, a Rothschild-Moutonban és a Chablyban. Egy
                  kis tokaji persze szintén nem árt. De bármennyit fáradt is Rózer úr és Rózerné
                  asszony, mindent bőven kárpótolt azon perc édessége, midőn Georges belépett a
                  szalonba és az összegyűlt vendégek nagy meglepetésére (mert Rózerék az effektus
                  nagyságára dolgozván, csak éppen ezeknek nem árulták el a nagy titkot) jelentés
                  méltóságteljes ünnepélyességgel:</p>
					<p>- Gróf Zrínyi Miklós és Juranics Lőrinc urak.</p>
					<p>- Ah! - röppent el minden ajkon. A szép Bobor ezredesné halkan felsikoltott, forró
                  és piros lett a képe, mint a láng. Rózer mama ijedten kapott a frizurájához, s
                  mint valamikor hajadon korában, megnyálazván ujjait, azokkal egyengeté simára.
                  Georges egy igen szigorú pillantást vetett rá. Rózer kirohant a vendégek eleibe,
                  mint egy bolond. A szegény kis Anna pedig, akire senki se figyelt, olyan fehér
                  lett, mint a fal.</p>
					<p>- Isten hozta! Oh, isten hozta!</p>
					<p>Maga az ezredes is glédába állott, mintha egy Feldzeugmeister beléptét várná.</p>
					<p>De hát hiszen éppen az volt a Zrínyi egyéniségének varázsa, ha belépett valahova,
                  hogy úgy tűnt fel, mintha mindig ott lett volna. Rokonszenves volt, szinte
                  ennivaló. Könnyed, fiatalos mozdulatokkal. Oly egyszerű, és mégis látszott rajta a
                  nagy úr, az oligarcha.</p>
					<p>- No, hát eljöttem - mondá, kordiálisan nevetve és a Rózer úr kezét megrázva még
                  odakünn -, és ha jó lesz az ebéd, akkor megcsináljuk a szerződést a házra.</p>
					<p>Rózer úr arca sugárzott.</p>
					<p>- Oh, ne is tessék említeni… Ne is tessék. Kinevetnének, ha megtudnák. Oh, nagy
                  szerencse, nagy szerencse. Hát hiszen majd megegyezünk. Mindenesetre megegyezünk.
                  Csak ne tessék említeni.</p>
					<p>Olyan zavarban volt, nem hogy a vendégeit eresztené elöl, maga futott be előre,
                  mint egy uszkár, s nagy szemöldeit jelentőségteljesen mozgatva, hangosan kiáltá a
                  lányoknak (ugyanis ott volt a Sartory Pál két kisasszonya is).</p>
					<p>- No, jön ám egy szép fiatalember! Hm.</p>
					<p>Már ott is volt a szép fiatalember, Juranics, s maga is hallotta a Rózer úr
                  felkiáltását. Zrínyi a háziasszonynak mondott néhány udvarias szót, a szegény
                  teremtés nem tudta mit tegyen; keresztül-kasul futkosott a székek közt, hogy
                  melyik a legszebb, legérdemesebb (notabene egyforma sárgaselyem székek voltak a
                  szalonban), aztán felkapván egyet, fölemelte és megfújta, a kendőjével
                  lecsapkodta róla a port, pedig nem is volt poros, s úgy vitte Zrínyinek, hogy
                  üléssel kínálja.</p>
					<p>Ennyi idő éppen elég volt, hogy Zrínyi és Juranics megismerkedjenek mindenkivel.
                  Bobor ezredessel is. Zrínyi melegen rázta meg a kezét, ő is eltanult már egy-két
                  újkori frázist, fölvett egy kis mázt.</p>
					<p>- Sok szépet hallottam vitéz tetteiről - szólt nyájasan.</p>
					<p>Mire a goromba öreg ezredes boldogan pirult el, s meghajtván fejét, nagynehezen
                  mondta:</p>
					<p>- Én is az önéiről.</p>
					<p>De a bámulat fogta el, látván, hogy Zrínyi Miklós egyenesen a feleségéhez tart, s
                  mint régi ismerősök kezdenek társalogni. Mordizom adta! hogy lehet ez? A zöldszemű
                  szörny kombinálásra ösztökélte. Nem valami fiatalkori ismeretség? Eh, hiszen
                  Zrínyi háromszáz év előtt élt. Mariska pedig csak harmincnégy éves. De mégis
                  ismerik egymást. Ez tény, ez látnivaló. Megfoghatatlan valami.</p>
					<p>Iparkodott is legott a közelükbe férni, hogy miről beszélnek, mert eddig csak egy
                  pár szó ütötte meg a fülét messziről:</p>
					<p>- Mily meglepetés! Hogy jut ide? - kérdé a szép ezredesné és szeme, arca
                  szikrázott, még a rőt haja is szikrákat látszott hányni.</p>
					<p>- Mert most már én vesztettem el valamit - felelte Zrínyi kedélyesen.</p>
					<p>- No, ugyan mit? - s az asszony negédesen vetette hátra fejét.</p>
					<p>- Találja ki.</p>
					<p>- Miért nem mondja inkább, hogy találjam meg?</p>
					<p>És hamisan lesütötte a szemeit.</p>
					<p>- Hiszen mondanám én - nevetett Zrínyi -, de…</p>
					<p>- Hiszen találnám én - nevetett vissza a szép asszony -, de…</p>
					<p>- Eh, csak ez a sok »de« ne volna, ezek az útonálló zsiványok, akik akadályoznak,
                  kifosztanak…</p>
					<p>- Az enyém nem zsivány - incselkedett az ezredesné, a narancsszín kesztyűivel
                  legyezgetve magát kacéran. - Az enyém csak egy kövér kanonok, aki azzal rémítget,
                  hogy nagyon le kellene hajolni.</p>
					<p>- Az ördög vigye ezt a kanonokot, rám nézve őtisztelendősége mégiscsak
                  útonálló.</p>
					<p>Különös párbeszéd volt, senki sem értette a magját, de mégis azt a benyomást
                  tette, mint két damaszkuszi kardpenge, amelyik a másiktól ad szikrát.</p>
					<p>Zrínyi elemében volt. Harún ar Rasídnek képzelte magát, aki Dzsafár vezírével
                  kalandon van Bagdad egyik külvárosában. Egyszerre megfordult, éppen mire odaért az
                  ezredes, s észrevévén, hogy Juranics Lőrinc már ráakadt a zugligeti kisleányra,
                  maga is odalépett Rózer Annához s megcsipkedte arcát, öreg bácsi módjára:</p>
					<p>- Derék Juranicsom csak mindég megérzi, hol vár rá a legnagyobb veszedelem.</p>
					<p>Anna arca lángba borult, lett fehér rózsából piros rózsa.</p>
					<p>- Sokat búsult a fiú maga után.</p>
					<p>Anna lehunyta a szemeit, hosszú pillái mint selyemrojtok rezegtek édes arcán.</p>
					<p>- Ah, istenem! kicsúfolnak - rebegte.</p>
					<p>- A holtak nem hazudnak, szép kishúgom.</p>
					<p>Aztán sorba vette a vendégeket, mindenkivel váltott néhány szót. Sartory Pálnak,
                  aki már régi ismerőse, elmagyarázta, hogy a régi Pest hogyan nézett ki (az öreg
                  Sartory, mint egy kovácsműhelybeli fújtató, folyton sóhajtozott ama régi Pest
                  után), majd Wladával, a doktorral diskurált és Schmitt kapitánnyal, aki szintén
                  jelen volt. De mindez csak percekig tartott, mert Georges jelentette, hogy tálalva
                  van, mire az ebédlőbe mentek a vendégek és helyet foglaltak. Az asztalfőn az
                  ezredesné ült, jobbfelől mellette Zrínyi, balfelől a háziasszony, mellette Bobor
                  ezredes, aztán vegyesen tarkítva az elhalt Rózer-gyerekek keresztmamái és a
                  férfiak, Schmitt kapitány, Sartory Pál és dr. Wlada; míg ellenben Juranics a
                  házikisasszony és az egyik Sartory-leány, a Zsófi közé került.</p>
					<p>Az ezredesné piciny lába mindjárt a leves után a Zrínyi lábára talált valahogy
                  rátévedni, amely tévedés aztán egész a sajtig permanenciában maradt, és Szigetvár
                  hős védője igen örült, hogy ez a szokás még ki nem veszett. Csak nemrég is (egy
                  évvel a szigetvári veszedelem előtt) ezzel a selymasággal töltötte idejét egy nagy
                  ebéden, Pozsonyban, Salm grófnál, a Kanizsai Orsolya lábacskájával. Vannak hát
                  halhatatlan szokások. Az emberiség csak a magas régiókban, a felületen módosul, a
                  napfénynél, ahol látják, de örökké változatlan marad, ahol nem látják - az asztal
                  alatt.</p>
					<p>De még sok esemény vár ránk, nem időzhetünk bőven az ebéd leírásánál, melyről
                  sokat fognak pedig beszélni Sartoryék és az elhalt gyerekek keresztszülői. Az
                  tény, hogy minden jó volt; a menü tökéletes, a tálalás szédítő gyors, akárcsak a
                  királynál. Zrínyi hangulata egyre emelkedett, meg tudott az ott nyerni egy pár
                  szóval minden embert, de különösen Bobor ezredest, akivel vis-à-vis ülvén, sokat
                  diskurált.</p>
					<p>- Milyen csatákban vett ön részt, ezredes?</p>
					<p>- Ott voltam Sadovánál, uram.</p>
					<p>- Nos, és mi lett önökkel?</p>
					<p>- Megvertek, meghátráltunk.</p>
					<p>- Csudálom, hogy ilyesmi megtörténhetett, ha ön is ott volt.</p>
					<p>Bobor kevélyen pödörgette ősz bajuszát.</p>
					<p>- Teringettét, magam se értem a dolgot. De egy ember csak egy ember, uram.</p>
					<p>Bobor ezredes az ebéd végén a kávénál kijelentette, hogy I. Napóleon után Zrínyi
                  Miklóst tartja a legkülönb embernek, s aki ezt kétségbe meri vonni, azt két
                  egyenlő darabra vágja. S ezzel szétnézett vérbeborult szemekkel a társaságban,
                  mint egy felbőszült oroszlán, mert ha bort kóstolt, rabiátus lett.</p>
					<p>A pompás borok különben mindenkire megtették hatásukat. Juranics régi magyar
                  nótákat énekelt, melyek rendkívül tetszettek. Rózer Anna álmatagon hallgatta,
                  hátradűlve kissé egy fotőjben, és nézte, nézte, egyre nézte ölébe eresztett
                  jobbkeze ujján a kis mélyedést, amit egy gyűrű viselése okozott. Egy kis zöld
                  topázgyűrű, ami most nincs ott, pedig még ott volt azelőtt. Nem álom-e, hogy nincs
                  ott? Nézi, nézi és nem álom. Valaki megfogta a kezét az ebéd alatt és a régi idők
                  udvarlási módja szerint lehúzta nagyügyesen a szegény kis topázgyűrűt. Mégiscsak
                  nem szép attól a valakitől.</p>
					<p>Wlada doktor hasonlóan el volt ragadtatva a Juranics hangja által, s elfogván a
                  sürgő-forgó Rózeréket, lelkesen szedte szavakba kitörő érzelmeit.</p>
					<p>- Milyen koloritja van! Gyönyörű dolgok. Szeretném tudni, hol lehet ilyesmit
                  élvezni. Dalokat, melyeken a dédapánk nagyapja érzelgett. Királyoknak való
                  mulatság! Gratulálok az önök ebédjéhez, Rózer úr és asszonyság! Én már hercegeknél
                  is ebédeltem - de az mind schmarn.</p>
					<p>Rózeréket ugyan kár volt villanyozni, Dunába vizet csurgatni; most se bírtak már a
                  kevélységükkel, majdnem szétrepesztette őket.</p>
					<p>- Doktor, doktor - sugdosta Rózerné -, ennek a Juranicsnak tetszik az Anna. Az én
                  szemem nem csal, doktor, azért, hogy ostoba asszony vagyok. Ez az ember bomlik az
                  Annánk után.</p>
					<p>- És kiféle, miféle ez a Jurasics? - vágott közbe Rózer úr.</p>
					<p>- Nagy úr, horvát főnemes; bánok, főispánok véréből való. Várai voltak az őseinek,
                  neki is - de most persze semmije sincs.</p>
					<p>Rózer önérzetesen ütögette a mellét.</p>
					<p>- Van nekem. Hm.</p>
					<p>Csak még fokozta a Rózerék boldogságát, hogy odakünn az előszobában egy pár
                  újságíró jelentkezett, akik részleteket óhajtottak tudni a mai ebédről, és kérték
                  Rózer urat, hogy diktálja, mi mindent beszélt Zrínyi az ebédnél. Nem mondott-e
                  valami anekdotát a régi világból? Vagy valami kritikus megjegyzést a mai
                  viszonyokról?</p>
					<p>- Ah, istenem! - mondá Rózer úr és a szeme villogott, mint két karbunkulus. -
                  Mennyit beszélt ő nálunk! De nem emlékszem, uraim. Oly rossz memóriám van. Tele
                  van növénynevekkel. Tetszik tudni, még patikus koromból. Mert kicsiből vertem fel
                  magam és nem szégyenlem elmondani. Ah, mennyit beszélt. De az átkozott növénynevek
                  miatt semmi se fér már a fejembe. Hanem a feleségem, az nagy talentum az
                  ilyenekre.</p>
					<p>S ezzel kinyitván a szalonajtót, bekiáltott, hogy mindenki hallja:</p>
					<p>- Kriska, Kriska, gyere ki fiam. Itt vannak az újságírók. Írni akarnak a mai
                  ebédünkről!</p>
					<p>Kriska asszony kitipegett-kitopogott, mint egy szaladó kacsa, fekete főkötője
                  lefityegő csipkéi libegtek-lobogtak, csapkolódtak jobbra-balra. No, ő aztán
                  beszélt is annyit az újságíróknak, hogy tízhasábot is tele lehetne vele írni, a
                  szívükre kötvén kétszer-háromszor:</p>
					<p>- Ki ne felejtsék, lelkem, a befőttet. Nagyon tetszett neki a befőttem. Azt mondta
                  a befőttemre, hogy az anyja házánál sem evett olyat. Pedig az anyja, bizonyos
                  Karlovics Ilona két országban volt - azt mondja - híres gazdasszony.</p>
					<p>E nagy örömmámorban csak egy bántotta Rózerékat, hogy az egész világnak meg nem
                  mutathatják magukat. De hátha erről is lehetne segíteni? Ha például Wlada doktor
                  egy kis sétakocsizást ajánlana a ligetben egészségi okokból. Nosza, rá kell a
                  doktort beszélni.</p>
					<p>Wlada kötélnek állt és csakugyan nyélbe ütötte a kocsikázás tervét, csak éppen
                  Bobor ezredes ellenkezett, mondván, hogy egy kis »post kaffanum« (a kávé utáni
                  borozgatás) többet ér minden friss levegőnél az egészségre. A ravasz doktor ezen
                  is segített.</p>
					<p>- Tudja, mit, ezredesem, üljünk mi ketten egy kocsiba, én majd hozok a kabátom
                  alatt egy palack pezsgőt, a zsebemben két poharat, s künn, az isten szabad ege
                  alatt, valahol a Zuglóban, koccintunk egyet.</p>
					<p>Isten neki. Ez már nem rossz idea. Így nem forogván fönn többé semmi akadály,
                  kocsikat hozattak, s egész karaván indult útnak. A családi batárban Rózer-mama a
                  leányával, az előülésen Juranics, a másik kocsiban Zrínyi Miklós az ezredesnével,
                  a harmadikban Rózer úr keresztleányaival, a Sartory-kisasszonyokkal, a negyedikben
                  Wlada doktor az ezredessel. Az öreg Sartory és Schmitt kapitány otthon maradtak
                  dominózni.</p>
					<p>Oly őrült kavargás, dübörgés, hömpölygés volt a ligetben, amilyen nyári vasárnap
                  este szokott lenni. Az alkonyodó nap széthintette utolsó fényét, mintha csurgatott
                  arany lenne, a fákra, a füvekre, és ott játszott, ugrált a nagy szökőkút
                  vízkévéjében, kimelegítette az ezredesné arcát, olyan színe lett, mint egy nagyon
                  szép érett baracké, bekandikált a Rózerék batárjába, és az Annácska
                  perkálszoknyáján, a szélétől végig a térdén, egy arany pántlikát feszített ki,
                  megcsiklandozta egy kicsit a karját, mely a piros ernyő alatt egy királygomba
                  hófehér gyökének látszott. Ugyanegy időben felkereste a doktor Wlada fiákerjét is
                  és hamarosan megforralta hév sugaraival a pezsgőjüket (most már akár megihatja), s
                  mint aki minden dolgát jól végezte, egyszerre lebukott, eltűnt, mintha színházi
                  süllyesztő volna alatta.</p>
					<p>Hűs szellő kezdett lengedezni, édes balzsam. Egy-két fordulás után a köröndben
                  Rózer-mama kiszállást vezényelt és egy kis gyalogsétát ajánlott a fák között.</p>
					<p>Személyeink csakhamar elvegyültek párosával a néptömegben. Sok ember, sok
                  ismeretlen ember szinte magány. Egyedül bolyongtak Zrínyi és a szép ezredesné,
                  Juranics és a kis Anna. Hogy mit beszéltek? Isten tudja. A levegőről is beszéltek.
                  Egy-egy kakaduformájú női kalapot megbíráltak. Nézték az eget és az úszó felhőket
                  (különösen a kis Anna nézte sokat), valami a fák susogásából is beleszármazott a
                  gondolataikba, meg az útszéli virággruppokból… Aztán eljutottak ahhoz az öreg
                  sírhoz is, amely már nem is sír, hanem csak egy kő, egyetlen szomorú szóval: a
                  »Fuit«-tal.</p>
					<p>Vajon milyen ember volt az, aki ott fekszik? Már a nevét sem tudják. Pedig azt
                  mondják, ő ajándékozta a ligetet a városnak. Minek? Ha most felkelne, egyetlen
                  embert sem ismerne a világon.</p>
					<p>- Nini, nini, nézze csak, egy parányi lámpa ég a sírján.</p>
					<p>- Egy szentjánosbogár - mosolygott Juranics, lehajolt és fölvette.</p>
					<p>Anna még sohasem látott olyat. Szinte bántotta, hogy csalódott. Olyan szép lenne
                  az, ha az istenke gyújtott volna lámpát annak a jó embernek, aki ezt a nagy kertet
                  a városnak ajándékozta.</p>
					<p>- Mutassa csak!</p>
					<p>Juranics odaadta neki, de a kisleány megijedt tőle és elcsapta.</p>
					<p>- Ejnye, Anna kisasszony! - incselkedett vele Juranics - hát maga így bánik az én
                  bogaraimmal! Most már csakugyan nem adom vissza a gyűrűjét.</p>
					<p>- Ugyan, adja vissza!</p>
					<p>- Adja vissza maga is az én bogaramat.</p>
					<p>- Várja meg, míg egy másikat találok…</p>
					<p>- Maga is várja meg, míg egy másik gyűrűt hozok érte.</p>
					<p>Ezen a témán folyt a sok együgyű beszéd, de szebb volt az a világ legnagyobb
                  bölcseinek a vitatkozásánál, és a kigyúló csillagok az égen hamiskásan
                  hunyorgattak hozzá.</p>
					<p>Mondanom se kell tán, hogy Zrínyi egészen másképp és másról beszélgetett
                  Bobornéval, ezzel a ravasz, kívánatos asszonnyal, aki ugyancsak meg nem ijedt
                  volna a szentjánosbogártól - de úgy tetszett Zrínyinek, egyébtől sem -, és igen
                  közömbösen vette volna a hunyorgató csillagokat. A göncölszekéren végre is nem
                  lehet kucsírozni és a fiastyúkot se lehet feladni az asztalra.</p>
					<p>De hát ahogy volt, úgy volt. (Tilos a magánbecsületet érinteni.) A szép vasárnap
                  délutánnak egyszer csak mégis vége szakadt. Visszakocsiztak Rózerékhez, ott Zrínyi
                  elbúcsúzott s egy revans-ebédre hívta meg Rózeréket a kaszinóba. Majd, mintha csak
                  úgy ötletszerűleg történnék, hogy éppen megpillantotta Bobort, odaszólt hozzá:</p>
					<p>- Nagyon megtisztelne, ezredes, ha ön se vetne meg egy régi világból származó
                  katonát.</p>
					<p>Az ezredes hajlongott és mosolygott. (Rettenetes volt, ha mosolygott.)</p>
					<p>- Tartom szerencsémnek! - pattogta vezénylő hangon, mintha egy szakasz előtt
                  kiáltaná ki.</p>
					<p>A revans-ebéd is nagyszerű volt, és mikor Rózerék a kitűzött napon a kaszinóba
                  hajtattak, Krisztina asszony szíve repesett és kétszeres sebességgel dobogott.</p>
					<p>- Ki hitte volna, János, hogy mi valaha itt ebédelünk.</p>
					<p>De Rózer úr már akkor nyakig benne volt a nagyzási hóbortban. Ő már nem is
                  csudálkozott.</p>
					<p>- A világnak forognia kell, Krisztina. Az ördögbe is, forognia kell. S ami a
                  Harruckernekkel megtörtént, az megeshetik a Rózerekkel is.</p>
					<p>Az ezredesék szintén ott voltak - de ez nem ment oly simán. Az ezredesnek új
                  waffenrockra volt szüksége s következésképp új kölcsönre.</p>
					<p>- Segíts ki a zavarból, Rózer, ha már belehoztál ilyen slamasztikába.
                  Kötelességed, Rózer. Becsületbeli kötelességed. Úri emberhez való eljárás.</p>
					<p>A miliő, a jó pezsgő, a hangulat, ami e fényes helyen elömlött, a szolgák alázatos
                  arca, meggörnyedt tartása, a szőnyegek színe, a tányérok cirádái, a rokokó-székek
                  és díványok és minden egyéb úgy felvillanyozta Bobort, hogy a végén mágnásnak
                  képzelte magát, és ő is meghívta a társaságot egy ebédre szerény házához - amire
                  ijedten esett ki a Rózer úr kezéből a villa és a fejét csóválta.</p>
					<p>- Ugyan, Károly, Károly!</p>
					<p>Az ezredes dühbe jött.</p>
					<p>- Engem akarsz te dirigálni?! Mordizom adta! Ne izélj, Rózer, mert megharagszom.
                  Hát nem azt tehetem én, amit akarok? Hát nincs Magyarországon szabadság? Mordizom
                  adta!</p>
					<p>Rózer úr elhallgatott, és a Bobor-féle ebéd is elkövetkezett az idők rendjén,
                  persze megint egy új kölcsön útján.</p>
					<p>De mindez hasznos befektetés volt, mert minden ebéd új ebédeket kölykezett, és
                  minden új ebéd új látogatásokat tett szükségessé, úgy, hogy mire bekövetkezett a
                  tél, az e fejezetben bemutatott személyek úgyszólván nélkülözhetetlenekké váltak
                  egymásra nézve. Zrínyi az estéit többnyire az ezredeséknél töltötte, néha a
                  színházba mentek együtt. A városnegyedben különös gyanú keletkezett, s az utcabeli
                  boltokban, ahova az öreg ezredes betévedt vásárolni egyet-mást, a kereskedősegédek
                  mindig összemosolyogtak a háta mögött, s mikor az utcán végigment ingatag, de
                  mégis peckes lépteivel, vihogva mondták:</p>
					<p>- Ott megy az öreg agancsos!</p>
					<p>Maga az ezredes azonban, ha valahol célzást ejtettek a Zrínyi sűrű látogatásaira s
                  pajzánul hozzátették: »Jó lesz vigyázni a szép asszonyra, óbester úr«, ravaszul
                  mosolygott befelé és így szólt:</p>
					<p>- Ostobaság, mordizom adta! Két vén katona húz egymáshoz: Bobor Károly és gróf
                  Zrínyi Miklós. Két vén katona. Ez az egész. A vén katona még tud vigyázni,
                  mordizom adta, tud vigyázni - de a vén katona nem tud már ostromolni. S itt van a
                  kutya eltemetve. Az egyik vén katona azt csinálja, amit tud (s itt a saját mellére
                  ütött), a másik vén katona azt csinálja, amit nem tud. És ez az egész.</p>
					<p>Tényleg nagyon vigyázott az öreg. Az ezredesnét sohase lehetett egyedül találni,
                  és igen nehéz volt vele egy-egy bizalmas szót váltani. Éppen az ingerelte talán
                  Zrínyit és szította lánggá a kicsiny szikrát.</p>
					<p>Még a legjobban mulathatott az asszonnyal, ahol esetleg mások foglalták el a
                  férjét, idegen helyeken, Rózeréknál, vagy saját magánál, mert a bank megvásárolván
                  a Rózer-féle Nádor utcai palotát, a tél elején odaköltözött Zrínyi és ott igazán
                  fejedelmi háztartást vitt. Radován diák volt betanítva, hogy az ezredest kezelje.
                  Rendesen disputált vele vagy itatta; - ezt a két mulatságot kedvelte
                  legjobban.</p>
					<p>Farsang után még eggyel szaporodtak az intim házak, ahová mindnyájan eljártak. Sőt
                  az ezredesné ott néha egyedül is megjelent. Ugyanis Juranics Lőrinc tett szert
                  külön háztartásra. Advent első vasárnapján megkérte a Rózer Anna kezét és nem
                  kapott kosarat. Nagy fénnyel tartották meg az esküvőt a farsangon. Zrínyi volt a
                  násznagy, Boborné a nászasszony, s az egész szigetvári őrség ott táncolt a
                  lakodalmon, mert hivatalosak lévén, összesereglettek a vidám napra az ország
                  minden részéből. Még Alapi Gáspár uram is olyan kedvre szottyant, hogy amit
                  életében nem tett, egy csárdást aprózott el Rózer-mamával. Patacsics pediglen, úgy
                  hajnal táján, csupa duhajkodásból, a fogai közé vette a cigányprímást a
                  nadrágszíjánál fogva, úgy kellett muzsikálnia a nyavalyásnak, mialatt ő, Kinizsi
                  Pál uram módjára, táncolt és bokázott vele a nótáján.</p>
				</div>
				<div type="chapter">
					<head>VIII. AZ ÖNKÉNTES DETEKTÍV</head>
					<p>Budapest az epidemiák városa. (Hiába rázza a fejét tisztelt Sartory Pál úr.)
                  Nemcsak hogy idelátogat minden ragályos betegség: tífusz, pestis, kolera, nóna és
                  nem tudom mi, hanem a szembetegségek is bizonyos epidemikus jelleggel lépnek fel.
                  Ha a párbajok áramlata kezd jönni, akkor egyszerre csak összevész mindenki
                  mindenkivel, s amerre a szem lát, mindenütt kettesével lépkedő férfialakokon
                  pihenhet, kik qua szekundánsok járnak nagy gesztusok közt az utcán. S az emberek
                  felismerik az arcvonásaikról, mi járatban lehetnek; kitérnek nekik, mint a
                  minisztránsokkal a haldokló emberhez siető papnak. Ha az öngyilkosság áramlata
                  jön, akkor egyszerre csak kezdik az emberek főbe lőni magukat tömegesen, szinte
                  minden ok nélkül. És ez ellen hiába cikk és tárca. Ami egyszer passzió, hát
                  passzió. A levegő fejleszt ki bizonyos hajlamokat, lázakat. Hogyan? Miért? Senki
                  sem tudja. Úgy van - mert úgy van. Egyszer például minden ember elkezd a
                  Gerbeaudhoz járni és valóságosan verekszenek a székekért; a következő évadban meg
                  már senki sem megy a Gerbeaudhoz - pedig, esetleg, jobb a konyhája. Ez mind
                  epidemia.</p>
					<p>A tavasszal pedig mi történt! A lapokban igen gyakran lehetett olvasni eltűnt
                  emberekről, akiket a család keresett, de meg nem talált se élve, se halva. Eltűnt
                  egy Trencsén megyei fakereskedő, aki két napra lejött Pestre. Most nyoma veszett.
                  Kevéssel rá egy idevaló bankár tűnt el csudálatos módon, mintha a föld nyelte
                  volna el. Hasztalan kutatott utána család, rendőrség. Aztán eltűnt egy ügyvéd. Azt
                  nem is igen keresték. Az semmi. Elvitte az ördög elevenen.</p>
					<p>Aztán úgy húsvét táján a Boborék utcájában a boltossegédeknek feltűnt, hogy már
                  napok óta nem látták az »öreg agancsost«. Ugyancsak ezt az észrevételt tették a
                  »Zöld pásztorhoz« címzett kávéház törzsvendégei. Bobor minden hétköznap odajött
                  egy órára, megivott egy kupica szilvóriumot és elolvasta a lapokat. Ide járt
                  Sartory Pál és Schmitt kapitány is. Hamarabb el lehetett volna hinni, hogy egyszer
                  fogja magát a természet és meg nem virrad, mintsem hogy Bobor Károly ne jöjjön el.
                  Hát mi lelhette az öreget?</p>
					<p>Okvetlenül meghalt.</p>
					<p>Csak ez az egy volt valószínű, mert azt már a »Zöld pásztor« pincérei se
                  gondolták, hogy Bobor Károly meg nem halhat - annyira ritkaság, hogy valaki a
                  halált elkerülje.</p>
					<p>Sartory Pál ellenben bizonykodott, hogy ha meghalt volna Bobor Károly, ő
                  okvetlenül kap parte-cédulát. Ezen aztán összedisputáltak és elhatározták, hogy
                  megnézik otthon.</p>
					<p>Elmentek hát a Boborék lakására, ott a cseléd nyitott nekik ajtót (egy szepességi
                  német leány), ettől kérdezték meg, hogy otthon van-e az ezredes úr?</p>
					<p>- Nincs, elutazott.</p>
					<p>- Hová utazott?</p>
					<p>- Nem tudom. Semmit se tudok. Csak azt tudom, hogy nincs itthon vagy négy
                  napja.</p>
					<p>- Hát a méltóságos asszony?</p>
					<p>- Az itthon van. És éppen vendég van nála.</p>
					<p>- Kicsoda?</p>
					<p>- A Zrínyi méltóságos úr…</p>
					<p>Sartory Pál és Schmitt kapitány összenéztek és így szólának:</p>
					<p>- No, hát akkor nem megyünk be, fiam, hanem mondd meg a méltóságos asszonynak,
                  hogy itt jártunk tudakozódni az ezredes úr után.</p>
					<p>A dolog hetekig lappangott így, hanem közbeesvén elseje, miután az ezredes nem
                  jelentkezett a nyugdíjáért, a bajtársai felkeresték, s az ezredesné
                  kinyilatkoztatta, hogy nem tudja, hova lett a férje. Egyszer reggel kiment a
                  városba, semmit se szólt, s nem jött haza ebédre; azóta nem is látta.</p>
					<p>- Tett-e a rendőrségnél följelentést?</p>
					<p>- Minek? A rendőrség nem talál meg semmit.</p>
					<p>- Hát mit gondol?</p>
					<p>Az ezredesné vállat vont.</p>
					<p>- Fogalmam sincs.</p>
					<p>- Vannak-e valahol rokonai, akikhez elmehetett?</p>
					<p>- Nem hiszem. De onnan is írnia kellett volna.</p>
					<p>Ezekre a kérdésekre százszor és százszor kellett ezeket a feleleteket megadni a
                  következő napokban, mert »Az eltűnt ezredes« cím alatt
                  megjelent másnap a Bobor rejtélyes eltűnése a lapokban, különbözőképp kiszínezve,
                  s azontúl nem volt nyugta a szép Bobornénak a reporterektől.</p>
					<p>A dolog nagy port vert fel, mert már a negyedik-ötödik ilyen eset volt rövid idő
                  óta. Mégiscsak furcsa! Az orvosok azonban tudományos képet vágtak ehhez is. Tudunk
                  mi erről. Ez is egy betegség, epidemia, és ritkán fordul elő. Bizonyos vándorlási
                  ösztön (a latin nevét is mondták, de elfelejtettem), a peregrinatio egy neme, mely
                  a macskáknál szokott leginkább előfordulni. Elmennek, elbujdosnak minden ok
                  nélkül. Aztán megint visszajönnek hónapok, évek múlva. Hol voltak, senki sem
                  tudja. És ez néha az embereknél is jelentkezik, példának okáért a peregrinusnál,
                  ami egy lelki kényszer, egy titkos parancsoló erő, mely az agysejtekből és az
                  idegekből veszi eredetét. De ami jelentkezik az egyeseknél, az mint betegség
                  előfordulhat csoportokban, s a ragályosság szimptómáinak kizárása nem bírna az
                  alaposság föltételeivel.</p>
					<p>A lapok azonban nem fogták fel ilyen tudományosan a kérdést, s mivelhogy egy
                  hódító szép asszonyt hagyott itt az ezredes, a kujon reporterek szívesen időztek e
                  témánál, s igyekeztek azt minden oldalról megvilágítani, nem hiányozván a gonosz
                  célzások sem. A közönség, ez a falánk, ezerszájú ínyenc-szörnyeteg, mohón falta be
                  a híreket, s a klubokban és szalonokban megindult a tömérdek tricstracs.</p>
					<p>- Mégis furcsa, hogy az asszony nem tett jelentést a rendőrségnél.</p>
					<p>- Azt mondja, nem tud semmit.</p>
					<p>- Vajon?</p>
					<p>- Különös, hogy nem is valami nagyon búsul.</p>
					<p>- Hatvannyolc esztendős volt.</p>
					<p>- De legalább mutatná.</p>
					<p>- Éppen az szól mellette, hogy nem mutatja. Ha valami bűn volna benne, majd
                  mutatná.</p>
					<p>- Oh, jaj, nem lehet az asszonyi ravaszságot kiismerni.</p>
					<p>Mindent beszéltek összevissza, pro és kontra a rossz nyelvek és a jó nyelvek,
                  végre az ügy úgy megdagadt, hogy a rendőrség is megmozdult - ámbár az előbbi
                  eseteket se bírta kisütni. A gúny ostora pattogott felette már hónapok óta. A
                  detektívek izzadtak, káromkodtak: Beniczky Lajos esete óta nem történtek efféle
                  dolgok. Különböző verziókat találgattak ki. Hogy Somoskeőy jár itt, és az lopkodja
                  el sorra az embereket, ebben az ártatlan formában kedélyeskedvén a rendőrséggel.
                  Olyan kificamodott elme is akadt, amelyik így kombinált: Az öreg ezredes veszélyes
                  katonai titkokat tudott, hát nem lehetetlen, hogy muszka ügynökök megkerítették és
                  elvitték egyenesen Szentpétervárra. Úgyis egészen az a genre volt, ami
                  Walsin-Esterházy.</p>
					<p>Végre be kellett avatkoznia a rendőrségnek is, és a szép asszonyt kihallgatták.
                  Semmi újat se mondott. Egész vallomása ebből állt:</p>
					<p>
                  Boborné: Április 10-én egy mulatságban voltuk Rózer
                  Jánosnál, aki királyi tanácsosságát ünnepelte. Ott maradtunk messze éjfél utánig,
                  s én egész tizenegy óráig aludtam másnap reggel. Mikor felkeltem, kérdezősködtem a
                  férjem után. A cselédleány azt felelte, hogy már egy óra előtt kiment.</p>
					<p>
                  Rendőrkapitány: Nem történt valami Rózeréknál, ami tisztelt
                  férjét felizgathatta volna? Vagy egyéb olyan körülmény, amely alkalmas a
                  kutatásnak támpontot adni? Adja elő, méltóságos asszonyom, részletesen ama
                  mulatság lefolyását.</p>
					<p>
                  Boborné: Valóban aligha történt olyasmi. Férjem csendesen
                  mulatott és kártyázott.</p>
					<p>
                  Rendőrkapitány: Kivel kártyázott?</p>
					<p>
                  Boborné: Schmitt kapitánnyal játsztak piquetet.</p>
					<p>
                  Rendőrkapitány: Férje nyert, vagy vesztett?</p>
					<p>
                  Boborné: Említette hazamenet, hogy vesztett.</p>
					<p>
                  Rendőrkapitány: Mennyit vesztett?</p>
					<p>
                  Boborné: Említette, hogy tizenegy forintot.</p>
					<p>
                  Rendőrkapitány: Nyugodt hangulatban volt hazamenet?</p>
					<p>
                  Boborné: Kedélyes volt.</p>
					<p>
                  Rendőrkapitány: Nem történt a lakománál valami kellemetlen
                  epizód?</p>
					<p>
                  Boborné: Sőt ellenkezőleg. Mindenki pompás hangulatban
                  volt. Ami elképzelhető is. Az öreg Rózer már rég vágyott valami kitüntetésre, s
                  most gróf Zrínyi Miklós megszerezte neki a királyi tanácsosságot. Úszott a
                  boldogságban az egész család. Rózer úr hálából egy tósztban jelentette ki, hogy
                  összes tőkéin a Zrínyi-féle bankrészvényekből vásárol.</p>
					<p>
                  Rendőrkapitány: Ez jelentéktelen körülmény. Kik voltak még
                  ott?</p>
					<p>
                  Boborné: Zrínyi gróf, Patacsics, Alapi, Juranics a nejével
                  és még a szigetvári lovagokból néhányan, aztán Schmitt kapitány, Sartory a
                  leányaival és néhány öreg asszony, akik mindig ott szoktak lenni.</p>
					<p>
                  Rendőrkapitány: Még egyre kérem szíves válaszát. Nem talált
                  valami hátrahagyott levelet, cédulát vagy egyéb jelt?</p>
					<p>
                  Boborné: Nem.</p>
					<p>Mindössze ennyi felvilágosítást adott a szép asszony - s ez nem több a semminél. A
                  kos szarvában sincs nagyobb sötétség, mint amilyen a Bobor-ügyben volt. A
                  rendőrség a legügyesebb detektívjeit mozgósította, de hasztalanul. A lapok
                  hír-éhes rendőri reporterei nap-nap után csak azt hallhatták: nincs eredmény.</p>
					<p>Felbosszankodék erre a Pesti Gúnár című napilap rendőri
                  reportere: Perényi Miksa, és szemtelenül, még bent a rendőrtanácsos szobájában,
                  felcsapta a borzas cilinderét a fejére, az ajtóból kiáltván vissza:</p>
					<p>- No, hát majd kisütöm én, ha az urak semmit sem tudnak.</p>
					<p>S amit Perényi Miksa megmond egyszer, az vas; csak amit megír, az nélkülözi néha
                  az úgynevezett »minden alapot«. Erre a nagy elhatározásra egyébiránt ösztökélte
                  hagyományos gyűlöleten kívül, mely a rendőrség és a sajtó közt van, Rózer Nep.
                  János királyi tanácsos úr azon közzétett hirdetése, ki barátjáról biztos hírt hoz,
                  száz arany jutalmat kap.</p>
					<p>Vékony kis emberke ez a Perényi, olyan arccal, mint a kakadué, és olyan lábakkal,
                  mint a batláé; az orra görbe egy kicsit, de a szimatja van olyan, mint a Lecoq úré
                  a Gaborieau regényében, esze pediglen ki van köszörülve, s hajlékony, mint a
                  legfinomabb penge.</p>
					<p>Rögtön hozzálátott feladatához. Legelőbb megszerezte az ezredes arcképét, aztán a
                  színtért vette szemügyre, ahonnan meg kellett indulnia titokzatos útjára. Boborék
                  az Aradi utcában laktak, egy kétemeletes sárga házban. Ez egy hosszú, piszkos utca
                  rossz kövezettel, eldugva az Andrássy út mögé. Kietlen, alig épül, kereskedelme
                  nem fejlődik. A nagy oligarcha mindenben veszedelmes. Az Andrássy út, mint a cápa
                  a kis halakat, föleszi a közelében levő utcák élénkségét, forgalmát. Itt minden
                  csöndes és kisvárosias.</p>
					<p>Hogy a fonalat megtalálhassa, mindenekelőtt azt kellett volna tudnia Perényinek,
                  hova ment Bobor hazulról, vagy legalább hova indult. De erre nem volt semmi adat.
                  A szomszédos szatócsboltokban nem tudták útbaigazítani, bár némely dolgokat mégis
                  megtudott: hogy az ezredes szűk anyagi körülmények közt van, hogy gróf Zrínyi
                  Miklós igen gyakran tölti ott az estéit, és hogy erről sokat beszélnek az Aradi
                  utca vénasszonyai.</p>
					<p>Ily viszonyok közt Perényi egy feltevésre vetette magát. Szuggerálta, mintha ő
                  lenne Bobor, aki megindult otthonról, ment-ment egy darabig, de minthogy rossz
                  volt a kövezet, s hozzáképzelte, hogy az ő lába is köszvényes, mint a Boboré, a
                  legelső nyílásnál átcsapott az Andrássy úti aszfaltra. És ha ez a föltevés helyes,
                  akkor önként következik, hogy a legelső kocsiállomásnál beleül egy droskéba.</p>
					<p>Szép májusi délután volt, az Andrássy úton özönlöttek a liget felé az emberek. A
                  nagy urak fiákerekben, a kisebb urak gyalog; öröm ilyenkor sétálni; - az
                  egyfogatúaknak nem volt keletjük. Azoknak csak a tél jó és az eső. A droskék
                  kocsisai utálják a napfényt és úgy tartják a napot, mint a legnagyobb
                  ellenségüket. Most is ott ácsorogtak a kocsisok, ostoraikat kézben tartva,
                  viháncoltak, megjegyzéseket tettek a járókelőkre és szidták az emberiséget, amely
                  úgy van alkotva, hogy a csizmája elkopik, de a lába nem. E kocsisok egyébként jó
                  megfigyelők és tudnak a szemekből is olvasni. Mihelyt Perényi Miksa feltűnt a
                  látóhatáron, egyszerre ösztönszerűleg megmozdult valamennyi.</p>
					<p>Perényi Miksa csakugyan hozzájuk igyekezett; villámhirtelen szétfutottak, hogy
                  levegyék az abrakos tarisznyát sovány gebéjük fejéről. Képzelhetni, milyen
                  kellemetlen érzés az a szegény állatnak.</p>
					<p>- Ne fussanak hát szét - szólt rájuk Perényi Miska -, sőt inkább gyűljenek össze
                  mellém. Ide, ide, aki nagy borravalót akar!</p>
					<p>Hát ki ne akarna nagy borravalót? Mind odakullogtak, bár kételkedéssel, mert az
                  ilyesmiből sohase szokott pénz kijönni, hanem valami sületlenség. És Perényi Miska
                  se nézett úgy ki, mintha aranyok potyognának ki a rosszul becsukott markából.</p>
					<p>Miksa úr kivette zsebéből az öreg ezredes fényképét és így szólt:</p>
					<p>- Ki vitte ezt az urat maguk közül?</p>
					<p>- A vén katonát? Vittük mi már ezt mindnyájan. Mondhatom komisz fráter. Mindig
                  elkéri a tarifát.</p>
					<p>- Jó, jó, de melyikük vitte utoljára?</p>
					<p>Hárman is akadtak, akik utoljára vitték, három vagy négy hét előtt. A napra persze
                  nem emlékezett egyik sem.</p>
					<p>Hát itt most már a napszaka fog határozni - gondolta magában Perényi és kivallatta
                  őket, hogy hány órakor vitték. Kettő délután vitte, csak a 138. szám mondott
                  délelőttöt.</p>
					<p>- Maga az én emberem - szólt Perényi -, meg tudná-e mondani, hová vitte?</p>
					<p>- A * úton szállt ki és bement egy házba.</p>
					<p>- Nem tudja hányadik szám?</p>
					<p>- Nem.</p>
					<p>- Meg tudná mutatni?</p>
					<p>- Azt hiszem.</p>
					<p>- No, hát menjünk.</p>
					<p>Perényi beleült a kocsiba, s kisvártatva a kijelölt háznál voltak.</p>
					<p>- Ez az - mondá a kocsis.</p>
					<p>- No, elviheti az ördög, mert ez átjáró. Bizonyosan tudja, hogy ide ment be?</p>
					<p>- Ide ment be és innen jött ki, azután kifizetett és elküldött.</p>
					<p>Perényi bement az illető ház udvarára, melynek közepén bazár van különféle
                  gyermekjátékokból s köröskörül cipészek, aranyművesek, olasz narancsárusok
                  boltocskái. Perényi a fejét vakarta. Itt minden további kombináció lehetetlen.
                  Vizsgaszemei azonban csakhamar fennakadtak egy invalidus katonán, akinek egy széke
                  volt odatámasztva a falhoz az egyik udvari bolt mellett. A szék karján egy
                  táblácska fityegett egyszerű betűkkel: »Molnár Istvány, a sadovai csatában
                  megsebesült szakaszvezető«; ott hevertek a szék mellett keféi és suvikszos
                  skatulyája. A járókelők poros cipőjét egy-két krajcárért szokatlan ügyességgel
                  tudta fényesekké tenni. Ott ült a széken egykedvűen és nézte a jövő-menők lábait
                  - egyébre nem volt gondja; konokul meg volt benne gyökerezve, hogy az emberi
                  testben legfontosabb a láb -, mit, ha tekintetbe vesszük, hogy Sadovánál jelen
                  volt, nem is lehet tőle rossz néven venni. Ellenben, ha tekintetbe vesszük, hogy
                  az ő egyik lába fából volt - mégis tárgyilagos és önzetlen álláspontnak
                  vehető.</p>
					<p>Perényiben remény csillant meg az invalidus láttára. A katona megnézi a katonát,
                  kivált a szakaszvezető az ezredest. Hátha ez látta Bobort, hova ment be.</p>
					<p>Megszólította tehát a rokkantat, mutatván neki a képet:</p>
					<p>- Nem látta-e, bácsi, valamikor ezt az óbestert?</p>
					<p>- Elégszer.</p>
					<p>- Járt ebbe a házba?</p>
					<p>- Ide jár szegény feje.</p>
					<p>S kezével egy zálogházas boltra mutatott az udvar balszögletében.</p>
					<p>A reporter arcán diadalmas mosoly jelent meg, s amint egész alakja
                  visszatükröződött az aranyműves kirakatából, szinte kedve jött odakiáltani a
                  rámosolygó énjének: »Makszi, teneked sok eszed van!«</p>
					<p>Egy kubaszivart adott a vén katonának s aztán benyitott a zálogos boltba, hol a
                  rácsozattal elkerített helyen, mindenféle limlomok között, zöld házi sapkában egy
                  öreg zsidó ült, mint papagáj a kalitkában. Kívül a rácsnál egy csinos fiatal férfi
                  állt, akinek, úgy látszik, valami házasságot ajánlott, mert mellesleg ezzel is
                  foglalkozott.</p>
					<p>- Lássa, maguk keresztények mind ilyenek. Azt mondják, nem házasodom, mert szegény
                  vagyok. Nevetséges, hogy egy »gój« esze miképp jár. Hisz éppen azért kellene
                  házasodni. Mert a fiatalság egy tőke, das muss man eskomptieren. Az agglegénység
                  nagy pazarlás. Megérdemli a sequestrumot. A zsidónál ritkaság az agglegény. Nincs
                  is. Mert a zsidó okos, tudja, hogy mitől döglik a légy.</p>
					<p>A papagájfejű, ki, mialatt ezt a házassági szakoktatást tartotta, egy smaragdgyűrű
                  vésetét vizsgálta nagyító üvegen, most észrevette Perényit:</p>
					<p>- Mi tetszik, uram?</p>
					<p>- Egy fontos dologról szeretnék önnel beszélni - mondá Perényi, mintegy kilökve
                  szemeivel a fiatalurat.</p>
					<p>Az vitte is mindjárt az irháját. A papagájfejű rákiáltott:</p>
					<p>- Gondolkozzék, tisztelt úr. Az öreg Salamont mindig megtalálja, tisztelt úr! Az
                  öreg Salamon mindig itt ül nyolctól nyolcig. És ön, tisztelt úr, mit
                  parancsol?</p>
					<p>- Én Perényi Miksa vagyok.</p>
					<p>A papagájfejű csak a szemével pislantott, hogy jól van.</p>
					<p>- Reménylem, ismer engem?</p>
					<p>- Nincs szerencsém.</p>
					<p>De már erre kipattant a kevélység Perényiből.</p>
					<p>- Micsoda, maga nem ösmer engem? Maga nem ismeri Perényi Miksát? A nagy Max
                  Perényit. Piha! Szégyellje magát. Maga egy ordinári ember. Maga becsületes
                  embernek tartja magát és nem ismeri Perényit? Hát érdemes maguk közt kiválni és
                  felkapaszkodni?</p>
					<p>A papagájfejű elunta a haszontalan beszédet és közbeszólt:</p>
					<p>- Hát visszavonom, amit mondtam. Mondjuk, hogy ismerem.</p>
					<p>De erre még nagyobb tűzre gyulladt az önkéntes detektív.</p>
					<p>- Micsoda, maga ismer engem és le nem kapja a fejéről a zöld sapkát? Mikor a
                  reporterfejedelem áll maga előtt, s a hatalmas »Pesti Gúnár« nevében jön, amely
                  előtt reszketnek a miniszterek. S maga, egy közönséges pondró, még a zöld sapkáját
                  se veszi le?!</p>
					<p>- Hát inkább leveszem, csak térjünk a dologra - mondá az öreg türelmetlenül.</p>
					<p>A reporter pszichológiával dolgozott: a megfélemlítésre és a felülkerekedésre volt
                  szüksége, mert tudta, hogy az ilyenfajta emberek gyanakodók és hallgatagok. Itt is
                  kivette a képet a zsebéből és így szólt:</p>
					<p>- Nézze meg ön ezt az öreg katonatisztet és mondja meg nekünk (Perényi mindig a
                  fejedelmi többest használta, oldala mellé képzelve a »Pesti Gúnár«-t is), mikor
                  volt itt utoljára és mi járatban volt. Vigyázzon öreg, úgy feleljen, hogy akként
                  fogja a »Pesti Gúnár« vagy lesújtani a pokol katlanáig, vagy fölemelni a
                  csillagokig, amint jól vagy nem jól informálja.</p>
					<p>Az öreg zsidó gondolkozott egy percig, hogy érhet-e az valamit, pénzre átszámítva,
                  amit ő mondhat; azt határozta, hogy az semmit se érhet, hát elmondta:</p>
					<p>- Ez az úr sokszor megfordult üzletemben. Sokszor volt pénzre megszorulva és
                  ilyenkor elhozta vagy az ezüst szelencéjét, arany láncát vagy egy-egy női ékszert,
                  amelyre néhány forintot kapott. Ismertem évek óta mind a tárgyait. Mert pontos
                  ember s a hónap elsején rendesen kiváltja, amit hónap közben behordott. Azt
                  hiszem, nemsokára jönnie kell már.</p>
					<p>- És mikor volt itt utoljára?</p>
					<p>- Vagy egy hónap előtt - felelte a zálogház tulajdonosa. - Igen sajátságos esetem
                  volt vele. Lelkemre mondom, most jut csak eszembe. Egy gyémántos melltűt hozott,
                  azt mondta, a nejéé és amellé az ezüst szelencéjét is elhozta. »Ma sok pénzre van
                  szükségem, Pick.«</p>
					<p>- Rosszkedvű volt?</p>
					<p>- Vidám volt. Nevetgélt. Mondta, hogy mulattak az éjjel és hogy kártyán is
                  vesztett, azért hozott be két tárgyat. Kérdeztem, milyen összegre volna szüksége.
                  »Vagy harminc forintra«, mondá ő. Megnézem a melltűt és azt feleltem: »Adhatok rá
                  ötszázat.« A becsületes öreg tiszt megzavarodott: »Megbolondult maga, Pick, hiszen
                  az ezüst ára lement és a tűn kevés az arany«. - »De a gyémánt - mondám én - a
                  gyémánt csinos darab«. A katonatiszt rám meresztette a szemeit és összeszidott:
                  »Maga egy nagy szamár, Pick, maga tönkre fog menni, mert látja, az nem igazi
                  gyémánt.« Mire én újra megvizsgáltam a tűt és kimondtam, hogy az éppen olyan igazi
                  gyémánt, mint amilyen igazi Pick én vagyok, és ha nem hiszi, hát nézesse meg
                  akármelyik aranyművessel a világon. Az én öreg tisztem szó nélkül, zavartan rohant
                  ki erre a boltomból, magával vivén a tárgyait és azóta nem tért vissza.</p>
					<p>A reporter szíve nagyot dobbant: »Makszi, jó nyomon vagy«. Hálásan veregette meg
                  az öreg vállait:</p>
					<p>- Maga derék ember, kedves Pick úr, de még egyet mondjon meg nekünk: hová mehetett
                  innen?</p>
					<p>- Alkalmasint egy ékszerészhez.</p>
					<p>- Talán ehhez, aki itt az udvarban van?</p>
					<p>- Valószínű.</p>
					<p>Perényi most már a vizsla szenvedélyével rohant az átellenes ékszerészhez. Ott
                  megnyílt előtte az egész perspektíva. Az ékszerész emlékezett az ezredesre, aki
                  egy gyémánttűt hozott hozzá megbecsülés végett.</p>
					<p>- És mennyire becsülte ön?</p>
					<p>- Nyolcszáz forintra.</p>
					<p>- És mit szólt erre az ezredes?</p>
					<p>- Elsápadt és káromkodott. - »Az lehetetlen«, dadogta. - »A tű a feleségemé és én
                  tudom…« De én csak jobban tudom, feleltem, mert a gyémántot és a tűt én
                  készítettem gróf Zrínyi Miklós számára ezer forintért. Az ezredes felbődült, mint
                  egy vadállat és kirohant üzletemből, még a szarvasbőr kesztyűit is itt
                  felejtette.</p>
					<p>Minden világos kezdett lenni Perényi előtt. Denique: keresd az asszonyt és keresd
                  a szeretőjét. Most már megvan a szál, a biztos szál. Bobor kétségtelenül Zrínyihez
                  ment, vagy segédeket küldött Zrínyihez, de Zrínyinél kell keresni a további
                  fejleményeket.</p>
					<p>Kifizette az utcán várakozó egyfogatút, aztán betért egy kávéházba és levelet írt
                  a szerkesztőségbe.</p>
					<p>Tisztelt szerkesztő úr! Nyomában vagyok a Bobor-féle ügynek. Roppant érdekes
                  részleteket szedtem össze. Csak késő este jöhetek be, amikorra harmadfél hasábot
                  kérek. Az ezredesné leleplezve. Óriási szenzáció. Hallatlan rekord. A rendőrségnek
                  nagy pipa. Jó volna plakátokat nyomatni. Gróf Zrínyi Miklós is bele van a
                  rejtélyes ügybe keverve. Most megyek hozzá a bankba. A felfedezett nyomok
                  követését nem tudom félbehagyni. Előleget tessék a segédszerkesztőnél hagyni.</p>
					<p>Perényi</p>
					<p>A levelet elküldte egy hordártól a »Pesti Gúnár« felelős szerkesztőjéhez, maga
                  pedig kettőzött léptekkel loholt a Nádor utcai Zrínyi-féle bankba, magához az
                  elnökhöz küldvén be a névjegyét.</p>
					<p>Zrínyit régi kedves emlékekbe ringatta a Perényi-név, szögrül-végrül rokonság is
                  volt a Subicsok (amint hajdan a Zrínyieket hívták) és a Prinyiek közt (amint
                  hajdan a Perényieket hívták), legott bebocsátotta tehát Perényi Miksát, de a
                  belépő alak nagyon fölébresztette a gyanúját.</p>
					<p>- Önöket Prinyieknek hívták azelőtt? - kérdé fürkésző tekintettel.</p>
					<p>- Nem, Kohnoknak - felelte Perényi Miksa nyájasan.</p>
					<p>- Úgy? Hát mit akar?</p>
					<p>- Én a »Pesti Gúnár« reportere vagyok, méltóságos úr.</p>
					<p>- Szép, szép, de mit akar?</p>
					<p>- Én kérem alássan, önkéntes detektív vagyok, és a Bobor ezredes eltűnését kutatom
                  lapunk érdekében. A »Pesti Gúnár« eddig is a legjobban értesült lap volt és
                  ezentúl is az lesz.</p>
					<p>- Még mindig nem tudom, mit akar?</p>
					<p>- Meg akarom találni a Bobor ezredes urat. És bizonyos dolgokra jöttem rá, amik
                  előttem nyilvánvalóvá teszik, hogy csak a méltóságos gróf úr igazíthatna engem
                  útba nemes célom eléréséhez.</p>
					<p>A gróf ajkain szatirikus mosoly játszadozott.</p>
					<p>- Tehát azt hiszi ön, hogy általam találja őt fel?</p>
					<p>A reporter szemtelenül vigyorgott.</p>
					<p>- Igen, mert megtudtam, hogy a méltóságos gróf úr egy gyémántos tűt tetszett
                  ajándékozni Bobor ezredesnének. (Zrínyi szemöldjei összevonódtak, mire az ügyes
                  Perényi rögtön áttért más hangra.) Mert a méltóságos gróf úr nagy gavallér, és az
                  ezredesné gyönyörű asszony, bizonyisten megéri. (Zrínyi szemöldjei még jobban
                  összevonódtak, Perényi egy harmadik hangot keresett.) Hát úgy áll a dolog, kérem
                  alássan, hogy az a marha ékszerész elmondta az ezredesnek, és az ezredes erre
                  némileg felhevülve, ide jött kellemetlenkedni a méltóságos gróf úrhoz.</p>
					<p>- Ön, úgy látszik, sokat tud - szólt közbe a gróf hirtelen elhatározással -, most
                  még tehát azt akarná tudni, hogy hol van Bobor ezredes?</p>
					<p>- Igenis, kérem alássan.</p>
					<p>- Hát mindjárt meg fogja tudni.</p>
					<p>Ezzel egy csengettyűt nyomott meg a gróf és belépett némán két alabárdos:
                  Josipovics Mihály és Kántor Márton, két termetes vitéz, egy ölnél magasabb
                  mindenik.</p>
					<p>- Verjétek láncra ezt az ember-vakarcsot és vigyétek le.</p>
					<p>Perényi hadonászott, rúgott, karmolt, harapott, kiabált, de a két óriás vasmarka
                  csakhamar úgy lenyomta, hogy meg se moccanhatott, egy előszobában hirtelenesen
                  megvasalták, aztán egy melléklépcsőn levitte ölben az egyik vitéz a pincébe, ahol
                  odaláncolta egy, a falba épített vaskarikához. Volt ott több vaskarika is és több
                  fogoly is. Tarkítva voltak, a fal mellett egy fogoly és egy Wertheim-kassza;
                  megint egy fogoly és megint egy Wertheim-kassza.</p>
					<p>Nagy homály volt benn, csak fenn egy kis nyíláson szűrődött be némi világosság a
                  vakudvarról. Perényi nem bírta eleinte felismerni a tárgyakat, s csak valami
                  alaktalan tárgy mozgásának tűnt fel, midőn fogoly-szomszédja nagy
                  lánccsörömpöléssel hozzálépett, hogy magát bemutassa:</p>
					<p>- Bobor ezredes vagyok.</p>
				</div>
				<div type="chapter">
					<head>IX. A KATASZTRÓFA</head>
					<p>Föl voltak villanyozva a kedélyek a »P. G.« szerkesztőségében a Perényi levele
                  folytán. A segédszerkesztő vígan csattogtatta ollóját: »Holnap pompás lapunk lesz,
                  fiúk!« Minden toll megacélozódott e kijelentésre és vígan percegett a
                  »kutyanyelveken«. Miniszterek skalpíroztattak, az intendánsnak a talpába bevertek
                  egy pár tövist. Az újdonász megharapott egy főispánt, a fővárosi rovatvezető, mint
                  egy megvadult bika, nekiment a Sartory-pártnak. A rendőrségnek meg majd leüti a
                  szarvait Perényi, mihelyt bejön.</p>
					<p>Hanem a jó hangulat hovatovább romlani kezdett, mert Perényi nem jött be; elmúlt
                  tíz óra, még mindig nem jött, sőt nem jött be éjfélkor sem. Két órakor már zárni
                  kellett a lapot, és Perényi Miksa még mindig nincs itt. Dacára, hogy ott várja az
                  előleg. Csudálatos az. Telefonoztak utána mindenfelé, ahol meg szokott éjjel
                  fordulni, de híre-hamva se volt. Megfoghatatlan, hova lett Perényi.</p>
					<p>De még nagyobb volt a megrökönyödés másnap, mikor Perényi nem került elő és a
                  lakásán se fordult meg. Ez már félig se tréfa. Valaminek történni kellett vele. A
                  felelős szerkesztő rosszat sejtett, vagyis reménykedni kezdett. Mert ha a »P. G.«
                  reporterét például agyonütötték volna a bűntársak a Bobor-ügyben való kutatásai
                  miatt, az sokat érő reklám lenne. Vette tehát a Perényi levelét és elhajtatott
                  vele egyenesen a főkapitányhoz. Az a vállait vonogatta, nagy grimaszokat csinált
                  és azt mondta, hogy amit Perényi ír, merő képtelenség, de azért azonnal megteszi a
                  szükséges lépéseket, s ezzel el hagyván távozni a felelős szerkesztőt, négy vagy
                  öt lépést tett a díványig. Meglehet, hogy ezek voltak azok a »szükséges lépések«,
                  s ledőlt a délutáni sziesztáját végezni.</p>
					<p>Azonban egy órai jóízű szundikálás után mégis foglalkoztatni kezdte a Perényi
                  levele. Hogy Zrínyi gróf bele volna mártva a dologba, és hogy Perényi maga is
                  odament és azóta nincs. (No, bárcsak megnyúzta volna elevenen.) Hm. A dolog nem
                  lehetetlen. És összevág a rendőrség híreivel is. Boborné néhány nap előtt elhagyta
                  régi szegényes lakását az Aradi utcában s egy József körúti palota egész emeletét
                  foglalta el, melyet gróf Zrínyi rendeztetett be neki nagy fénnyel. Éjjelenkint
                  gyakran látják ott a gróf kocsiját. Szóval: a gyanúokok kétségtelenek, de
                  célszerű-e a rendőrségnek beleütni orrát a Zrínyi dolgaiba? Mit diktál itt a
                  tapintat? Mert fő a tapintat. Magyarország a tapintat országa, és inkább tíz bűn,
                  mint egy tapintatlanság.</p>
					<p>Annyit mégis megtett a főkapitány, hogy elhajtatott a belügyminiszterhez és
                  jelentést tett neki. A belügyminiszter azt találta, hogy egyelőre semmit se tegyen
                  a rendőrség - majd ő maga beszél Zrínyivel.</p>
					<p>S mielőtt este a klubba ment volna, meglátogatta a szigetvári hőst, egy másik
                  minisztertársával együtt.</p>
					<p>Rövid beszélgetés és barátságos szivarozás közben ügyesen beszőtte a miniszter a
                  Bobor-ügyet és a többi eltűnteket.</p>
					<p>- Nem tudsz róluk semmit?</p>
					<p>Zrínyi ravaszul mosolygott és a kérdésre kérdéssel felelt:</p>
					<p>- Érdekel talán valamelyik?</p>
					<p>- Mindenesetre. És igen leköteleznél, ha őszintén megmondanád, mit tudsz egyikről
                  vagy másikról.</p>
					<p>- Itt vannak nálam - felelte Zrínyi egyenesen, majdnem naiv ártatlansággal -, és
                  igen szívesen eresztem szabadon a kedvedért akármelyiket.</p>
					<p>A belügyminiszter idegesen felugrott és elsápadt, mint a fal.</p>
					<p>- Itt vannak, mondod? Hogy érted ezt? Hol vannak?</p>
					<p>- Odalent vannak a pincében.</p>
					<p>- Elfogva?</p>
					<p>- Láncon - felelte Zrínyi természetes hangon.</p>
					<p>De már erre a másik miniszterben is meghűlt a vér.</p>
					<p>- Az isten szerelméért, hát mért teszel olyanokat?</p>
					<p>- Alkalmatlanok voltak nekem: egyike-másika pedig egyenesen gorombáskodott.
                  (Zrínyi szemei megcsillantak.) És ilyeneket én nem tűrök.</p>
					<p>A belügyminiszter minden hajaszála az égnek állt, és az arca kínos verejtéket
                  izzadott, hogy facsarni lehetett volna.</p>
					<p>- No, ebből szép spektákulum lesz. (Az interpellációkra gondolt, melyek a Házban
                  lesznek.) Egész Európa piszkolni fog érte. (A lapokra gondolt, amit írni fognak.)
                  Még az az egy szerencse, hogy zsidó nincsen köztük.</p>
					<p>- De már az is van - tálalta ki Zrínyi őszintén -, tegnap egy újságreportert
                  fogattam el.</p>
					<p>Valóságosan érthetetlen volt Zrínyi előtt a két miniszter ijedt képe és
                  sopánkodása. Hiszen ő nem rosszból tette. Azok az emberek, akiket elfogatott, mind
                  vétettek ellene. Hiába ő nem büntet senkit. Hiszen olyan puha ő, mint a vaj, hogy
                  kenyérre kenheti a jó ember. De a szemtelenséget nem tűri. Azt hibáztatják, hogy
                  ha valami panasza van valaki ellen, mért nem fordul a hatósághoz. De csak nem
                  alkalmatlankodhatik minden pszlicsár dologért másoknak? Hát nem jobb az a
                  hatóságoknak, ha valaki magától végzi el a maga dolgát?</p>
					<p>- De a személyes szabadság - sopánkodott a miniszter -, a jogállam. Én elhiszem,
                  hogy te azt úgy csináltad azelőtt, de most más világ van, most nem lehet.
                  Magyarország a szabadság országa.</p>
					<p>De már erre Zrínyit is elhagyta a hidegvére:</p>
					<p>- Ti ezt szabadságnak nevezitek? - mondá gúnyosan. - A múlt hetekben kirándultam a
                  Svábhegyre puskával, hát elvették a puskámat, mert nem volt fegyverengedélyem.
                  Ekkor aztán váltottam fegyverengedélyt, de most megint nem volt szabad a puskámat
                  elsütni, mert nem volt vadászterületem; kibéreltem egy vadászterületet, elsütöttem
                  a puskámat és lelőttem egy nyulat, ezért megint megbüntettek, mert a nyulakra nem
                  szabad ilyenkor lőni. Akkor írtam hozzád mindezekért egy panaszt, ezért megint
                  megbüntettek, mert nem volt rajta ötvenkrajcáros bélyeg. És ezt nevezitek ti a
                  szabadság országának. Ugyan, szégyelljétek magatokat!</p>
					<p>Őexcellenciáik, dacára a kellemetlen ügynek, melynek ódiumát, következményeit
                  nehéz lesz eltüntetni, mégsem hallgathatták mosoly nélkül ezt a középkori
                  együgyűséget.</p>
					<p>Pedig nem volt nevetni való az a téma. Kemény dió ez, és nagy vihar lehet belőle,
                  ha el nem igazítják ügyesen. A két miniszter jelentőségteljes pillantást váltott
                  egymással.</p>
					<p>Ők már ismerik az egymás hunyorításait, tüstént felkeltek és elvonultak egy
                  ablakmélyedésbe tanácskozni.</p>
					<p>- Mit csináljunk?</p>
					<p>- Ne nézzük meg a foglyokat?</p>
					<p>- A világért sem. Ha látjuk őket és abban a percben nem tesszük szabadokká, veszve
                  vagyunk - ha pedig szabadokká tesszük, anélkül, hogy Zrínyi kiegyezkednék velük,
                  akkor ő veszett el.</p>
					<p>- Közölni kellene Bánffyval.</p>
					<p>- Mindenesetre.</p>
					<p>Magukkal vitték Zrínyit a klubba, ahol kivételesen nagy nyüzsgés-mozgás volt. Tele
                  volt az egész szabadelvű kaptár, mert reggel botrány történt a Házban. Hallatlan
                  incidens. Mindenki meg van döbbenve. Egy képviselő megbírálta a minisztert.
                  Bizonyosan megőrült. Mert képzelhetetlen, hogy józan ésszel valaki egy
                  miniszterrel kikössön. És még meg is bírálja. A legrégibb mamelukok sem emlékeztek
                  olyan aberrációra. Mindenki sietett este a klubba, mert kíváncsiak voltak, mi fog
                  történni. A spártaiaknál nem volt törvény az apagyilkosságra, mert apagyilkosság
                  ott soha elő nem fordult. Itt se volt semmi precedens, mert soha még mameluk nem
                  emelte szavát az ő miniszterének eszméi ellen. Képzelhetni tehát, milyen
                  kíváncsisággal jöttek-mentek a klub ismeretes alakjai a rozsdaszínű szőnyegeken.
                  Vártak valami különöset, valami természetfölötti tüneményt. - Hogy mit? Azt senki
                  sem tudja. De vártak valamit, mert valaminek mégis csak történnie kell a
                  merénylet után. Lehet, hogy magát a merénylőt várták és gyönyörködni akartak azon
                  jéghidegségben, mely fogadja, hogy aztán utólag titkon megbotránkozhassanak e
                  hidegségen is. A pozőrök letették ünnepélyes lárvájukat és közönséges halandók
                  módjára elvegyültek a szürkék közé, a stréberek, akik vígan keringenek a
                  miniszterek körül, mint a muslincák a lámpa körül, most ég felé fordított
                  szemekkel, szörnyűködő hangon sopánkodának:</p>
					<p>- Milyen idők és milyen emberek! Istenem, milyen emberek!</p>
					<p>Zrínyi belépte két újabb miniszterrel egyszerre ezekre terelte a figyelmet. Megint
                  új anyag a találgatásokra. Hát ez megint mi lehet?</p>
					<p>Bánffyt keresték. Nem nehéz megtalálni. Ahol a legnagyobb csoport van, benne kell
                  lennie neki is. Olyan biztos az, mint hogy az alma magja az alma közepében
                  van.</p>
					<p>Egy-két szót mondottak halkan Bánffynak, mire egyszerre nevetni kezdett az arca,
                  mindene nevetett: a homloka, a bajusza, az orra, a nyakcsigolyája is. Igazi
                  diplomatának való arc.</p>
					<p>Azt lehetne hinni, hogy örömhírt közöltek vele, azért nevet, de akik jobban
                  ismerik, azok hamar eltalálják, hogy ez a tigrisnevetés csak takaró. Mi lehet
                  alatta, lehetetlen kitalálni.</p>
					<p>Intett a kezével, s egyszerre megindultak némán, gänsemarsban, az olvasó- és
                  írószobán át a miniszteri szoba felé, melynek ablakai a Dorottya utcára nyílnak,
                  és ahol sok nagy dolog dőlt el, mikor még az öreg Deák talpai taposták ezeket a
                  deszkakockákat.</p>
					<p>Bánffy megállt az olvasóban és egy hírnököt fogott az újságmolyok közül.</p>
					<p>- Eredj kérlek, küldd be az öreg Tiszát!</p>
					<p>Kevésvártatva Tisza is utánuk sántikált. No, ez már nagy dolog lehet. A
                  legcsudálatosabb kombinációk termettek. Hátha horvát bánnak nevezik ki Zrínyit.
                  Nem bolond, hogy a bankot otthagyja a bánságért. Hátha intendánsnak akarják? Ej,
                  dehogy, hiszen jóformán még színházat se látott. No, éppen azért. Hátha
                  képviselőnek akarják? Nem fizette ki az adóját - jegyzé meg Katánghy Menyhért. -
                  És nem is magyar honos, mert Horvátországban született - duplázott rá Mezei
                  Mór.</p>
					<p>Bent a miniszteri szobában pedig ezalatt nagyban főtt a korifeusok feje. Az eset
                  igen súlyos. Eltussolni sem tanácsos, mert hátha kisül utólagosan. De el nem
                  tussolni sem tanácsos, mert akkor mindjárt kisül.</p>
					<p>Zrínyi még most is félvállról vette a dolgot, s gyanakodva fürkészte a miniszterek
                  arcát, nem-e csak egy bohókás játék az egész, meg akarják ijeszteni. Hiába
                  olvasták fel előtte a büntetőtörvénykönyv idevonatkozó paragrafusait is. Hanem
                  Tisza neki is imponált. »Van benne valami - mondá - az öreg Werbőczyből«, és az
                  nagyon meghökkentette, hogy Tisza is súlyosnak tartja az elfogatásait.</p>
					<p>- Nagy hibát követtél el, de talán még jóvá lehetne tenni.</p>
					<p>- De kérlek - védekezett Zrínyi -, hiszen tőletek függ, és ti beláthatjátok, hogy
                  igazam volt.</p>
					<p>- Tőlünk? - szólt az egyik miniszter. - Túlbecsülöd a mi erőnket és
                  hatalmunkat.</p>
					<p>- Nos, akkor legalább mondjátok meg, kitől féltek?</p>
					<p>- A lapoktól, a törvénytől, a közvéleménytől.</p>
					<p>- De hiszen nekem arról beszéltetek, hogy a királynak egy millió katonája van.</p>
					<p>- Az igaz is.</p>
					<p>- És mégis féltek a könyvektől és papirosoktól?</p>
					<p>- Hja, a század, a XIX. század. Te azt nem érted. A jogállam, barátom. Úgy kell
                  elhelyezkednünk, hogy mindenkinek egyenlő joga van, s mindenkié meg legyen teljes
                  épségben óva.</p>
					<p>- Süssétek meg az ilyen állapotot. Az én időmben csak egy személyt kellett
                  respektálni: a királyt, s már az is kényelmetlen volt, de tizenhat millió emberre
                  lenni tekintettel, hisz ez teljesen tűrhetetlen. Ez maga a pokol.</p>
					<p>Hanem lassan-lassan mégis beadta a derekát, elfogadván a Tisza tanácsát, kivált
                  miután megérttették vele, hogy ha napfényre kerül a dolog, a kormányt is nagy
                  kellemetlenség éri. Erre engedett.</p>
					<p>A nagy debatter egész életében szerette a kompromisszumokat, tehát most is
                  kompromisszumot ajánlott a rabokkal.</p>
					<p>- Hát jól van, mit tegyek? Mit kívántok tőlem?</p>
					<p>- Hívasd fel őket éjjel a szobádba egyenkint és egyezz ki mindenikkel, ahogy
                  lehet, aztán ugyancsak egyenkint ereszd őket szabadon. De lehetőleg végy tőlük egy
                  írást, amelyben elismerik, hogy önként tartózkodtak a házadban.</p>
					<p>- Megteszem a kedvetekért - mondá nehéz sóhajjal Zrínyi Miklós -, ámbár jobb
                  kedvem volna összevagdalni a rendőreiteket, akiket elfogatásomra küldenétek.</p>
					<p>Sohase érezte magát oly levertnek, tehetetlennek, mint most. Látta, a tekintélye
                  hogy süllyed lejjebb-lejjebb. A miniszternek hangjában, modorában volt valami
                  pártfogói, valami mélyen sebző. E nagylelkűség minden csöpp vérét lázadásba hozta.
                  A hatalmas régi oligarcha ki akart belőle ugrani, de visszafojtotta.</p>
					<p>Bánffy kihúzott egy szivart a zsebéből, lecsettintette a végét egy picike
                  nyaktilóval és azzal feloszlatta a tanácskozást:</p>
					<p>- El van végezve. Mi semmit se láttunk, semmit se hallottunk, semmit se
                  tudunk.</p>
					<p>Ezzel eloszlottak, de kifelé menet az írószobában még félrehúzta Darányi egy
                  szóra, hogy ő is meggyötörje.</p>
					<p>- Ez hiba volt tőled, Miklós. Neked egészen másképp kellene élned a te
                  tradícióiddal. Engedd meg, hogy valamire figyelmeztesselek. Látod, már közel egy
                  éve vagy itt és még mindig nem voltál Berlinben. Pedig a tapintat megkívánja, hogy
                  megköszönd a német császárnak a reád vonatkozó szavait a tósztjában. Hát nincs
                  igazam?</p>
					<p>Zrínyi szórakozottan mormogott valamit, hogy az ő esze nem jár az ilyeneken.</p>
					<p>- Pedig látod, te szép karriert csinálhattál volna, ha felfogod a szituációt.</p>
					<p>- Hagyd el, kérlek. Elég karrier nekem a szigetvári kirohanás - jegyzé meg Zrínyi
                  önérzetesen. - Meg vagyok vele elégedve.</p>
					<p>- Hiszen szép, szép - felelte Darányi szokott enyelgő modorában magázásra
                  fordítván a dolgot -, meg lehet méltóságod elégedve. De hát még más dolgok is
                  vannak a világon. Tudja azt maga? Szent István-rendek, aranyszőrű bárányok a
                  király aklában s a többi. Úgy bizony, kapitány bácsi, magának csak jót akar a Náci
                  bácsi - s egy kedves mosollyal otthagyta a rosszkedvű daliát, de alig két lépés
                  után újra visszatért hozzá és a fülébe súgta bizalmasan:</p>
					<p>- És csak legalább azt a zsurnalisztát ne fogattad volna el, mert az, ha kiegyezel
                  is vele, ki fog fecsegni mindent. Meglásd, hogy azzal baj lesz.</p>
					<p>Zrínyi ezt maga is valószínűnek tartotta.</p>
					<p>- Nem jó volna - szólt habozva és erősen a miniszter szeme közé nézett -, ha…
                  tudod… úgy titokban…</p>
					<p>- Mit titokban?</p>
					<p>- Ha lefejeztetném…</p>
					<p>Darányi hátrahőkölt, mintha kígyóra lépett volna. Szirupédes mosolya jéggé
                  változott.</p>
					<p>- Az isten szerelméért, miket beszélsz! Legyen eszed, Miklós. Bajt ne hozz magadra
                  és ránk. Ne gondolj ilyen képtelenségekre.</p>
					<p>Szeretetre méltóan megfenyegette az ajtóból is:</p>
					<p>- Legyen okos és tapintatos, Zrínyi úr!</p>
					<p>A nagynevű főúr, mint a bölény, leszegzett fejjel ment át a klubtermen az ajtó
                  felé. A mamelukok felállva köszöntötték, amerre átment, s aztán azon kezdtek
                  tanakodni egy csoportban, hogy a szigetvári várkapitányi állás melyik
                  dietenclassisba volna vehető. Zrínyi egy percig se állt meg, pedig Kapuczán
                  Gergely ugyancsak ott settenkedett, hogy megszólítsa, kölcsönt akarván
                  kieszközölni borontói választóinak. Zrínyi hazasietett és legott hívatta Szebeni
                  Mihályt, a bank ügyészét.</p>
					<p>- Szaladj fiam, Radován, keresd meg valahol Patacsicsot és Alapit is. Dolguk lesz
                  ma éjjel.</p>
					<p>Az érdemes urak el nem gondolhatták, mi lelte Zrínyit, hogy most éjjel hívatja
                  őket. Csak nem akar éjféli ülést tartani? De azért összegyűltek, s Zrínyi
                  körülményesen előadta a dolgok mibenlétét s a kormány kívánságát, mire leginkább
                  hüledezett Szebeni Mihály úr, a többiek nem vették olyan fontosnak.</p>
					<p>- Hát mármost - mondá hanyagul az ügyésznek -, tessék ezeket rendbehozni. A
                  darabantjaim majd felhozzák a rabokat egyenkint, a fiskális úr pedig megalkuszik
                  velük és írást vesz ki tőlük; vigyázzon, hogy oda ne írják a V. C. betűt, ami azt
                  jelentené, hogy »Vi coacta«. Egyébiránt hiszen jobban tudja a módját, mint én.</p>
					<p>- Félek, nagyon sokba fog kerülni - sopánkodott Szebeni.</p>
					<p>- Ne kímélje a pénzt.</p>
					<p>- Igen, de éppen a méltóságod anyagi viszonyaira való tekintettel. (A jó Szebeni
                  Mihály arcán valóságos felhők gyülekeztek ennél a témánál.) Nincs pénzünk,
                  méltóságos uram. (Gyöngédségből használta a többest, mert neki volt elég.)</p>
					<p>- Van a bankban. És ha elfogy, majd nyomattat a király.</p>
					<p>- De arról be kell számolni, méltóságos uram.</p>
					<p>- Az az én dolgom lesz, Szebeni Mihály uram.</p>
					<p>- Ahogy parancsolja, méltóságos uram.</p>
					<p>- Ti pedig, Patacsics és Alapi, kapacitáljátok őket. Különösen te használhatsz
                  sokat, Patacsics, ha rettentő ökleidet mutogatva megijeszted őket, hogy kigyúrod a
                  lelküket, ha a lepcsest nem tartják pórázon.</p>
					<p>- Csak rám kell őket bízni.</p>
					<p>- Az ügyvéddel, azt hiszem, könnyen végeztek; meg akart zsarolni az imposztor és
                  most célt ér, de már a Liptó megyei fakereskedőt, aki nagyon szemtelenül viselte
                  magát, jó lesz még egy kicsit felpofozni. Ezt is terád bízom, Patacsics. Ezekkel a
                  pofonokkal nem is fog sokkal többe kerülni az egyezség. Ellenben az újságírót
                  kezeljétek finoman, az egy puha gyerek, mint a gyapot; adjatok neki havi fizetést,
                  oly föltétellel, hogy addig húzza, amíg hallgat. A legnehezebb lesz az ezredes.
                  Nagyon el van keseredve a börtönben, és még jobban el lesz keseredve a napfényen,
                  ha szétnéz. Hiszen értitek… Hát ővele olyasvalami kötést szeretnék, hogy kap egy
                  csinos összeget, mondjuk ötven-hatvanezer forintot…</p>
					<p>- De hisz az egész vagyon! - szisszent fel Szebeni Mihály.</p>
					<p>- Ne irigyelje tőle. Szegény ördög. És nagyon szereti a hasát, meg a feleségét. De
                  a hasát talán még jobban szereti. Kell neki a pénz. Ővele úgy kell megegyezni,
                  hogy tüstént vándoroljon ki az országból.</p>
					<p>- És a feleségét persze hagyja itt! - szólt közbe Alapi.</p>
					<p>- Ne légy neveletlen, Alapi. Hát persze, hogy úgy akarom.</p>
					<p>Ezekkel bízta meg Zrínyi a híveit, és azok reggelre csakugyan eligazítottak
                  mindent; az ügyvéd és a fakereskedő olcsón egyeztek, örültek, hogy kiszabadultak,
                  a fakereskedő még hálálkodott is. Perényi Miksa pedig el volt ragadtatva, hogy egy
                  éjszakát és egy napot tölthetett a rettenetes helyen, s mikor azt kérdezték tőle,
                  mit kíván a kiállott szenvedésért, elnevette magát:</p>
					<p>- Hiszen még én fizetnék, ha pénzem volna, mert ez nekem megér négy cikket és egy
                  tárcát. Boldoggá teszem a lapomat.</p>
					<p>- Ohó, fráter! Nem szabad ám ezt megírni.</p>
					<p>- Ki tiltja meg?</p>
					<p>- Mink.</p>
					<p>- Hát akkor ne eresszenek ki. Majd rám akad a rendőrség.</p>
					<p>- De kieresztjük, és mégse fogja megírni, mert esküt tesz rá és írásbeli
                  nyilatkozatot ad.</p>
					<p>- Nos, akkor majd lediktálom.</p>
					<p>Hanem mikor aztán Szebeni Mihály megmagyarázta neki, hogy havonkint háromszáz
                  forintot kap, ameddig hallgat, egyszerre elszomorodott és csak állt zavartan,
                  némán, habozva, mint a Buridán szamara, aki előtt két köteg széna lebeg, egyik
                  ingerlőbb, mint a másik, de csak az egyikhez nyúlhat.</p>
					<p>- Hát hallgatok - sóhajtá végre, s nagy izzadságcsöppek verődtek ki a
                  homlokán.</p>
					<p>- Kezet rá! - kiáltá vidáman Patacsics, s úgy megfogá a kezét, hogy ordítani,
                  jajveszékelni kezdett, és mind az öt ujján a körmöknél kiserkedt a piros vér.</p>
					<p>- No, mert ha nem találna hallgatni - fejezé be Patacsics -, én tapogatom meg egy
                  kicsit. Isten engem úgy segéljen.</p>
					<p>Sokkal nehezebb volt nyélbe ütni a Bobor-dolgot. Az öreg ezredes bőszen csörtetett
                  be láncaival, mint egy vadkan.</p>
					<p>- No, mit akartok velem, gaz, középkori hordák?</p>
					<p>Rettenetes volt ránézni; arcát, mely a hosszú fogságban különös mohszínt öltött
                  fel, benőtte a serte, de minthogy az fehér volt, hát úgy nézett ki, mint valami
                  halpikkely, a szemei megdagadtak és véresek voltak.</p>
					<p>- Hol az a hitvány orgazda, aki Zrínyinek nevezi magát, hadd zúzzam össze,
                  mordizom adta - hörögte, ökleit fölemelve -, ha nemes ember és lovag, álljon ki
                  velem élet-halálra!</p>
					<p>Patacsics hozzálépett és rátette a kezét a vállára csendesen. És e kéz súlya alatt
                  elkezdtek ropogni a csontjai, és olyan fájdalom nyilallt beléjük, hogy
                  felordított, mert ahhoz képest a köszvény hasogatása gyerekjáték.</p>
					<p>- Lassabban, bátya - mondá Patacsics -, Zrínyi nincs itt, és Zrínyi nagy úr ahhoz,
                  hogy ilyen vén fickóval bíbelődjék, mint ön.</p>
					<p>- Én nyugalmazott császári királyi ezredes vagyok - nyöszörögte az öreg, még
                  mindig érezve csontjaiban a fájdalmat.</p>
					<p>- Az is valami. De Zrínyi meg világverő Cézárok és hősök ragyogó mintaképe. Azért
                  hát kuss, öreg, egy szót se többet. Hanem ha okosan akar beszélni, akkor
                  igazíthatunk valamit a dolgán. Pénze is lesz, szabadsága is lesz.</p>
					<p>S erre átvette a szót Szebeni Mihály és megtette neki a propozíciókat, hogy
                  hajlandók neki egy csinos összeget adni, ha kimegy a külföldre, és ezt az egész
                  dolgot úgy veszi, mintha meg se történt volna.</p>
					<p>Bobor a fejét rázta és a lábaival toppantott.</p>
					<p>- Az nem lehet. Mordizom adta! Nem, nem! Bosszút akarok, bosszút!</p>
					<p>- De ha sok pénzt kap. Nézze a világ folyását, ezredes úr, okosan. Ha nem kell a
                  pénz, hát nem kap pénzt; visszaviszik a pincébe. Mi haszna van ebből? Reményli,
                  hogy megtalálják? Nos, tegyük fel, hogy megtalálja a rendőrség, hát akkor is, mit
                  árthat maga Zrínyi grófnak? Azt tudhatja, hogy a nagyúr dolgát elcsinálják a többi
                  nagyurak. Akkor is csak magának esik baja, ha piszkálni kezdi.</p>
					<p>Az ezredes tehetetlenül hörgött egyet, ami azt jelentette, hogy igaznak tartja az
                  okoskodást.</p>
					<p>- Hát mennyi pénzt kapnék? - kérdé egy gyűlöletes pillantást vetve rájuk.</p>
					<p>- Mondjuk, harmincezer forintot, a kiállott szenvedésekért.</p>
					<p>- Bagatell.</p>
					<p>- Egy háborúban többet szenvedett ön és kevesebbet kapott.</p>
					<p>- De hát a feleségem? - sziszegte.</p>
					<p>- Az alma kerek, kedves ezredes - felelte Patacsics -, és azé, akihez gurul.</p>
					<p>Igen kínos és sajátságos alkudozás volt ez. Az asszony miatt. (Csak asszony ne
                  volna a világon!) Mert két érzés égett Boborban: a bosszú Zrínyi ellen és a
                  szerelem a felesége iránt. Ha a sok huzavona, ráijesztés és okos tanácsban
                  kifáradva, már-már hajlandó volt letenni a bosszúról, ezt abban az illúzióban
                  tette, hogy a felesége mégis hű hozzá. Amint tehát távolodott a bosszútól, azon
                  mód közeledett enyhülő szívvel a nejéhez. Igen, de Zrínyi úgy kívánta az
                  egyezséget, hogy Bobor menjen el Grácba, vagy a pokolba a pénzzel, ahova akar, de
                  az asszonyt hagyja sorsának, vagy váljon el tőle. Ki kellett tehát Bobort
                  ábrándítani, kivallogatni módjával apródonkint egyet-mást, azt pedig csak sejteni
                  hagyni, hogy az asszony már nem érdemes olyan derék gentleman ragaszkodására,
                  aminő Bobor ezredes, hát ne is törődjék vele. Az asszony már nagyobbat lépett, hogysem visszahúzhatná az apró lábát, a férje oldala
                  mellett megállni. Nem is lakik már a régi lakáson, hanem…</p>
					<p>Szóval, ilyen módon kellett kikészíteni. S mikor az egyik oldalon fölépítették már
                  dolgukat, a másikon ledőlt. Volt olyan perc, hogy Zrínyinek megbocsátott volna, de
                  az asszonyt epedve kívánta. (Még azt mondják, hogy az ilyen embernek már csak a
                     melle van meg.) Volt aztán olyan perc is, hogy az
                  asszonyt elrúgta volna magától, de akkor a Zrínyi elleni bosszúra szomjazott. S ez
                  egy olyan megmérhetetlen szomj volt, mint egy tevéé a Szaharában.</p>
					<p>A végén, úgy hajnal felé, mégis megtörtént az alku, s mire délben fölébredt
                  Zrínyi, azt jelentették neki, hogy egy fogoly sincs a pincében, valamennyi
                  kiegyezett.</p>
					<p>- Mit fizettetek Bobornak?</p>
					<p>- Ötvenezer forintot.</p>
					<p>- Nem is valami nagyon sok.</p>
					<p>- A világért sem - gúnyolódék Alapi -, körülbelül ennyiért zálogosította el
                  Zsigmond király a szepesi városokat házastól, földestől, asszonyostól,
                  mindenestől. Pedig de szépek voltak a szepesi asszonyok is!</p>
					<p>A dolog tehát el volt tussolva; Bobor elutazott Olaszországba s megindította a
                  válópert, amit Szebeni Mihály vitt a Zrínyi költségén. A szép asszony nem sok
                  teketóriát csinált, egy pár hét múlva behurcolkodott egy sóra egy kenyérre, a bank
                  palotájába; Zrínyi külön ekvipázst tartott neki, Párizsból hozatta a ruháit, s
                  négy frájla szolgált a teste körül: az egyik fésülte, a másik öltöztette, a
                  harmadik mulattatta, a negyedik felolvasott neki.</p>
					<p>Mindez igen sokba került; Zrínyi úgyszólván szórta a pénzt, amerre megjelent;
                  bőven osztogatta régi katonái közt is: aki itt volt, itt szipolyozta, a
                  vidékieknek postán küldözgetett pénzeket. A lipótvárosi körökben csakhamar
                  szájról-szájra keltek a tékozlási hírek és a különös gazdálkodás részletei, melyek
                  az első magyar földtehermentesítőt meglehetősen diszkreditálták. Egész nyíltan
                  beszélték a Nádor utcai kaszinóban s a börzén.</p>
					<p>- Furcsa vége lesz ennek.</p>
					<p>A részvények feltűnően estek lefelé. Amint a Pester Lloyd
                  írta: »Die Curse haben sich abgebröckelt«. Minden visszájára kezdett fordulni. A
                  hanyatló szerencse komor árnyakat vetett a szigetvári vitézek útjára.</p>
					<p>Sartory Pál egy napon ráförmedt az öreg Rózerre:</p>
					<p>- Nagyságos komámuram, ideje volna túladni a részvényeken.</p>
					<p>- Most alacsonyan állanak - felelte a királyi tanácsos úr -, most nem lehet.</p>
					<p>- Lesznek azok még lejjebb is, nagyságos komámuram.</p>
					<p>Maga Radován diák is, aki pedig már kezdett konyítani a számadásokhoz, így
                  nyilatkozott egyszer, de persze csak úgy négyszemközt Alapi előtt:</p>
					<p>- Megfordult a világ kutyamódra. Most már a mi urunk van úgy, mint Szolimán
                  szultán volt Szigetvár alatt. Hogy meg van már halva, de mi nem merjük
                  mondani.</p>
					<p>Az okos Alapi szomorúan bólingatott a fejével.</p>
					<p>- Biz az igaz lehet.</p>
					<p>És nemcsak a pénzvilág berzenkedett. Az egész közvélemény morgott. A pénzes-zsákok
                  rángatództak, mint a megsózott békacombok. A közönséges emberek pedig valami
                  egyéb miatt morogtak, mint a megpiszkált ebek.</p>
					<p>A fogságból kiszabadult egyének ugyan nem tettek panaszt a bíróságnál, se az
                  újságba nem íratták ki szenvedéseiket, maga a Pesti Gúnár
                  is hallgatott mélyen, hanem azért az eset kéz alatt úgyszólván köztudomásúvá lett,
                  persze fölcifrázva, megnagyobbítva, a fantázia által kiformáltan terjedt folyton
                  szélesebb rétegekben. Tudta, hitte mindenki, de nem írták meg. Vannak dolgok,
                  melyeket nem lehet kiírni pozitív nevek és dátumok nélkül. Vagy hiszen ki lehet
                  írni, de nem tanácsos. A Perjéssy sírján még csak egyszer nőtt fű. Még mindenki
                  emlékszik az Alapi Gáspár szörnyű vágására.</p>
					<p>A kiírt igazságtalanságok pedig nem hatnak olyan mélyen, mint a ki nem írottak. A
                  nyomdafesték először eszik a fölháborodásból, és csak a maradék jut a
                  közönségnek. A közönség fölhabzsolja a maradékot és napirendre tér. Hanem az
                  elhallgatott botrányok ingerlik; követeli őket, beszél róluk, csügg rajtuk,
                  szörnyűködik fölöttük és a tíz körmével szeretné őket kiásni. A megírt botrányokat
                  nem toldja-foldja, nem is terjeszti, hisz ott vannak az újságban. A kiírt
                  botrányok nem élnek, csak egy napig, ameddig az újság. De a ki nem írottak
                  halhatatlanok, ezeknek hirdetőjévé szegődik mindenki, élnek az emberek ajkain és
                  izgatják a szíveket, forralják a vért és megtüzesítik a halántékot.</p>
					<p>A pincebörtön titkai valóságosan fellázították a közvéleményt. De oly rémes dolog
                  ez, hogy szinte hihetetlen. Eleinte legalább hihetetlen volt. A XIX. század végén!
                  Talán csak mese. De aztán kibontakozott részlet részlet után. A sok szem, a sok
                  száj összehordta. Egyik a Zrínyi házmesterétől hallott valamit, aki az ételt
                  hordta le a raboknak, egyik ezt látta, másik azt látta, a harmadik ezt hallotta. A
                  negyedik Boborral találkozott Monte-Carlóban, annyi pénze volt, mint a polyva.
                  »Megszenvedtem érte«, panaszkodott Bobor ezredes, és ki-kicsúszott a száján ez is,
                  az is: »De otthon csitt, mordizom adta, mert engem megvettek, és én becsületes
                  ember vagyok; egy gentleman megalkuszik és szállítja az árut, punktum! Jó napot
                  uram, egy szót se szóltam, uram.«</p>
					<p>A közvélemény fészkelődött, zúgott, toporzékolt, prüszkölt és csattogtatta a
                  fogait: mégis hallatlan, hogy ilyen dologról nem írnak az újságok.
                  Agyonhallgatják. Meg vannak véve. Bezzeg, ha valami szegény hivatalnok öt forintot
                  sikkaszt, van nagy gezéresz, vagy ha valami újságírót megcitáltat a főkapitány; de
                  mikor egy nagyúr börtönbe vettet kénye-kedve szerint egy csomó becsületes embert,
                  arra nincs két csepp tintájuk.</p>
					<p>Szégyen, gyalázat ilyennek történni Pest kellő közepében, egy félmillió ember
                  szemeláttára. Hiszen ez hajmeresztő, vérlázító egy civilizált országban! No,
                  ezekre az urakra ugyan nem volt szükségünk, ezeknek kár volt föltámadni. Aki
                  meghal, maradjon veszteg. Mit kászmálódnak föl bajt csinálni! És a kormány?
                  Mondhatom, szép egy kormány! Még a szemöldökét se mozdítja. Hát még az a sok mafla
                  képviselő, akik ha két bolhát látnak, három elefántot és négy interpellációt
                  csinálnak belőle. De most, mikor egy igazi elefánt van, egy igazi bűntény, mindnek
                  beszövi a száját a pók.</p>
					<p>Ilyen irgalmatlanra fordult meg a hangulat Zrínyiék ellen. Hol vannak a lelkes
                  éljenek, melyekkel egy év előtt fogadták őket? Hol van a történelem, hogy felütnék
                  ilyenkor - ha méregbe akarnak jönni? Hol van a Párka, aki eddig fogta a
                  láthatatlan guzsalyt és szőtte le a még hátralevő szöszből a Zrínyi életfonalát? -
                  Valami rút boszorkányhoz kerülhetett a guzsaly s förtelmes nyálával nedvesíti az
                  arany kendert. Minden rosszul ment. A bank is. Új és új veszteségek érték.</p>
					<p>Már magukban az alapszabályokban bent volt a végzetes hiba. Nagyon liberálisak
                  voltak. Ostobaság például, hogy a biztosítás érvényét fenntartották öngyilkosság
                  esetére is. Ki az ördög látott ilyet? Egy úr, aki a »Magyar Földhitelintézet«-nél
                  lévő hatszázezer forintos jelzálogkölcsönét az »Első Magyar Földtehermentesítő
                  Bank- és Biztosító-Intézet« által konvertáltatta, az első negyedévi részletfizetés
                  után főbelőtte magát. Az effajta kellemetlenségekhez járult Zrínyi költekezése és
                  gavallérsága.</p>
					<p>Minden rokonszenves embernek megadta a kölcsönt, ha hozzá fordult, és olyan
                  erőszakos volt a szakértő igazgatókkal szemben, hogy nem tűrt ellenmondást; hiába
                  figyelmeztették, hogy az illető el van adósodva, és hogy a pénz veszélyeztetve
                  van.</p>
					<p>- Nagyon becsületes arca van - mondá ilyenkor roppant kurtán. - Megadandó.</p>
					<p>Ami az ő szükségleteit illeti, nemcsak a nagyúri élet, Boborné divatszámlái
                  emésztettek fel roppant pénzt, hanem egyik excentrikus szenvedélye, fegyverek,
                  nyergek, puskák szerzése. Erről nem bírt leszokni. Mintha még folyton hadba
                  készülődnék. Ha hallotta, hogy valahol Woolwichban vagy Amsterdamban remek pengéjű
                  kardokat vagy pompás nyergeket csinálnak, tüstént rendelt belőlük két-háromszáz
                  darabot. Ha szemére vetették, hogy minek az, hát vállat vont: »Bizony magam se
                  tudom, csak úgy szokásból rendeltem.«</p>
					<p>A pénzt annyiba nézte, mint a pozdorját, s a legnagyobb könnyűvérűséggel szedte ki
                  az ezreseket a bankból, helyettesítvén azokat a váltóival. Azt hitte, hogy az
                  egyik papír, amit ő ott hagyott és aláírt, éppen annyit ér, mint a másik papír,
                  amit kivett, s amiért mindenféle szükségleteit kielégítik a boltokban. Csudálta
                  is emiatt, kivált eleinte, a boltosokat. A váltó természete sohase ment a fejébe:
                  hogy miért legyen az nagyobb kötelezettség, ha valaki egy kisebb papirosra írja a
                  nevét, egy tenyérnyi skartetára, mintha egy nagyobb papirosra, melyben világosan
                  és körülményesen van elmondva minden?</p>
					<p>A rossz időkkel kedve is rossz lett Zrínyinek. A sok savanyú pofa, a sok jóslás,
                  az elégedetlen hangok kihozták sodrából. A részvényesek zúgolódtak, fenyegetőztek
                  és sürgették a közgyűlést.</p>
					<p>A saját tisztviselői is aggodalmasan, ijedten jártak-keltek a büróikban. Zrínyi
                  Mór megmondta a szemébe:</p>
					<p>- No, a közgyűlés! Lesz ám itt nagy haddelhadd. Bizony, nem szeretnék a méltóságod
                  bőrében lenni.</p>
					<p>Ej, ez már mégis sok! Zrínyi Mór nem szeretne a Zrínyi Miklós bőrében lenni.
                  Hasadj meg anyaföld és nyeld vissza szegény Zrínyi Miklóst!</p>
					<p>Nem múlt el nap, hogy valamelyik részvényes fel ne jöjjön nyöszörögni,
                  szemrehányásokat tenni, fenyegetni, hogy így lesz, úgy lesz. Nagy baj lesz a
                  közgyűlésen.</p>
					<p>Csak a becsületes Rózer jött mindig egyformán, nyájasan, tiszteletteljesen,
                  alázatosan, és bár úgyszólván egész vagyona a bank részvényeiben úszott, mégiscsak
                  az ebédjeire gondolt és minden lezajlott ebéd után a következő ebéd után a
                  következő ebédre, amelyik még szebb, még kedélyesebb, még előkelőbb lesz.</p>
					<p>- A feleségem születésnapja lesz vasárnap.</p>
					<p>- Eljövünk - felelé Zrínyi.</p>
					<p>- Nagyon, nagyon köszönöm, nagyon boldog vagyok, de…</p>
					<p>- Mi a baj, kedves tanácsos úr?</p>
					<p>- Nem is merem előhozni, pedig méltóságodtól függ, egyetlen szavától és…</p>
					<p>- Csak ki vele bátran.</p>
					<p>- Hát tetszik tudni, milyenek az asszonyok. A Krisztina… a feleségem… mindeniknek
                  hosszú a haja, rövid az esze… de restellem… becsületemre restellem… Talán meg se
                  mondom.</p>
					<p>És szégyenlősen nyomorgatta kezében a cilinderét (mert cilindert viselt, mióta
                  királyi tanácsos lett).</p>
					<p>- Ej, hát legyen bizalmas, Rózer bácsi.</p>
					<p>- Egy minisztert szeretne a Krisztina - böffentette ki egyszerre, mint aki valami
                  pilulát vesz be, egyet nyel és igen csodálkozik, hogy már megtörtént.</p>
					<p>Zrínyi sok baja közt se állta meg nevetés nélkül.</p>
					<p>- No, majd próbálok keríteni egyet a kisebbjéből.</p>
					<p>- Nem bánom én, vagyis nem bánja a Krisztina, ha olyan lesz is, mint a kisujjam.
                  De hogy mondhassa… Hisz tetszik tudni…</p>
					<p>De az ilyen derült mozzanatok már igen ritkák voltak. Csupa bosszúság érte
                  reggeltől estig. Monte-Carlóból sürgönyt kapott Bobor ezredestől, hogy minden
                  pénzét eljátszotta, ha nem küld neki, visszavonja a válópört s követeli a
                  feleségét. A hollandi alapítók is kellemetlen leveleket irkáltak, már oda is
                  eljutottak a rossz hírek és sürgették a közgyűlést. A szabadelvű klubban, a
                  kaszinóban, ahová csak a lábát tette, mindenütt figyelmeztették bizalmasan,
                  jelentőségteljesen a barátai:</p>
					<p>- Nagyon meg fognak támadni a közgyűlésen. Elejét kellene venni.</p>
					<p>Persze, elejét kellene venni. Erre ő is gondolt. Igen, igen, elejét veszem.</p>
					<p>S amint kitűzték végre a közgyűlés napját (tizenhat hónapig tartott az első üzleti
                  év), Zrínyi gyakran zárkózott be szobájába és leveleket írt, néha órákig. Máskor
                  Radován diák végezte az ilyet, most Radován diákot se avatta be.</p>
					<p>De az látta később a borítékokról, hogy vitézeinek szólnak a levelek, akik
                  szétszéledtek azóta különféle polgári foglalkozásokban, az ország minden
                  részébe.</p>
					<p>Ez így tartott vagy négy-öt napig, aztán egyszerre megint a régi nyugodt Zrínyi
                  lett, járt-kelt ruganyosan, vidáman, de volt benne valami zárkózottság. Látszott,
                  hogy titkol vagy előkészít valamit.</p>
					<p>A közgyűlés előtti estén néhány hivatalnok bent maradt a bank helyiségeiben, hogy
                  mindenáron elkészítsék a szükséges iratokat, nyers mérleget, könyveket,
                  számadásokat, ha reggelig kell is dolgozniok. Zrínyi hazakergette őket.</p>
					<p>- Az igazgató úr rendelte - mondták -, mert sürgős a munka.</p>
					<p>- Én pedig azt parancsolom, menjenek haza.</p>
					<p>- De kérem alássan, az iratok.</p>
					<p>- Irkafirkákra nem lesz szükség - felelte Zrínyi kurtán.</p>
					<p>Azok eltávoztak és a fejüket csóválták, de persze csak ott künn a lépcsőn.</p>
					<p>Zrínyi Mór beszélte, hogy éjfélkor egy zsúrból ment haza a feleségével a
                  bankpalota mellett, kivilágítva látta az összes helyiségeket - de fel se tűnt neki
                  akkor a dolog, s éppen nem vont le más következtetéseket, mint hogy a hivatalnokok
                  végzik most már lóhalálba a közgyűlés előtt sürgősen szükséges
                  előterjesztéseket.</p>
					<p>Reggel aztán megnyílt a várva-várt közgyűlés, délelőtt tíz órakor. A nagy
                  tanácskozási teremben gyűltek össze a részvényesek, ott voltak az alapító
                  hollandusok, a bécsiek és a harcias lipótvárosiak. Ott volt mindenki. A pesti
                  ember elmegy a pokolba is, ha egy kis botrányra van kilátás. Ott voltak a lapok
                  közgazdasági rovatvezetői és a riporterek. Sőt egy pár kaszinói alak is
                  bekukkantott csupa passzióból… Azok közül, akik gyönyörködnek az
                  akasztásokban.</p>
					<p>Mélységes csönd volt a teremben, nem az a rendes, vidám, élénk, keleti
                  gesztusokkal kísért zsongás-bongás, mely az effajta gyűléseken szokott lenni,
                  hanem csönd, minő a vihar előtt van a tengeren. A sápadt arcokon, a mérges
                  tekinteteken és a vonagló ideges ajkakon észre lehetett venni az elfojtott
                  indulatokat.</p>
					<p>Az asztalfőn Zrínyi ült a nagy, hatalmas csillár alatt, melynek kristályfityegőin
                  lila színekben hányta-vetette magát az ablak zöld redőnyein beszűrődött
                  napsugár.</p>
					<p>Nyugodtan ült ott, mint egy oroszlán, aki emészt. Egy ív papír volt előtte, a
                  finom ezüst csengettyű, egy ceruza és a hanyagul odadobott téglaszínű
                  kesztyűi.</p>
					<p>A papirosról nagyúri pongyolasággal olvasta le a néhány szót, amivel az ülést
                  megnyitottnak nyilvánítá. Aztán felolvasta az egyik igazgató az évi jelentést. Az
                  hosszú, unalmas dolog volt, alig lehetett a végét bevárni. Számok, számok és
                  mindég számok.</p>
					<p>A mellette ülő Patacsics mogorván szegezte le fejét s nagy ökleivel az asztalra
                  dőlt, míg ellenben a másik oldalon Alapi szinte besüllyedt zsöllyéjébe, s apró
                  szemei gúnyosan kémlelték a részvényesek arcát.</p>
					<p>- Halljuk, halljuk! - hangzott minden oldalról.</p>
					<p>- Kólmark az egész! - ordítá egy hang, mire derültség támadt és zagyva lárma.</p>
					<p>Ezek a számok csak Zrínyinek voltak olyan unalmasak, holtak és némák. A
                  részvényeseknek éltek azok, s mint a gonosz manók, faunok és koboldok ugráltak,
                  sípoltak és ingerkedtek velük.</p>
					<p>Egy-egy helyen kitört az ingerültség.</p>
					<p>- Schwindli!</p>
					<p>- Gyönyörű wirtschaft!</p>
					<p>Zrínyi csak ült csendesen, mozdulatlanul, mintha kőből lett volna.</p>
					<p>Az egyik igazgató, bizonyos Pollacsek K. F., áthajolt az asztalon:</p>
					<p>- Kegyeskedjék csöngetni.</p>
					<p>De csak a kezével intett annak a bizonyos Pollacsek úrnak és nem csengetett.
                  Hagyta, hadd kiabáljanak, hadd piszkolódjanak, hadd teljék az ürömpohár.</p>
					<p>Aztán bevégződött az évi jelentés. Tízen is beszélni akartak. Harminc-negyven
                  hadonászó kéz jelentkezett.</p>
					<p>Legelőbb jutott szóhoz egy jól táplált úr, olyan képe volt, mint egy macesz,
                  kerek, fehér, buckás és amint beszélt, Zrínyi Miklóst támadva és feltüzelve magát,
                  a nyála szétfrecsegett a körülötte állókra.</p>
					<p>Zajos helyes-ek és úgy van-ok zúgtak
                  fel minden gorombaságnál. Ez csak villanyozta az ipsét, s mint egykor a vakmerő
                  Ikarus, egyre merészebben kezdett röpülni. Elősorolta az elnökigazgató összes
                  visszaéléseit, erőszakos természetét, mellyel szemben nem érvényesülhettek a bank
                  némi intelligenciával bíró egyedei (sic!), a zabolázatlan orgiáit - s ekkor
                  elkapatva a felhangzó tapsoktól, felkiáltott:</p>
					<p>- Még a szerelmet is a mi pénzünkön vette!</p>
					<p>Zrínyi nagy flegmával és nagy méltósággal odaszólt Radovánnak:</p>
					<p>- Ugorj fel, diák, és üsd pofon!</p>
					<p>Radován diák szó nélkül felpattant és nyakoncserdítette a szónokot. Óriási zaj
                  keletkezett erre s egy őrült káosz. Mint a darazsak, sziszegve rohantak Radovánra,
                  széket feldöntve, cilindert megroppantva, emberi lábat megtaposva, esernyők és
                  botok villantak elő.</p>
					<p>Zrínyi Miklós megragadta e pillanatban a csengettyűt és meglóbázta nagy erővel;
                  élesen szólt, mint egy harang.</p>
					<p>Ez volt a jel.</p>
					<p>Egyszerre szétpattantak háromfelől a tanácsterembe szolgáló szárnyasajtók, és
                  omlottak be rajtuk kivont, villogó kardokkal a Zrínyi katonái, kik hívó szavára az
                  éjjel összegyűltek az ország minden részéből.</p>
					<p>- Jézus! Jézus! Jézus! - kiálták és elkezdték a részvényeseket kaszabolni.</p>
					<p>Leírhatatlan jelenet következett. Hörgés, ordítás, jajveszékelés. A vér patakzott
                  a teremben és befröcsögte a falakat és az asztal zöld posztóját. Némelyek
                  felmásztak a szekrények tetejére, mások leborultak Zrínyi lábai elé és kegyelemért
                  rimánkodtak. A legtöbben az ajtókijáratokhoz törekedtek, s ha sebesülten is,
                  igyekeztek menekülni; az egyik részvényes berúgta a kályhát és azon bújt ki. Egy
                  másik föltépte az ablakot és kikiáltott az utcára:</p>
					<p>- Policáj! Policáj!</p>
					<p>*</p>
					<p>Az esti lapok hosszadalmasan leírva hozták a hajmeresztő véres eseményt, némelyik
                  különkiadásban. Huszonnyolc sebesülés történt és ebből hat súlyos eset, halállal
                  csupán egy végződött. A sértegető szónokot felkoncolták.</p>
					<p>Az egész város elszörnyűködve, méltó izgatottságban töltötte a napot, hibáztatva a
                  rendőrséget, mely nem vette észre, hogy Zrínyi összevonta hadait a vidékről,
                  felfegyverezte, kiruházta, betanította, s mindezt titokban. Mocskolták a kormányt,
                  mely mindent eltűrt Zrínyinek, sőt ő adta neki a szarvakat.</p>
					<p>Az éji órákban azonban jöttek a csillapító hírek. Hogy a rendőrség az ügyészség
                  megkeresésére letartóztatta Zrínyit, mikor a kaszinóba hajtatott, nyolc rendőr
                  vetette rá magát a száguldó lovakra. Több elfogatások is történtek. Patacsics,
                  Alapi, Radován diák, Juranics Lőrinc hasonlóan letartóztattak és Zrínyivel együtt
                  a gyűjtőfogházban várják, míg a vizsgálóbíró elkezdi a kihallgatásokat. Zrínyi
                  hadai azonban még mindig szabadon vannak a banképületben, és a rendőrség elégtelen
                  elfogatásukra, mert véres ütközetté fajulhatna a dolog, minélfogva erre a célra
                  még az éj folyamán elegendő számú katonaságot fog a belügyminiszter
                  rekvirálni.</p>
				</div>
				<div type="chapter">
					<head>X. A PARLAMENT</head>
					<p>Napok múltak el a megrázó esemény után, mely a »Nádor utcai csata« néven lesz
                  ismeretes örök időkre a fővárosi pénzintézetek történetében. Zrínyi és emberei a
                  vizsgálati fogságban ültek (az együtt maradt közlegénységet is sikerült túlnyomó
                  katonai erővel lefegyverezni és fogollyá ejteni ama véres napot követő éjjelen), a
                  föllázadt emberi érzéseknek immár elég volt téve. A megtorló hatalom megtette a
                  magáét. Nem mondhatja senki, hogy nincsen egyenlőség és hogy nincsenek törvények
                  Magyarországon. Azt lehetett volna hinni, hogy már elpihen a közvélemény és egész
                  csendesen hagyja a vizsgálóbíró percegő tolla alatt szaporodni a vallomási
                  jegyzőkönyveket, míg végre megérkezik az izgalom tetőpontja: a század
                  legérdekesebb végtárgyalása.</p>
					<p>De nem így történt. A közvélemény olyan, mint a fodros vizeket járó hajó, ha
                  valami hullámtól nagyot dől jobbra, okvetlenül mindjárt utána éppen olyan nagyot
                  dől balra - míg végre eligazodik. Jönnie kellett mindjárt az ellenáramlatnak is.
                  Különösen a vidéken sajnálni kezdték Zrínyiéket. Oh, a vidéken mégis puhábbak a
                  szívek. És azt is mondták a vidéken: bizony nagy szemtelenség úgy bánni egy
                  Zrínyivel, történelmünk nagy alakjával, mint egy közönséges gonosztevővel, és hát
                  nem is valami nagy kár azokért az összevagdalt zsidókért… Talán mégse puhábbak a
                  szívek a vidéken.</p>
					<p>A magyar ember szereti keresni az igazságot. De nem szereti megtalálni. És ha
                  mégis megtalálja, mindjárt beleun: ejnye, de kellemetlen pofája van! És - hogy
                  rövidek legyünk - mesés gyorsasággal kezdett nőni a vidéken a rokonszenv Zrínyiék
                  mellett, s egy nap mintha kilépett volna Somogy megye címerpajzsából a koronából
                  kezdődő kéz és elejtvén szőlőfürteit, tollat ragadott volna, sürgős feliratot írni
                  a képviselőházhoz, beavatkozásra kérve a parlamentet Zrínyi gróf és társainak
                  kivételes természetű ügyében.</p>
					<p>Az országgyűléshez küldött feliratok, kérvények sorsa közönségesen siralmas. Ha
                  vár is rájuk valami jövendő, az csak olyan, hogy a halottból legfeljebb
                  prédikációs halott lesz - életet itt bele nem lehelnek. De a somogyi kérvény
                  kivétel. Az csemege. Több: - divatcikk. Leszorítja a legkomolyabb javaslatokat.
                  Trikót húznak fel a pártvezérek és ostrom alá kerül a háznagyi iroda
                  karzatjegyekért.</p>
					<p>De mielőtt még a somogyi kérvény tárgyalásra került volna, jelesül előtte való
                  napon, híre ment a városban és a politikai körökben, hogy a Zrínyi-ügyben
                  interpelláció lesz. Pulszky Ágoston fog interpellálni. Közvetlen a kérvények
                  előtt.</p>
					<p>- Tehát megrendelt interpelláció.</p>
					<p>- Lehetséges. Mert az interpelláció kényelmesebb a kormánynak, mint a kérvény. Az
                  interpelláció csak párbaj. A kérvény csata. A párbaj csak egy játék, kivált, ha
                  az ellenfelet maga a válaszoló választja.</p>
					<p>Másnap reggel már tíz órakor megtelt a folyosó és lüktetett, pezsgett, forrt az
                  élet; Nyegre, akit Szilágyi kiküldött az elnöki lakosztályból, mint Noé a
                  galambot, hogy nézze meg, van-e már valaki odakünn, azzal csörtetett vissza:</p>
					<p>- Itt vannak, kegyelmes uram, a betegek is, a mezei hadak is.</p>
					<p>Az elnök nagy kékes szemei még nagyobbra tágultak, kérdőleg szegződve a
                  jegyzőre:</p>
					<p>- Megbolondultak?</p>
					<p>- A Zrínyi-ügy, kegyelmes uram.</p>
					<p>- Szamárság! Ez az egész Zrínyi mindig föl volt fújva.</p>
					<p>Élénk csoportok képződtek szerte a vacsoráló kis klikkek szerint; a
                  Hungária-szoba, a dzsentri-szoba, az István-szoba és mindenféle szoba. Összebújtak
                  és a nap legfrissebb eseményeit, benyomásait beszélték meg.</p>
					<p>- Mi lesz Zrínyiékkel?</p>
					<p>- Mit akar Guszti?</p>
					<p>- Amit Bánffy.</p>
					<p>- Hol van Pap Géza?</p>
					<p>Mindenütt. Ahol említik, megjelenik a kis kobold; frissen siklik el az egyes
                  csoportok közt, mint egy gyík: hófehér apró fogai messziről villognak, mint valami
                  rizskásaszemek.</p>
					<p>- Magunkhoz kell ragadni a kezdeményezést ebben a Zrínyi-ügyben. Nehogy megint az
                  ellenzék csináljon belőle tőkét. Molnár apát már kézbe vette.</p>
					<p>Molnár apát ravasz, mézes arca kibukkan a miniszterszoba melletti sikátorból, ahol
                  Eötvös Károly tartja szóval, rezegtetve magát a csípőin, mint egy kényes násznagy
                  a lakodalomban. Kedélyesen évelődik az apáttal:</p>
					<p>- No, ugyan jó, hogy ezt a kis reakciót kieresztettétek. Mert ha ezt leverjük, az
                  egész világ kálvinistává lesz, majd meglátod, és ti aztán elmondhatjátok, amit a
                  jezsuiták: »Regnavimus sicuti lupi - Expellerunt nos, sicuti canes.«</p>
					<p>- Csakhogy tovább van a vers - vág vissza Molnár apát -, Redibimus sicuti
                  aquilae.</p>
					<p>Ebben a percben könnyed léptekkel suhan el mellettük Gromon Dezső:</p>
					<p>- Azt hallom, hogy Boborné is itt van a karzaton.</p>
					<p>Ah, szépek ezek a cikcakkos zigzugok, sikátorok, mint az Olimpusz berkei. Más-más
                  istenek lyukai. Bent az elnöki szobában Vulkán lakik a rettenetes pörölyével. Jaj
                  annak, akire lecsap. A jobboldali folyosón hűséges udvarával Janus tanyázik a
                  múltba és a jövőbe néző arcával. Csak nagyritkán, nevezetes mozzanatoknál megy be
                  a gyűlésterembe, hol Vulkán szemöldöke igazgat és a pörölye csattog. A másik
                  folyosón Tantalusz jár. Kis istenek és nagy istenek jönnek-mennek, megállnak
                  egy-egy szóra és igazítanak vagy rontanak a halandók sorsán.</p>
					<p>Vannak, akik csak tubákpikszisüket nyitják ki, ha bosszankodnak, de vannak
                  viszont, akik Pandora szelencéjét kezelik és kieresztik belőle a bajokat. Vulkán
                  ravaszul hunyja be a szemeit és tiltakozik:</p>
					<p>- A szelence nem az én kezemben van, uraim.</p>
					<p>Közel a miniszteri szobához Aeolus és legényei csinálják a szeleket, ha csendes
                  gyűlések alatt összebújnak. Minden zug érdekes itt. S még az apró kis alakok is,
                  kik csúsznak, másznak, hánykolódnak, ki frígiai sapkában, ki csörgősapkában, ki
                  elrejtve nagy füleit a sapkája alatt, mint Midás, mégis valami fényt kapnak
                  mindnyájan az istenek közellététől. Apollót tömjénezik ezek és remélik, hogy nagy
                  kitartásával mégis megkapja Daphnét, akit mikor megölel, borostyánfává válik.
                  Jupiternek hoznak áldozatokat, tömjént és mirhát, amazok - mert itt vannak a
                  villámok és azok a bizonyos legendás fazekak. Vulkánnak nincsen pártja, de félnek
                  a kalapácsától és kényszerülve táncolnak körülötte. Mercur hektikában van, de a
                  mérlege csillámló, míg ki nem esik a kezéből. Valóban Olimpusz ez - ahova bevágyik
                  minden halandó, kivált ha magyar anya szülte. A levegő fülledt ugyan és füstös. De
                  mert az istenek is ezt szívják, tehát úgy kell beszürcsölni, mint illatos
                  ambróziát. Az istenek és kis istenek körül csúnya szolgálatokat kell végezni,
                  hajlongani, görbülni, hízelkedni. De ennek így kell lenni, míg a bájos kis Hórák
                  meghozzák egy napon kackiás kötényükben a jutalmat.</p>
					<p>E pillanatban kilép odújából Szilágyi, s követve a jegyzőktől és wippektől,
                  mintegy udvarával bevonul, sehol meg nem állva, utat nyit, két nagy kezével
                  kalimpálva a tömeg között, mogorva, szinte ünnepélyes arccal, mint egy angol
                  speaker, aki tudja, hogy az a föld, amelyre lép, érzi őt.</p>
					<p>Az útvonalon, amerre megy, halk moraj kél. A sok dologtalan, henye ember
                  találgatja:</p>
					<p>- Ma mérges.</p>
					<p>- Dezső rosszkedvű.</p>
					<p>- Nem szeretnék ma beszélni.</p>
					<p>- Az a kérdés, kire haragszik ma: ránk-e, vagy rájok?</p>
					<p>Egyik nap a mogorvaságát konstatálják ilyen körülményesen és mégis semmitmondóan,
                  máskor a jókedvét. S ez is egy neme ama mulatságoknak, melyek oly drága pénzen
                  vásároltatnak.</p>
					<p>Az elnök után bevonul egy nagy raj, a konok beszédhallgatók, mert e sok
                  zöldségnek, vegyes szalma-széna-szecskának véges-végig való meghallgatása szinte
                  egy neme a drága pénzen vett mulatságnak, s úgyszólván a magas beléptidíj teszi
                  becsessé e gezemicét. Az okosok kívül maradnak a folyosón. Azok azt tartják, hogy
                  csak háromféle beszédet lehet meghallgatni: a nagyon okosat, amiből tanulni lehet,
                  a nagyon szépet, mely gyönyörűséget nyújt és a nagyon bolondot, mely megnevetteti
                  őket. A középszerű beszéd teljesen érdektelen. És a beszédek, sajnos, majd mind
                  középszerűek. A lapokban ugyan hirdetik őket pártállás szerint nagyszabásúaknak,
                  kolosszálisaknak, szépeknek, bölcseknek, sőt elragadóknak, de biz azok a szegény
                  párák csak középszerűek.</p>
					<p>Az ülés tehát megnyílik; következnek a különböző jelentések, a jegyzőkönyv
                  felolvasása, szóval megindul az úgynevezett parlamenti munka.</p>
					<p>A folyosón maradt képviselők még a szivarjaikat szíják és elmesélik a
                  kulissza-dolgokat; egyik is tud valamit, másik is: összeteszik, amijök van és egy
                  félóra múlva mindent tudnak, sőt az összehordott szálakból kikombinálják azt is,
                  amit nem tudnak.</p>
					<p>A tanácsteremből kijövő alakok rövidesen, telegramstílusban az ottani benyomásokat
                  is elmondják:</p>
					<p>- Wlassicsnak nagyon sötét az arca. Valami baja lehet a Vatikánnal.</p>
					<p>- Talán a Zrínyi-ügybe avatkozott be a pápa.</p>
					<p>- A karzaton csakugyan ott van Boborné.</p>
					<p>- Ohó, azt meg kell nézni.</p>
					<p>Egy pár ember elcsapja a szivarját és bekullog.</p>
					<p>- Szép-e?</p>
					<p>- Gyönyörű.</p>
					<p>- Hol ül?</p>
					<p>- A középen, ametisztszínű ruhában, orgonavirágos kalappal.</p>
					<p>Ezalatt, tip-top, a korridor felől folyton jönnek új és új alakok: Csáky Albin
                  Csáky Györggyel, Zrínyi egyik katonájával, aki nem keveredett bajba és most
                  idehozta az érdeklődés és aggodalom.</p>
					<p>Majd Széll Kálmán toppan be lemesre fésült hajával, finom fehér zsebkendőjét
                  kibontva, melyről rezedaillat száll és elkeveredik a füstös levegőben.</p>
					<p>- Rátótról jövök - magyarázza -, egy hétig voltam oda, s immár ostobaságok
                  történnek. Ki beszél bent?</p>
					<p>- Még senki.</p>
					<p>- Pulszky fog interpellálni?</p>
					<p>- Pulszky.</p>
					<p>- És Bánffy mit fog felelni?</p>
					<p>- Nem mondta meg, pedig éppen most beszélgetett itt.</p>
					<p>- Nem vagytok politikusok - mondja Széll kedélyesen, a kibontott zsebkendőt
                  gondosan összehajtogatva laposra. - Jupiter Dodonában a szent tölgyfa leveleinek
                  rezgése által tudatta a maga akaratát az emberekkel.</p>
					<p>Ezalatt egy kis sánta úr tűnik fel a folyosó tarkabarkaságában, sima, borzéhoz
                  hasonló fejével és vastag aranyóraláncával, vastagabbal, mint a Demkóé (mely az
                  egyedüli fényes dolog immár a Házban).</p>
					<p>- Ki ez? - kérdi Széll Kálmán. - Mintha ösmerném.</p>
					<p>Senki se tudja - de Harkányi Frigyes mégis tudja. Sőt már beszélt is vele.
                  Harkányi Frigyes mindenkivel beszél, akivel találkozik, mindent megnéz, mindent
                  megfigyel, megkopogtatja botjával a házak falait, hogy milyen anyagból vannak,
                  megtapogatja kezével a szövetet az ismerősei ruháján és aláhajlik a Széll Kálmán
                  hóna alá zsebkendőjéhez, hogy egy kis parfümöt élvezzen a máséból. Udvarias,
                  élénk, kedves és szolgálatkész.</p>
					<p>- Hát nem ismeritek? Sapristi! Hiszen ez a Zrínyi Mór, az Első Magyar
                  Földtehermentesítőtől. Nagy ganef - et caetera. Éppen az imént beszéltem vele.
                  Képviselőket keres, akik a nyílttérben kinyilatkoztatnák, hogy a
                  földtehermentesítő bank vagyonilag szilárd alapon áll, dacára a dacárandóknak.</p>
					<p>- Úgy? Menjünk hát tovább - folytatá Széll Kálmán -, a szent tölgyfa leveleinek a
                  rezgése a fő. Ugye nem vesztem el a Fühlungot? Mindig csak a levelekre kell
                  ügyelni, és az ember tudja ezekről, hogy Jupiter mit akar.</p>
					<p>- Én azt gondolom, kegyelmes uram - mondja Rosenberg Gyula, szinte egyik levele,
                  de egyik rezgésbe nem hozott levele ezen tölgyfának -, hogy Bánffy teljes
                  jóakarattal van Zrínyi iránt, de azt hiszem, ez a dolog főképp Erdélytől függ.</p>
					<p>- Ugyan, hagyd el. Az egy foltozó suszter. Új bőrből nem tud varrni. Ez pedig
                  valami egészen új bőr. És megvallom, bár kétségtelenül nagy schnitzert csinált a
                  szegény Miklós, de én nem engedtem volna letartóztatni.</p>
					<p>- Én se - felelte Rosenberg.</p>
					<p>- Persze a sógorság miatt - évelődik Széll Kálmán. - Egy Rosenberg nem lehet
                  ellensége a Rosenberg-leány férjének: Zrínyi Miklósnak.</p>
					<p>Csáky György élénken ugrik fel erre a szóra és bemutatja magát Rosenbergnek nyájas
                  kérdő tekintettel:</p>
					<p>- Báró Rosenberg?</p>
					<p>- Nem. Doktor Rosenberg. (S aztán újra Széll Kálmán felé fordul.) Hogy vannak a
                  tehenei, kegyelmes uram?</p>
					<p>- Köszönöm alássan a szíves kérdést. Éppen tegnap adtam el egy kétéves bikát az
                  alençoni hercegnek.</p>
					<p>Mint mikor a méhek özönlenek minden tájék felől a kaptárba, jöttek sorban a ritkán
                  látott alakok, a jól táplált Hieronymi, a selyemtalpú Matuska nagy
                  megbotránkozással. »Mégis plusquam amit csinálta meg a Zrínyi: hát nem tudta
                  tartani egy jogtanácsost, egy jót, aki megmondja neki, hogy ami nem megy, az nem
                  megy.« Majd jön a népszerű Darányi promincliszerű mosolyával, megfogja a Kabós
                  Ferenc kabátgombját:</p>
					<p>- Így járnak mindazok, Feri bácsi, akik a Náci bácsi tanácsát nem fogadják.</p>
					<p>- Hát mi lesz vele, kegyelmes uram? Szabadon eresztik?</p>
					<p>Darányi összevonja a vállait s jobb keze két ujját a szájára illeszti:</p>
					<p>- Hja, azt csak az isten tudja.</p>
					<p>Honnan, honnan nem, ott teremnek a későn kelő Andrássy grófok is. S bizonyos
                  üdeség oson be velük a fojtó, rossz folyosói levegőbe. Mindig hoznak valami friss
                  ideát. És mindig előjönnek igazítani. Éppen megfordítva csinálják, mint a régi
                  órákon a barátok. Ők a napfénynél tűnnek el és az esővel jönnek elő.</p>
					<p>- Zrínyi követhetett el hibákat - hangoztatja gróf Andrássy Tivadar -, de folyton
                  megmaradt gentlemannek. Ő egy körömnyit sem vesztett a presztízséből. A kormány
                  hibázta el a dolgot, hogy egy középkori urat belesegít egy bankba. Azt ott azután
                  sértegetik. Természetesen nem tűri. Ez az egész a kormány lelkén szárad.</p>
					<p>Most hirtelen megszólalnak idegbántóan a villanyos csengettyűk. Egy wip kinyitja
                  az ajtót és kikiált:</p>
					<p>- Urak, a Pulszky interpellációja.</p>
					<p>A folyosó alakjai berohannak, s üres és csöndes lesz kívül minden, mint egy
                  kripta.</p>
					<p>
                  Pulszky Ágost: T. Ház! Azon közérdekű ügyben, mely abnormis
                  voltánál fogva is, de általjában is a judikatura és az etikai érzések közötti
                  ellentétessége következtében, de más szempontból is, úgy a jogászkörök, mint
                  általjában az egész közvélemény foglalkozásának főtárgyát képezi, indíttatva érzem
                  nézeteimet röviden kifejteni. (Halljuk! Halljuk!)</p>
					<p>Előrebocsájtván, hogy sem a merev pártszempontok, még kevésbé a történelem
                  tanulmányozása következtében az iskola által beoltott kegyeletszerű sensibilitás
                  adják jelen felszólalásom megtételéhez az impulzust, mint inkább azon általjánosan
                  szembeötlő kivételesség, mely ezen ügy elbírálásánál az egyedüli domináló szempont
                  lehetvén, bizonyos következtetések levonását mellőzhetlenül szükségessé teszi.
                  (Halljuk! Halljuk!)</p>
					<p>Ezen ügy, tisztelt Ház, gróf Zrínyi Miklós és társainak a sajtóban és a közönség
                  nagy rétegeiben sokat pertraktált ügye. Mindnyájan ösmerjük a sajnálatos esetet,
                  mely miatt a fentebb említett letartóztatások történtek, s bizonyára ezen nagyfokú
                  kihágás, sőt vérengzés…</p>
					<p>
                  Dr. Mezei Mór: Sőt haláleset!</p>
					<p>
                  Pulszky Ágost: …halálesettel kapcsolatos vérengzés felől
                  csak egy vélemény lehet és az elítélő. (Úgy van! a jobboldalon.) Az is
                  kétségtelen, hogy büntetőtörvényeink e tekintetben világosak, és mert a törvény
                  előtti egyenlőség is evidens, a kérdés tárgytalannak látszó voltát csakis egyetlen
                  körülmény alterálja, és erre kérek engedelmet röviden kiterjeszkedhetni, mielőbb
                  interpellációmat megtenném. (Halljuk.)</p>
					<p>A törvények, tisztelt Ház, mindenkor azon generációra érvényesek, amelyre hozattak
                  és mindazon következő emberöltőkre, akik azt meg nem változtatják, de nem
                  érvényesek azon generációkra, melyek a törvények keletkezése előtt élvén a nálunk
                  fennálló állami rend szerint azoknak hozatalába be nem folyhattak, sőt azokat nem
                  is ösmerték. (Helyeslés a jobboldalon.) Zrínyi Miklós más kornak a szülöttje.</p>
					<p>
                  Thaly Kálmán: Mindig erőszakos volt! Katzianer tábornokot
                  is ő ölette meg közvetve.</p>
					<p>
                  Pulszky Ágost. De nem lett érte semmi baja. Éppen ez
                  mutatja, hogy ő egy másik korban élt, amikor sok olyat elnéztek, ami most kihágás,
                  sőt a bűn kategóriájába esnék. Hunyadit senki se vádolta levéltitok megsértésével,
                  mikor a Brankovics vajda levelét elfogta.</p>
					<p>
                  Eötvös Károly: Mátyást se mérték-hamisítással a cinkotai
                  icce miatt. (Derültség.)</p>
					<p>
                  Elnök: Ne méltóztassanak annyit közbeszólani.</p>
					<p>
                  Pulszky Ágost: Balassa és Bebek köztudomású hamis
                  pénzveréseinek megtorlása hasonlóan foganatba sem vétetett a közhatalom azon
                  időszerinti faktorai által, de általjában nem megítélhető egy akkori egyén
                  ténykedése a mostani törvények és a mostani, ezen törvények által szuggerált
                  közfelfogás szerint, senki sem tartván tolvajnak Aport, aki a koronát Ottótól
                  jogtalanul elsajátítá, sem zsarolónak Teleki Mihályt, aki egy láda ezüstöt csikart
                  ki Leopold császártól, és nem tekinti becstelen egyénnek gróf Csákyt, aki
                  Brandenburgi Katalinnal szerelmeteskedvén, ezen könnyelmű hölgyet minden értékétől
                  kifosztotta; mindezen férfiak akkoriban igen kiváló és becsületes embereknek
                  tartattak. (Úgy van! úgy! a jobboldalon.) De ha ténykedéseikkel áthelyeztetnének a
                  jelen korba, nem habozom kimondani, hogy ezen ház egyik tagja által sem
                  tartatnának korrekt embereknek. Mi következik ebből tisztelt Ház? Az, hogy
                  egyéneket megítélés szempontjából egy bizonyos korszakból másik korszakba áttenni
                  nem lehet. (Zajos helyeslés a jobboldalon és a baloldal egyes padjain.) Szerves
                  elválaszthatatlanságban lévén a törvények az egyénekkel, ugyancsak mozdíthatlanok
                  a törvények és jogszokások is, mert ha, hogy egy példát hozzak fel, ma a szent
                  László törvényei szerint kellene idomítani felfogásunkat, igen furcsán nézne ki
                  maga ezen mélyen tisztelt Ház is. Kérdem a tisztelt Háztól, mi történik például
                  Molnár János apát és képviselő úrral, ha a Mátyás korába áthelyezve, vagy a
                  Mátyás-kori törvényeket és felfogást ide helyezve, elmenne a kerületekbe a
                  lakosságot a kormányzó hatalom ellen uszítani?</p>
					<p>
                  Eötvös Károly: Lefejeznék.</p>
					<p>
                  Pulszky Ágost: Vagy miképpen ítélnék meg Eötvös képviselő
                  urat, ha pénzt fogadna el azért, hogy valakinek tanácsot adott? Ez a kérdés egyik
                  oldala, tisztelt Ház, s ezen észjogi elvek és filozófiai igazságok fonalán tovább
                  haladva konstatáljuk, hogy gróf Zrínyi Miklós, Szigetvár volt kapitánya, ki
                  1508-ban született, saját hibáján kívül, tehát akaratától független okokból, a
                  természetnek valamely általunk felismerhetetlen törvénye alapján, midőn mintegy
                  másfél évvel ezelőtt feltámadott, egy oly társadalomba jutott, melynek törvényei
                  őreá nem lehetnek olyan mereven kötelezők, mint másokra, ha azt vesszük, hogy ő
                  ötvenhét évig más módon és más felfogás mellett volt teljesítője állampolgári
                  kötelmeinek; de ha mi fagyos merevséggel elzárkózunk ezen egyébiránt okvetlenül
                  tekintetbe veendő indok elől, akkor beáll azon, megvallom, sajátságos, sőt
                  páratlan eset, amivel ők előállhatnak, hogy feltámadási időpontjukat véve, az
                  összes vizsgálati fogságban ülő vádlottak nem idősebbek másfél éveseknél, amilyen
                  korú egyéneket pedig büntetni nem lehet. (Úgy van! úgy! a jobboldalon. Mozgás a
                  szélsőbalon.)</p>
					<p>
                  Meszlényi Lajos: Pólyás csecsemők kaszabolták le a
                  részvényeseket. (Derültség.)</p>
					<p>
                  Pulszky Ágost: Azonfelül, tisztelt Ház, nem szabad
                  elzárkóznunk azon kiváló hazafias erények elől sem, amelyekkel méltán
                  dicsekedhetnek! Nem szabad elfelednünk, hogy Zrínyi Miklós hősi halált halt a
                  hazáért.</p>
					<p>
                  Madarász József: Meghalt Miksa császárért, annak a zsoldosa
                  volt!</p>
					<p>
                  Meszlényi Lajos: Nem volt kóser ember.</p>
					<p>
                  Thaly Kálmán: Már az is rossz jel, hogy Pulszky védi.</p>
					<p>
                  Elnök: Meszlényi képviselő urat rendreutasítom.</p>
					<p>
                  Pulszky Ágost: És kell, hogy ez a nemzet viseltessék annyi
                  kegyelettel a saját történelme iránt, hogy annak nagy alakjaitól meg nem vonván a
                  köteles tiszteletet, ha a körülmények kívánják, és ha az ősök tisztelete és a
                  törvények tisztelete szembeállíttatik egymással, kötelessége olyan expedienst
                  keresni, mely mind a kettőt lehetőleg megkíméli. (Általános helyeslés.)</p>
					<p>Mindezeknél fogva a következő interpellációt van szerencsém benyújtani az
                  összkormányhoz (olvassa): Van-e tudomása az igazságügyminiszter úrnak, illetve a
                  kormánynak arról, hogy Zrínyi Miklós és társai folyó hó 17-én elfogattatván,
                  vizsgálati fogságba ejtettek?</p>
					<p>Tekintettel az illetők történelmi és hazafiúi érdemeire és némely mutatkozó
                  abnormitásokra, szándékozik-e a kormány valamely kivételes intézkedést tenni?</p>
					<p>Báró Bánffy Dezső miniszterelnök: T. Ház! (Nagy zaj.)</p>
					<p>
                  Elnök: Méltóztassanak helyeiket elfoglalni!</p>
					<p>Báró Bánffy Dezső: miniszterelnök: Engedje meg a t. Ház,
                  hogy igen röviden nyilatkozzam az imént elhangzott interpelláció elválaszolása
                  szempontjából. Igenis van tudomásom, hogy Zrínyi Miklós volt szigetvári lakos és
                  az ottani, de már azóta elhalálozott s következésképp feloszlott helyőrség néhány,
                  nem is nagyon sok tagja, teljesen megfelelőleg annak, amint azt tisztelt Pulszky
                  Ágost képviselőtársam mondotta, letartóztattatott.</p>
					<p>Aminthogy nem is lehetett volna másképp, mert mit mondott volna a tisztelt Ház, ha
                  azok után, amelyek történtek, letartóztatás nem történik? A letartóztatás tehát
                  jogos, célszerű és szükséges volt. (Úgy van! a jobboldalon.)</p>
					<p>Ami az interpelláció másik részét illeti, ámbár az igazságügyminiszter úr távol
                  van, ővele kontaktusban, általunk is komoly megfontolás és megszívlelés tárgyát
                  képezik azon, hogy úgy mondjam, különleges momentumok, melyeket az interpelláló
                  képviselő úr kiemelt (élénk helyeslés a jobboldalon), és nem habozom kimondani,
                  tisztelt Ház, megjegyezvén, hogy többet most nem mondhatok, mert nem látom se
                  célszerűnek, se szükségesnek, se okosnak, miszerint, ha a vizsgálat befejeztetik,
                  nem előbb, csak akkor, a kormány se mulasztja el, hogy a maga hatáskörében
                  megtegye azon lépéseket illetékes helyen, amely lépések leginkább felelnek meg úgy
                  a magyar érzéseknek, mint a méltányosság követelményeinek.</p>
					<p>
                  Ivánka Oszkár: Ez nem válasz.</p>
					<p>Báró Bánffy Dezső miniszterelnök: Én annak tartom
                  (Felkiáltások balról: Mit akar hát Zrínyivel tenni? Kieresztik vagy nem?) és kérem
                  a t. Házat, méltóztassék azt tudomásul venni.</p>
					<p>Bánffy leült, s mozogni kezdett az egész Ház, mint a hullámzó tenger. Elégedetlen
                  morgás tört ki köröskörül a balmezőn, bár különböző okokból. A függetlenségi
                  párton sokallták a kormány jóakaratát Zrínyi iránt, a nemzeti és a néppárton
                  kevesellték. Sőt a kormánypárton is csak a Bánffy leghívebb gárdája látszott
                  megelégedettnek.</p>
					<p>A Zrínyi-kérdésnek, mely pedig igen egyszerűnek látszik első pillanatra, igen
                  különös szögletei képződtek, melyek ismét sajátságos csoportosulást okoztak. A
                  néppárt rajongott érte, a kereszténység, s illetve a katolicizmus bajnokának
                  tekinté őt, aki annyi pogányt leaprított. Bizony ez az utolsó tette, a
                  részvényesek szétveretése is istennek tetsző dolog. Körülbelül ilyenformán
                  gondolkozott a nemzeti párt is (ámbár Apponyi még eddig nem nyilatkozott). Míg
                  ellenben a függetlenségi párt Miksa császár hívének és az osztrák szoldateszka
                  egyik tagjának tartotta Zrínyit, aki azóta, ahogy feltámadott, valóságosan a
                  kormány tutélája alá helyezkedett. Zrínyi is csak egy mameluk, s ha vétett a
                  törvények ellen, tessék megbüntetni, mint más embert.</p>
					<p>Zrínyi általában sokat vesztett nimbuszából. Nem csoda. Az Olymp istenei is azért
                  taszíttattak le trónjaikról, mert néha megfordultak a földön az emberek között. És
                  ha a történelem nagy alakjai visszatérnének másfél évre, tömérdek szobrot tördelne
                  össze az emberiség.</p>
					<p>Maga a jobboldal is megoszlott. A zsidó képviselők haragudtak Zrínyire a Nádor
                  utcai vérfürdő miatt; Beksics nagy agitációt fejtett ki, s tele volt panasszal,
                  puskaporral:</p>
					<p>- Hát demokrácia ez? Hová lesz így a szabadelvű lobogó szeplőtlensége? Hát ezért
                  írok én húsz esztendő óta vezércikkeket, hogy most itt szabadon lehessen embereket
                  öldösni a nagyuraknak?</p>
					<p>A nagyurak szintén duzzogtak, az Andrássyak, Csákyak:</p>
					<p>- Ez nem elég. Pertörlés iránt kellene előterjesztést tenni a fölségnek.</p>
					<p>- Még pedig haladéktalanul - licitált rájok Tallián Béla.</p>
					<p>A kálvinisták összebújtak a médium sorompóinál:</p>
					<p>- A néppárt akarja kimenteni Zrínyit? Jó. De akkor mi nem mentjük.</p>
					<p>A lutheránusok kiosontak a folyosóra. Isten tudja, hogy lesz, mint lesz. A szélső
                  balról fenyegető kiáltások hallatszottak:</p>
					<p>- Nem úgy van az!</p>
					<p>- Majd mi is hozzászólunk a somogyi kérvényhez!</p>
					<p>Valóságos káosz keletkezett ebben a csekély kérdésben. Mintha valami pajkos tündér
                  egy csalánággal érintette volna meg a Ház összes tagjait, mindenki nyugtalanul
                  feszengett, mozgott és a roppant zajban alig bírta Pulszky elmondani, hogy
                  örvendetes tudomásul veszi a választ.</p>
					<p>- Nem vesszük tudomásul! - hangzott egyszerre sok torokból.</p>
					<p>Az elnök föltette a kérdést:</p>
					<p>- Akik tudomásul veszik a miniszterelnök úr válaszát, méltóztassanak felállni.</p>
					<p>- Többség! Kisebbség! - hangzott egyszerre.</p>
					<p>Az elnök szeme műértően végigsiklott a Ház vidékein, s szemkarikái kitágultak.
                  Álom-e ez? A jobboldalnak csak a kisebbik része kelt fel. Tisza Kálmán, Falk Miksa
                  ülve maradtak; hasonlóan Csáky Albin, az Andrássyak s a szürke mamelukok közül
                  igen sokan. Széll Kálmán, Hieronymi, Radó Kálmán felállottak. A csodálkozás
                  fölszisszenése futott keresztül a Házon. A nemzeti pártról felállott Apponyi,
                  Horánszky, Gullner és alig négyen-öten, a néppárt egytől-egyig fölemelkedett.</p>
					<p>- Róma csörgőkígyói! - kiáltá rájuk egy hang, azon hitben, hogy a fölszisszenések
                  tőlük származnak.</p>
					<p>Nagy volt a megrökönyödés. A szélbal ujjongott. Báró Dániel sápadtan tántorgott a
                  miniszterelnökhöz. - Milyen blamázs - mondta, a kezét a mellén ájtatosan
                  összetéve -, milyen blamázs! - Lukács László behúzta a fejét a váll-lapockái közé
                  és féloldalt nézte a csodálatos kavarodást. Mintha a Belzebub ördög egy véka
                  kölest öntene össze egy véka sárgakásával.</p>
					<p>A miniszterelnök arca fölvette tigrisszerű nevetését; volt abban valami baljóslatú
                  és vérfagyasztó. A wippek nagy robajjal rohantak a folyosóra, hogy segédhadakat
                  hozzanak, de hasztalan; az elnök, aki ott fent ült dölyfösen trónusán, mint
                  Báthory István a Matejko-képen, gúnyosan kimondta a határozatot, mely fönségesen
                  zúgott a beállott csöndben, mint egy megrendítő égi szózat.</p>
					<p>- A miniszterelnök úr válaszát a többség nem veszi tudomásul.[2]
               </p>
					<p>A miniszterek elhagyták padjaikat és összebújva, sürgős tanácskozást
                  hevenyésztek.</p>
					<p>Lett erre zaj és zavar. A képviselők kirohantak a médiumra.</p>
					<p>- Név szerinti szavazást kérünk!</p>
					<p>- Már késő!</p>
					<p>- A határozat ki van mondva!</p>
					<p>- Az elnök erőszakoskodott!</p>
					<p>- Öt percnyi szünetet kérünk!</p>
					<p>
                  Elnök: Az ülést felfüggesztem öt percre.</p>
				</div>
				<div type="chapter">
					<head>XI. A MEGOLDÁS</head>
					<p>A mi parlamentünk éppen olyan kiszámíthatatlan, mint a mi országunk. Jó parlament
                  - híven jelképezi a szeszélyes szép asszonyt, akit Hungáriának képzelünk páncélos
                  derékkal, nagy pallossal az egyik kezében, mosolygó címerünkkel a másikban.</p>
					<p>Hát egy kicsit naiv asszony. Néha karperecet kínálnak neki, azt mondja rá: »nem
                  kell, mert ez lánc«. Néha a láncot is karperecnek nézi. Néha megharagszik egy
                  rossz tekintetért. A pallosára üt. Néha a palástját is le hagyja szedni a
                  testéről. Udvarlói elől becsapja az ajtót. A rosszakaróját összeölelgeti. Kacér
                  asszony? Talán nem. Szenvedélyes asszony? Talán nem. Csak asszony. Mint amilyen
                  minden asszony.</p>
					<p>Egy hajtűért, egy bojtért haragra gerjed, hogy hova szúrják be azt, milyen színű
                  emez, de néhány milliót non chalance-szal dob ki az ablakon. Nem tudja, mi a
                  lényeges és mi a haszontalanság. A csecsebecsét eleibe teszi a szükségesnek. A
                  szép szót tetejébe teszi az okosnak. Mert fiatal asszony. Nem John Bull, aki a
                  tengereken pipázik, izmos öklein szétterpeszkedve és nem az öreg Germánia, aki
                  harisnyát köt és tanítja a gyermekeit. Olyan fityfiritty kedves asszony, aki él az
                  érzéseinek, a divatnak és egy csöppet se törődik a holnaputánnal.</p>
					<p>És a parlamentje is éppen ilyen. - Lelkéből lelkedzett gyermeke, bár nem született
                  szeplőtlenül, ahogy kellene - mindig a kormányt gyanúsítják (minél különb legény,
                  annál inkább), de mindegy, éppen csak szakasztott olyan, mintha szeplőtlenül
                  fogantatott volna: minden porcikája az anyjáé.</p>
					<p>Épp olyan szeszélyes, néha a jó dolog se kell neki, néha a rossznak is tapsol és
                  éppen olyan impraktikus, nagy dolgokra vállat von, kicsi dolgokon fennakad.</p>
					<p>Itt van ez a Zrínyi-kérdés. Egy bagatell. De a parlamentnek éppen ezen tetszett
                  megbokrosodni. S az évtizedek alatt összetömörült pártok, melyeket meg nem
                  bomlasztottak se a viharok, se a fonák helyzetek, mindig együtt szavaztak az
                  együvé valók, most egyszerre összevissza hányódnak, mint a szétoldott
                  rőzsekötegek gallyai.</p>
					<p>A miniszterelnök válaszát tárgyalásra kellett kitűzni és beláthatatlan eredményű
                  zajos és szenvedélyes vita indult meg, tele egészségtelen tünetekkel. Volt abban
                  vallási kérdés, antiszemitizmus, reakció, liberalizmus, nemzetiségi kérdés,
                  jogállam, és ami azonfelül az egyes fákról lehullott.</p>
					<p>Mert egy szabadelvű párti szónok négy fához hasonlította a négy pártot; az egyik
                  fa csak mindig virágzik, de nem hoz gyümölcsöket, a másik díszfa, se nem virágzik,
                  se gyümölcsöt nem terem, csak programokat, a harmadik egy odvas, korhadt fa, csak
                  a tűzre való - a negyediken himbálódzik a sok gyümölcs.</p>
					<p>- És belepotyog az alatta heverő basibozukok szájába - vágott közbe Hock
                  János.</p>
					<p>Országra szóló tülekedés támadt a Házban; izgatott, ingerült vita, személyeskedő
                  incidensek, ezekből párbajok, jegyzőkönyvek, emezekből mellékpárbajok. Eleinte
                  csak olyan nemzeti kötekedésféle volt az egész: mint mikor színes cserepekkel
                  csőrikélnek a gyerekek; lassan-lassan kezdett aztán melegedni a kérdés, míg végre
                  forrt.</p>
					<p>Győrffy Gyula határozati javaslatot adott be: utasíttatik a kormány, hogy
                  őfelségének sürgős fölterjesztést tegyen a pör törlése iránt. Felolvasott néhány
                  passzust a Vatikán lapjából, a Piccolo-ból, mely
                  megbotránkozását fejezte ki, hogy a magyarok a legnagyobb hősüket hűvösre
                  tették.</p>
					<p>A néppárt felvillanyozva tapsolt a beszédnek s zajos »Éljen Zrínyi!« kiáltásokkal
                  tüntetett.</p>
					<p>- Persze, mert maguk is a kriptákból jönnek! - pirított rájuk Dániel Gábor.</p>
					<p>Győrffyvel szemben Kossuth Ferenc indítványozta, hogy a Ház térjen napirendre a
                  kérdés fölött. A törvény nem ismer kivételeket, de nem is ismerhet. A jogállam nem
                  tűrhet extravaganciákat. A poézis igen szép dolog, de a kodifikáló bizottságokba
                  nem szokásos a múzsákat beválasztani. Ha igaz a lélekvándorlás elmélete vagy az
                  anyagok örök átváltozásának tana (pedig valamelyik talán mégis igaz), akkor
                  mindnyájan fel vagyunk támadva, és nem lehet tudni, melyikünkben lakik
                  Hannibálból, Cézárból és Attilából valami. (Derültség jobbfelől.)</p>
					<p>A vita eleinte lassan, vontatottan indult meg. A kis emberek beszéltek,
                  összehordva hetet-havat. Az egyik egy parlamenti bizottság elé kívánta terjeszteni
                  a vizsgálati iratokat, a másik egy történelmi adatot derített fel, hogy Alapi
                  Gáspár állítólag egy kályhalyukba bújt volna Szigetvárott és úgy mentette meg
                  életét. Ez ellen Josipovich horvát miniszter tiltakozott, fölemlítvén, hogy ezt
                  csak az ellenségei fogták rá később, és úgy csúszott be a krónikába. Ha Alapi
                  ilyen gyáva lett volna, bizonyára nem nevezik ki Horvátország bánjának.</p>
					<p>- Ugyan mit mentegeti? - szólt közbe Thaly - hiszen nem a maga ellenjegyzésével
                  lett kinevezve.</p>
					<p>Összehordtak egy csomó zöldséget, felállítottak néhány merész büntetőjogi teóriát
                  (melyekre Csemegi, ha hallotta volna, kiugrik a bőréből). Ezalatt azonban folyton
                  nőtt a jegyzői táblákon a névsor. Hetvenen íratták fel magukat, s a vita kezdte
                  fölvenni a nagy dimenziókat.</p>
					<p>S ehhez járult az utca. Az utca megint megmozdult. A Sándor utcában nagy néptömeg
                  várta az érkező képviselőket, s dacára az ott cirkáló rendőröknek, szórta a maga
                  abcúgjait és éljeneit. Az utca teljesen Zrínyié volt, s gyakran lehetett hallani
                  felkiáltásokat a tömegben:</p>
					<p>- Menjünk, szabadítsuk ki Zrínyit!</p>
					<p>Nemcsak a Sándor utcát lepték el dologtalan csoportok, még a Múzeumkert fáin is
                  csizmadiainasok ülvén verebek helyett és rikoltozván abcúgokat, hanem az egész
                  város forrt; az ifjúság a kávéházakban gyűlésezett és szónokolt (Herczeg Mihál
                  pedig az íróasztalánál ült és írta leszerelésükre a cikkeket), a Múzeum körúton,
                  valamint a Kerepesi úton is lavinaszerűen növekedő tömegek foglaltak fenyegető
                  állást, szívükben a Zrínyi kiszabadítására irányzott nemzeti törekvésekkel.
                  Valóságos véderővitai hangulat ömlött el a városon. A kereskedők siettek fényes
                  nappal becsukni boltjaikat. Mert a honszeretetnek ezen az útján a kirakatok az
                  első állomás.</p>
					<p>A Ház ülései voltaképpen idáig terjedtek, mert amint egy szónok valami hangzatos
                  mondatot kicsiholt koponyájából, az futott ki a folyosóra, a folyosóról az utcára
                  s szájról szájra egész a Kerepesi útra; onnan felelt rá a visszhang:</p>
					<p>- Romboljuk össze a börtönöket!</p>
					<p>- Hozzuk ki Zrínyit!</p>
					<p>Egy öreg varga közbekiáltott:</p>
					<p>- Én már hoztam egyszer Táncsics Mihályt. Bizony isten nem nagy élvezet.</p>
					<p>A levegő megtelt foszforral. Valóságos kis forradalom volt ez, persze csak olyan
                  jámbor, mint a waldecki, hogy délben hazaoszlott a forradalom ebédelni, s másnap
                  délelőtt megint összegyűlt forrongani. Kicsike volt még, de a gorombáskodó
                  rendőrök és a krajcáros hírlapok mesterségesen hizlalták, úgyhogy szemlátomást
                  növekedett.</p>
					<p>Maga a Ház folyosója is színes, mozgalmas. Hát még a karzat, melyet zsúfolásig
                  töltöttek meg a szép asszonyok. A szivárvány összes színei ott játszottak a
                  ruhaszöveteken. De túlnyomó volt a rubint és smaragd szín. Ezek az uralkodók most.
                  Az a fekete ruhás fehér liliom a jobb karzaton Juranicsné, milyen szomorú és
                  milyen törékeny. Különös, hogy a szép Boborné ma nincsen itt. Pedig ma bizonyosan
                  Apponyi fog beszélni. Ah, ni, azok a kis mosolygó konteszek, hogy nyújtják előre a
                  nyakukat! Ugyan kire kíváncsiak a kicsikék? S hogy verik le legyezőikkel, libbenő
                  csipkekendőikkel a finom illatot, mely száll, száll mesterségesen vert szellő
                  szárnyán lefelé és megcsiklandozza a szunnyadozó Fabiny Teofil orrát. Amott is
                  három szép asszony nevetgél egy csoportban. Valóságos rózsagrupp. És mindenütt,
                  amerre szem lát. Oh, semmi kétség, Apponyi fog ma beszélni.</p>
					<p>A folyosón hírlelték, hogy Polónyi nagy leleplezéseket tesz a Nádor utcai
                  titokzatos pince rabjairól, s hogy a kormánynak is lett volna tudomása ez
                  üzelmekről. Nagy csemege lesz ez. Mert a Bobor fogságát is szóba hozza és az okot
                  is - az asszonyt. El lehetünk készülve pikáns részletekre. Azt mondják, zárt ülést
                  kér. Ejnye, hát lesz lelke lekergetni ezt a sok gyönyörű asszonyt a karzatról?</p>
					<p>A folyosó hullámzó, élénk, sőt lázas képét csak rövid időközökre szakítja meg
                  egy-egy szónok, akitől valami érdekeset várnak. De különben itt él, itt oldódik és
                  kuszálódik páratlan elevenséggel a kérdés.</p>
					<p>A miniszterelnök bosszúsan rágicsálja szivarját s panaszkodik nagy zsörtölődéssel
                  a híveinek:</p>
					<p>- Ilyen sületlenséget úgy felfújnak.</p>
					<p>- Hja! Sok ember fúlt már meg kis szálkától.</p>
					<p>- De hát mi lesz a vége?</p>
					<p>Egykedvűen von vállat a miniszterelnök:</p>
					<p>- Hiszen még azt se lehet tudni, hogy mit akar a Ház. Az ördög ismeri ki
                  magát.</p>
					<p>Száll Kálmán fénylik a nyájasságtól és minden percben egy-egy fülkébe von valakit.
                  Ő az, aki fájdalom nélkül tud méregfogakat kihúzni, Matuska Péter messziről
                  bámulja és dicséri a körülötte állóknak:</p>
					<p>- A Szill egy csodaember. Egy-két szót szólja rebellisnek s ereszti neki fülibe
                  egy bolhát, amitől az egyszerre úgy táncolja (intelligitur az ember táncolja, nem
                  a bolha), ahogy ő fütyülte neki.</p>
					<p>Mindenki ideges, irritált, csak a generális ül egykedvűen a szokott helyén, a
                  kandallóval szemben, s éppenséggel nem titkolja, hogy ő minden beavatkozást
                  helytelenít, akár a parlament, akár a közvélemény, akár a kormány részéről a
                  bírósági funkciókba.</p>
					<p>A wippek minden percben jönnek és referálják a »nagy öreg embernek«:</p>
					<p>- Mócsy beszél.</p>
					<p>Az öreg úr vagy fumigálva int a kezével, ez annyit tesz, hogy nem kíváncsi, vagy
                  pedig azt mondja: »nos«, s ez annyit jelent, hogy »hadd hallom, mit mond«.</p>
					<p>Két-három kijövőtől is megkérdi, ellenőrzi őket, konfrontálja, mit mondanak, s
                  ebből megalkotja magának egy ültőhelyében nemcsak az ülés teljes képét, de a
                  kérdezettek tehetségéről is tájékozást nyer. Ezért tud mindent.</p>
					<p>Ha nagy szónokot jelez a wipp - mint például most, »Apponyi fog mindjárt szólani«,
                  akkor nagybosszankodva felcihelődik helyéről, s először a félig elszítt
                  szivarjának keres valami magaslatot, ahonnan közönséges halandó el ne vehesse, s
                  besompolyog »az erdő szélére«, mert messze utat nem kockáztat, csak a jobboldal
                  szélén kuporodik le, ahonnan akármikor visszatérhessen elhagyott szivarjához.</p>
					<p>- Apponyi fog beszélni!</p>
					<p>Egyszerre üres a folyosó. - Apponyi feláll és mély csönd támad. Feláll és egy
                  másodpercig várja, míg nagy robajjal elhelyezkednek a padjaikban a képviselők:
                  ezalatt éppen jut annyi ideje, hogy futó pillantást vessen a mansettáira, ha a
                  szimmetriának megfelelőleg vannak-e künn a sötét kabátujjból, aztán a zsebkendőjét
                  tekinti meg, melyből négy centiméternyi fehér síknak kell künn lenni a hóna alatt.
                  Mindez szükséges a röpüléshez; aztán feltekint a karzatra, honnan szöszke és barna
                  fejecskék bólintanak - s ha karzat, zsebkendő, mansetta tökéletesen rendben
                  vannak, megcsendül gyönyörű hangja s betölti a termet a maga fönséges, hullámszerű
                  hömpölygésével.</p>
					<p>Gróf Apponyi Albert: Tisztelt Ház! Azon sajnálatos
                  rendszerrel szemben, mely a félmunkák, a félig teljesített feladatok labirintusába
                  való bolyongásra vezet, évtizedek óta foly a harc e padokról, soha nem csüggedve
                  és nem lankadva, újra és újra rámutatunk, hogy a nemzetek helyes kormányzása nem
                  az összegyülemlett csomók mesterséges kikerülésében, hanem azok teljes kioldásában
                  keresendő.</p>
					<p>Ily politika hiányában történnek azután olyan incidensek, mint amilyen most már
                  napok óta foglalkoztatja a tisztelt Házat, felkorbácsolva s harcba szólítva olyan
                  szenvedélyeket is, amelyek eddig csak lappangva mutatkoztak. Ez a krízis
                  természete, tisztelt Ház. Ez nem a Zrínyi-ügy, a Zrínyi-ügy csak a keret, melyben
                  egy krízis jelentkezik. Egy krízis, melyben több év óta vagyunk, és mert e krízis
                  felismerésétől irtóznak, mert annak valódi elemeivel megbirkózni nem akarnak, nem
                  tudnak, vagy nem mernek, s annak meggyógyítására az orvosszereket nem ismerik,
                  vagy nem tudják, vagy nem merik alkalmazni (Felkiáltások a baloldal némely
                  padjain: Nem merik!), azért iparkodnak részleges válságokkal elvonni a
                  közfigyelmet a nagy és igazi válság lényegétől. (Zajos helyeslés és tetszés a
                  baloldalon.)</p>
					<p>Különben már maga azon tény, hogy a miniszterelnök válaszát a Ház többsége nem
                  vette tudomásul, önérzetes kormányt azon alkotmányos alternatíva elé állítaná,
                  vajon megtarthatja-e a hatalmat vagy sem, mert a kis dolgokban mutatkozó
                  bizalmatlanság nagyobb súllyal esik a fejlettebb alkotmányos érzékek serpenyőjébe,
                  mint a nagy dolgoknál mutatkozó bizalmatlanság. (Zajos tetszés a baloldalon.)</p>
					<p>Noha én magam, vezéreltetve azon fennkölt nemzeti érzésektől, melyek minden magyar
                  honpolgár szívében magasan fellángolnak gróf Zrínyi Miklós nevének említésénél,
                  teljes lojalitással elfogadtam a miniszterelnök úr válaszát, mert még mindig jobb,
                  ha történik valami, mint egyáltalában semmi, noha mondom, részemről elfogadtam a
                  miniszterelnök úr válaszát, mint némi könnyítést ama nagy történelmi alak valóban
                  sajnálatos helyzetén, ez nem jelentette részemről, hogy ezen válasz
                  kielégített.</p>
					<p>Én ugyanis azt tartom, tisztelt Ház, hogy egy nagy falláciában vagyunk és
                  összecseréljük a vádlottakat, a bűnösökhöz fordulván támogatásért az ártatlanok
                  számára. (Nyugtalanság a jobboldalon.) Mert midőn a kormány minden előfeltételek
                  nélkül gróf Zrínyi Miklóst csodaszerű feltámadása után azon általam jelzett
                  rendszer alapján, mely a félfeladatok teljesítésében bírja jellemző vonásait, egy
                  bank élére segíti, amint mondottam, minden előfeltételek nélkül, már megpecsételte
                  ama nagy férfiú sorsát, a tragikumot mintegy kísérőjéül adván.</p>
					<p>
                  Wlassics Gyula vallás- és közoktatásügyi miniszter: Maguk a
                  hollandusok választották. (Gúnyos felkiáltások balról: Mint nemzetgazdászt!)</p>
					<p>Gróf Apponyi Albert: A franciák és angolok portást szoktak
                  állítani nagy férfiaik számára, ha azok vagyontalanok. Önök a tarpeji sziklára
                  vitték Zrínyi Miklóst, nem taszítván őt le, mert ahhoz a bátorság egy neme
                  kívántatik, hanem egy olyan pontra helyezték, ahonnan okvetlenül önmagának kell
                  lecsúsznia a mélységbe. (Frenetikus tetszés és taps.) A kormánynak ilyen
                  természetű jóakarata kártékonyabb a rosszakaratnál, és hozhatnék fel példákat, t.
                  Ház (Nyugtalanság a szélsőbalon), hogy ilyen jóakaró gyámolítás sokszor a
                  legnagyobb történelmi nevekről lekoptatta az aranyozást. (Zajos tetszés a bal- és
                  szélsőbal egyes padjain.)</p>
					<p>De ha hinnem kell is Wlassics tisztelt miniszter úr közbeszólásában, amint hiszek
                  is, hogy spontán akaratból, senki által nem befolyásoltatva maga a németalföldi
                  pénzcsoport helyezte őt ezen pénzintézet élére, a kormánynak meg kellett volna ezt
                  akadályoznia. A kormány mulasztása kétségen kívül áll, mert a kormánynak tudnia
                  kellett, hogy e reneszánsz-korabeli, ragyogó lovagban váltakoznak a legtündöklőbb,
                  legnemesebb erények oly szokásokkal is hibákkal, melyek ily intézet élén
                  előbb-utóbb végzetes eredményekre vezetendnek.</p>
					<p>Báró Bánffy Dezső miniszterelnök: Én ezen hibákat benne
                  lenni nem láttam.</p>
					<p>
                  Polónyi Géza: A Bobor ezredes láncraveretéséről se volt
                  tudomása? (Nyugtalanság, mozgás.)</p>
					<p>Gróf Apponyi Albert: De nem akarok fölösleges
                  rekriminációkba bocsátkozni, nem akarom megvilágítani ezen ügy összes részleteit,
                  melyeket még bizonyos homály fed (Halljuk! Halljuk!), nem akarom föllebbenteni a
                  saisi fátyolt s kísérni nyomról-nyomra a mulasztások és az eltakarások egész
                  sorozatát, mint általában ezen kormány egész múltjának vörös fonálként átvonuló
                  főismérveit; pusztán utalok azon arcpirító tényre, igenis ezt a lesújtó szót kell
                  használnom, tisztelt Ház, mely egész Európa előtt lealáz bennünket, hogy gróf
                  Zrínyi Miklós, a nemzeti történelem kimagasló alakja, kinek fölséges királyunk
                  szobrot rendelt emelni, kit a német császár, mint a vitézség és hazaszeretet örök
                  szimbólumát, a leglángolóbb szavakkal glorifikált, ma egyéni szabadságától
                  megfosztva, rideg börtönben tölti napjait, Magyarország szégyenére és a civilizált
                  emberiség megbotránkozására. (Zajos felkiáltások: Úgy van! úgy!) És kérdem, ki az
                  értelmi szerzője e szomorú, tanulságteljes drámának? - Önök hallgatnak. Ám
                  elfogadom feleletnek e mélységes hallgatást, de újra kérdem, akiknek kezében így
                  megy tönkre és így végződik egy századokon át ragyogó pálya, mi lesz azoknak a
                  kezében az összetorlódott bajokban sínylődő országból? (Mozgás jobbról, tetszés és
                  taps a baloldalon.)</p>
					<p>Tovább megyek. Odáig megyek, tisztelt Ház, hogy ha felvetjük ezt a kérdést,
                  egyszerűen, ridegen, minden színezés és kommentár nélkül is, hogy szabad volt-e
                  Zrínyit letartóztatni, tekintettel arra, hogy ő nem a mai Magyarország és mai
                  társadalom egyik része, hanem egy korábbi Magyarországé és társadalomé,
                  mindenesetre nemmel kell felelnünk, és konstatálnunk kell, hogy az csak olyan
                  kormány alatt történhetett, amelynél kiveszett vagy legalább nagyon eltompult
                  általában a szabadságok, de különösen az egyéni szabadságok iránti érzék. (Úgy
                  van! úgy! a baloldalon.)</p>
					<p>Ha szabad ebbeli felfogásomat illusztrálni - mely lényegesen eltér a Pulszky
                  képviselő úrétól, ámbár szívesen elismerem érvelésének bővelkedését jóízű és
                  mondhatnám pikáns részletekben, sőt egyes megjegyzéseinek helyességét is belátom,
                  mindamellett, nézetem szerint, más argumentumokban kell lecölöpözni a
                  büntethetőség kizártságának megdönthetetlen biztosítékait. (Halljuk! Halljuk!)</p>
					<p>Ismeretes, tisztelt Ház - mintegy népszerűen kívánván magam megérthetővé tenni -,
                  hogy az idegen hatalmak képviselői területkívüliséget élveznek, vagyis a
                  büntethetőség szempontjából úgy tekintetnek, mintha nem volnának itt. De facto
                  ugyan itt vannak, de jure azonban a külföldön vannak. No mármost, tisztelt Ház,
                  amint ezen egyénekre nézve fennáll a térbeli területenkívüliség, ugyanezen
                  jogköltés, fikció alapján kell élveznie Zrínyi és társainak az időbeli
                  területenkívüliséget, vagyis az időnkívüliséget. (Úgy van!
                  úgy! a baloldalon.) Látom Chorin képviselő úr arcán a gúnyos mosolyt, de ez engem
                  nem hoz zavarba, mert azt, hogy az extemporitás fogalma eddig a büntetőjogban
                  ismeretlen volt, mindenki nagyon természetesnek találhatja, még Chorin képviselő
                  úr is, ha elismeri azon állítás föltétlen alaposságát, hogy a kriminalisztika
                  eddig csak kortársak deliktumaival foglalkozott. (Élénk tetszés a baloldalon.)</p>
					<p>Mindezeknél fogva helytelenítem egészben és részleteiben a kormány eljárását;
                  jogtalannak, igazságtalannak, méltánytalannak, sőt szégyenletesnek tartom gróf
                  Zrínyi és társainak letartóztatását, mint szárnyalni nem képes, köznapi
                  gondolkozás veszélyes botlását: tiltakozom lelkem teljes hevével és erejével a
                  nemzeti kegyelet arculcsapása ellen és elfogadom a Győrffy Gyula határozati
                  javaslatát. (Élénk éljenzés a baloldalon.)</p>
					<p>Apponyi beszéde - mint az ő beszédei rendesen - új anyagot lökött a vitába, az időnkívüliséget. A Ház jogászai egymásután keltek fel, hogy
                  megtámadják a merész teóriát s kibeszélték az egész ülést.</p>
					<p>Sajnos, hogy elbeszélésünk kerete nem engedi e beszédek közlését, pedig itt is,
                  ott is akadt búzaszem a sok szalma között.</p>
					<p>Másnap Polónyi tett leleplezéseket Zrínyi ellen. Roppant izgatott ülés volt. Hol
                  szedte, hol nem szedte az adatokat, isten a megmondhatója, de mindent tudott, sőt
                  még többet is, mint amennyi történt. Egy halom bizonyító irat hevert előtte,
                  táviratok, levelek, önvallomások, a Zrínyi-bank portásának nyilatkozata, a Liptó
                  megyei fakereskedő hosszú levele, melyben leírja, mint Pellico Silvio, fogságának
                  történetét.</p>
					<p>Perczel miniszter közbeszólt: Egy szót se tudok ezekről. Talán álmodott a tisztelt
                  képviselő úr?</p>
					<p>De Polónyi nem az az ember, aki alul maradhasson; művészileg inszcenírozza
                  beszédeit, és éppen a kellő passzusnál megjelent a karzaton Bobor Károly ezredes
                  Pázmándy Dénes társaságában, s a szónok felkiálthatott, nagy pátosszal a karzatra
                  mutatva:</p>
					<p>- Íme, éppen most lép be az egyik áldozat.</p>
					<p>Minden szem odanézett, ahol a megsoványodott, megrokkant ezredes éppen most
                  helyezkedett el impresszáriójával.</p>
					<p>- De többet mondok, tisztelt Ház - folytatá Polónyi -, biztos adataim vannak, hogy
                  a kormánynak tudomása volt a Nádor utcai pince rabjairól, s ő tanácsolta
                  Zrínyinek egy, a szabadelvű klubban tartott szűk konventikulumban, hogy eressze
                  szélnek a rabokat, mert különben - baj lesz. A kormány bűnrészes. A kormány a
                  főcinkos. Nemcsak az eltussolásban, hanem egyebekben is. De nem akarom a Ház
                  idegeit túlságosan megrázni az események kiszínezése által, melyekhez hasonlók
                  Báthory Erzsébet csejtei üzelmei óta elő nem fordultak a civilizált
                  Közép-Európában, s merem mondani, tisztelt Ház, csak ásni kellene azon pincében,
                  hogy egy rakás emberi csontot találjanak. Mert csak azokról tudunk, akik élve
                  jöttek ki onnan napfényre; azok, akik sohasem jöttek ki, jól tudnak hallgatni.
                  Éppen olyan jól, mint a kormány.</p>
					<p>A borzalom érzése szaladt végig a honatyai hátakon, a Zrínyi-ügy rosszabbul
                  kezdett állani, mint tegnap, a kormány helyzete pedig éppenséggel megromlott.</p>
					<p>A szélső balról viharos felkiáltások hangzottak fel a Polónyi beszéde után:</p>
					<p>- Halljuk a kormányt! Védje magát.</p>
					<p>- Igazak a vádak, vagy nem igazak?</p>
					<p>- Mondjanak le!</p>
					<p>A csöngettyű nyugtalanul csilingelt, majdnem sírt a nagy zajban. A miniszterelnök
                  nem volt a Házban, a kabinet többi tagjai nem mertek felelni. A kérdés átkozottul
                  kényes. A grand mamelukok, az »ászpik-emberek«, amint Szilágyi mondotta, gúnyosan,
                  leverten ültek az első padokban, a Deák egykori helye körül.</p>
					<p>Az öreg Nákó Kálmán kétségbeejtő gesztusokkal poroszkált ki a folyosóra:</p>
					<p>- Dasz iszt a’ kapitale Tumhajt!</p>
					<p>Künn aggodalmasan jártak-keltek a mamelukok, egy-két miniszter is. Várták Bánffyt.
                  De hol lehet annyi sokáig? Az utcáról behallatszott a tengermorgás. Az utca még
                  mindig a Zrínyié. Hiób-posták jöttek percenkint. A Kerepesi úton a rendőrök
                  karddal kergették szét a tömeget; két jogász megsebesült. Este nagy tüntetés lesz
                  a klub előtt.</p>
					<p>- Hiszen épp ez a szép - jegyzé meg Justh Gyula, ki a Bobor Monte-Carlóból való
                  ideutazási költségeire gyűjtögetett egy ívvel -, hogy a nép Zrínyi mellett van, a
                  Ház Zrínyi ellen, s a kormány most már csak abban válogathat, ha egyet lép, hogy
                  melyik vízbe fúljon be.</p>
					<p>- Pedig ma okvetlenül nyilatkoznia kell a kormánynak.</p>
					<p>- Boborné elájult a karzaton, mikor az ura megjelent - beszélte gróf Teleki Géza
                  -, odahozták a háznagyi hivatalba, ott locsoltuk fel.</p>
					<p>- Konyakkal?</p>
					<p>- Eredj, te bolond!</p>
					<p>Bent új szónok következett: Eötvös Károly. Ezt megint meg kell hallgatni. Az egyik
                  wipp a kapu elé szaladt megnézni, jön-e már Bánffy. Még mindig nem jön - de Eötvös
                  beszéde alatt majd csak megérkezik.</p>
					<p>A folyosó ismét bevonult a tanácsterembe.</p>
					<p>
                  Eötvös Károly: Tisztelt Ház! Napok óta foly a vita egy
                  alapjában igen együgyű dologról, a pártok összekonfundálódnak, mintha a babiloni
                  tornyot építenők, mindenki hozza a vakolatot, de hogy se fundamentum, se tégla
                  nincsen, arra senki se gondol; a kormány pertraktál boldoggal-boldogtalannal,
                  tanácsot kér nádtól-bozóttul, s mint a rozoga borona, minden rögöt beszalad, odébb
                  taszít vagy kettőt, de egyet se bír megtörni. Miről van szó, tisztelt Ház! Néhai
                  vitéz Zrínyi Miklósról, aki hős módjára halt meg Szigetvárnál az Úrnak 1565-ik
                  esztendejében Maximilián császár uralkodása alatt, s porló tetemei elvegyülvén az
                  anyafölddel, életre kelnek fűben-fában, lelke él a lelkünkben, híre él az idők
                  végtelenében. (Zajos tetszés.)</p>
					<p>De önöknek ez nem elég, önök egy eleven emberformát viselő Zrínyi Miklóst
                  szereztek. (Mozgás.) Honnan szerezték, miképp jött és kicsoda, nem tudom. Csak azt
                  tudom, hogy nem ő, mert ő meghalt. (Nagy nyugtalanság.) Tudom, önök azt mondják,
                  hogy ez ő. Miért mondják? Mert szeretnek csudálkozni. Azonfelül agnoszkálta egy
                  bizottság és elismerte a pápa. (Úgy van! úgy!) De hát látta valaki a régi Zrínyi
                  Miklóst, hogy agnoszkálhassa a jelenlegit? Mert én nem láttam. És nem látta a pápa
                  se. Még talán báró Dániel se. De ha látta volna is, ő ugyan nem tudná fölismerni.
                  (Derültség.)</p>
					<p>Én sokra becsülöm, tisztelt Ház, a legendákat, de csak azokat, amiket a nép
                  csinál, nem amiket a papok csinálnak. S azokat is grano salis kell fogadni, mert
                  versben igen szépen hangzik és véderőnek olcsók is a Csaba királyfi holt vitézei,
                  kik megjelennek, valahányszor a haza veszélyben van, s állítólag harcolnak
                  köztünk, de azért megmondhatná, ha akarná, Láng Lajos képviselő úr a
                  statisztikából, hogy az osztrák kórházakban egyetlenegy sebesült sem fordult meg
                  1848 és 49-ben, akin eme Csaba vitézei ejtették volna a sebeket. (Derültség.) A
                  legendák tehát legendák, és a Vatikán szava nagy szó, szent szó, de az
                  agnoszkáláshoz mégiscsak az kell, hogy az agnoszkáló látta légyen azt a valakit,
                  akinek felismeri a másik valakit. A Vatikán pedig semmit se látott, de a Vatikán
                  mégis agnoszkál.</p>
					<p>
                  Molnár János: Az isteni igazság sugallatából cselekszi.</p>
					<p>
                  Eötvös Károly: Úgy? De hát miért nem agnoszkálta annak
                  idején Solymossy Esztert, mikor annyi bajunk volt vele? Pedig az a’ volt. Hanem
                  iszen megmondom én, miért agnoszkálta most Zrínyit, pedig ő nem az. (Nyugtalanság.
                  Zaj.) Mert érzi a Vatikán, hogy a papoknak szükségük van egy újabb csodatételre.
                  (Nagy zaj. Ellenmondások.) Veszprém megyei ügyész koromban, tisztelt Ház…</p>
					<p>
                  Elnök (csenget): Méltóztassanak meghallgatni a szónokot.
                  Egyébiránt szóló is jól teszi, ha bevégzett és általánosan elfogadott tényeket,
                  habár kételkedik is bennük, céltalanul nem feszeget.</p>
					<p>
                  Eötvös Károly: Engedelmeskedem, tisztelt Ház, az elnöknek,
                  hát nem bánom, vegyük úgy, hogy Zrínyi Miklós valóban a szigetvári Zrínyi Miklós,
                  ámbár én majd csak akkor kezdek hinni a csodákban, ha Erdély miniszter úr
                  benyújtja a katonai büntetőtörvénykönyvet (Derültség), de vegyük úgy, ha tényleg
                  Zrínyi az testestől és lelkestől, ez esetben én is hajlandó vagyok, mint Pulszky
                  és gróf Apponyi képviselő urak, megadni neki azt a kivételességet, hogy őrá nézve
                  a XVI. század szokásai és törvényei az irányadók; legyen meg az a megnyugvása,
                  hogy nemes főúr módjára cselekedett, ezt neki megadhatjuk, mert nekünk semmibe se
                  kerül, s neki örömet okoz -, de tisztelt Ház, nem Zrínyi Miklósról van szó, hanem
                  szó van nehány jogtalanul letartóztatott XIX. századbeli honpolgárról, egy
                  felkoncolt bankárról, egy csomó nehéz sebesültről, akiknek az állam a maga
                  védelmét a XIX. század törvényei szerint köteles kiszolgáltatni. (Úgy van! úgy!)
                  Az állam oda nem mehet Bobor ezredeshez utólag: »Uram, én önt a XVI. század
                  törvényei szerint kárpótolom szenvedéseiért.«</p>
					<p>Még kevésbé állhat szóba a meghalt bankárral: »Ön nemde megengedi, hogy
                  megöletését a XVI. század szerint toroljam meg?« Mert ha a bankár lelke nem olyan
                  udvarias, mint amikor még porhüvelyében volt, akkor ugyancsak megfojtogatja
                  éjfélkor az igazságügyminiszter urat.</p>
					<p>E pillanatban Fenyvessy Ferenc lépett be a szárnyas ajtón, a megszokott szegfűvel
                  gomblyukában, s lihegve mondá, fehér zsebkendőjét meglobogtatva:</p>
					<p>- A király megkegyelmezett Zrínyiéknek!</p>
					<p>- Lehetetlen!</p>
					<p>- Tény. Itt van Bánffy a folyosón. Most kapta Bécsből a sürgönyt.</p>
					<p>- Éljen! Éjen!</p>
					<p>Mit a futótűz, egy perc alatt elterjedt padról-padra, még a karzatokon is
                  észrevették, s lázas fészkelődés támadt. A képviselők kirohantak a folyosóra,
                  magára hagyván Eötvöst, aki éppen most kezdett bele egy új alineába:</p>
					<p>
                  Eötvös Károly: Veszprém megyei ügyész koromban, tisztelt
                  Ház…</p>
					<p>A folyosón óriási csoport vette körül Bánffyt és azokat, akik már látták a bécsi
                  sürgönyt. Nemsokára kiszivárgott a hír a Sándor utcába, mire kisvártatva, mint
                  valami földalatti, folyton távolodó morajlás szűrődött be az »Éljen a király«
                  kiáltás. A tömeg pedig vonult az Alkotmány utca felé, ahol Zrínyiék fogva
                  voltak.</p>
					<p>De elkésett. Zrínyi és társai már akkor szabadon voltak. Mint az esti lapokban
                  lehetett olvasni, pont délben nyíltak meg börtöneik. Az esti lapok kövér betűkkel
                  hozták a sürgöny szövegét, hogy a pört őfelsége kegyelemből törülte, és hogy egyszersmind Zrínyit felhívatta Bécsbe kihallgatásra.
               </p>
					<p>Zrínyi az esti vonattal, Radován diák és Sturm Albert kíséretében, Bécsbe
                  utazott.</p>
					<p>A híréhes közönség mohón kapkodott másnap az esti lapok után, de csak egy rövid
                  kommüniké volt olvasható:</p>
					<p>
                  Ma délelőtt tizenegy órakor őfelsége gróf Zrínyi Miklóst
                     félóráig tartó kihallgatáson fogadta. (B. T.)</p>
					<p>Csak éjjel, midőn a »Neue Freie Presse« estilapja megjött, terjedtek el a városban
                  a nevezetes kihallgatás részletei:</p>
					<p>»Zrínyi a Magyar Királyhoz szállott s onnan hajtatott a Hofburgba, a népek nagy
                  sokasága között. Mindenki szerette volna látni a nevezetes magyar vitézt, aki
                  halottaiból föltámadott. Zrínyi gránátszínbársony mentét viselt és kerecsentollas
                  föveget.</p>
					<p>Őfelsége igen kegyesen fogadta őt, s tudakozódván egészsége után, sajnálatát
                  fejezte ki a történtek fölött.</p>
					<p>Mire az középkori szokás szerint, féltérdre ereszkedve, köszönte meg a király
                  kegyelmét.</p>
					<p>- Keljen fel - mondá ekkor őfelsége -, és éljen ezentúl vidámabban. Hány éves
                  ön?</p>
					<p>- Ötvennyolc múltam, fölség.</p>
					<p>- Ön még jó erőben van, és esetleg még védelmezheti a hazáját. De ön e
                  társadalomban, melybe hibáján kívül került, úgy tetszik nekem, nem találja meg
                  illő helyét.</p>
					<p>- Valóban, fölség.</p>
					<p>- Ön nagy szolgálatot tett egyik dicsőült ősömnek.</p>
					<p>- Szívesen tenném meg felségednek is.</p>
					<p>- Én azt meg akarom jutalmazni, kinevezem önt belső titkos tanácsosomnak és önnek
                  ajándékozom Vajdahunyad várát, valamint civillistámból évi egy millió forintot.
                  Gyűjtse össze régi katonáit, és éljenek ott újra egészen úgy, mint egykoron
                  Szigetvárott. Egyébiránt adja át királyi üdvözletünket vitézeinek.</p>
					<p>S e szavaknál a király összeütődő sarkantyúja jelezte, hogy a rendkívül érdekes
                  kihallgatás véget ért, mely ilyen valóban királyi módon vetette végét egy éles
                  parlamenti konfliktusnak, mely Budapesten már-már veszedelemmel fenyegette a
                  Bánffy-kabinetet.«</p>
					<p>Ezt hozta a Presse szórul-szóra - másnap a magyar lapok
                  kicifrázták buja színekben, vezércikkek jelentek meg az esetről, a
                  hírlapreporterek egész Érsekújvárig eleibe utaztak Zrínyinek, s boldog volt még az
                  is, aki legalább Radován diákhoz férhetett, tőle szerezhetvén némi friss anyagot.
                  Zrínyi kupéjába csak Perényi Miksa mert behatolni, felköltötte őexcellenciáját és
                  meginterjúvolta.</p>
					<p>Az egész országban volt öröm a király ténye fölött. Még azok is jó arcot vágtak,
                  akik a törvény alkalmazását kívánták - mert a király kegyelmi joga érvényesült, és
                  a törvényen nem esett csorba. Mindenki meg volt elégedve, csak Bohus Zsigmond
                  duzzogott titokban:</p>
					<p>- Hát már mindenki titkos tanácsos?</p>
				</div>
				<div type="chapter">
					<head>XII. EPILOG</head>
					<p>Ugorjunk át néhány esztendőt és hipp-hopp ne álljunk meg sehol, csak
                  Vajdahunyadon. Ott álljunk meg a fényes lovagvárban, mely az óriás szilán kevélyen
                  mered a felhőkbe. Karcsú tornyaival, cirádás erkélyeivel, klasszikus
                  kidudorodásaival. Lent a szikla alatt a kis Zalasd vize folydogál csendesen.</p>
					<p>Az ember megigézve áll meg a tündérépületnél, szeme mohón tapad a loggiákra, a
                  cikcakkos százféle ablakokra, hogy nem jelenik-e meg valamelyikében Hunyadi János,
                  sisakos fejével, vállára boruló hullámos hajával, vagy a szelíd arcú nagyasszony,
                  Szilágyi Erzsébet, előkiabálva valahonnan a gyerekeket: »Laci, Matyi, hol
                  vagytok!«</p>
					<p>Csalóka képzelődés. Csakugyan játszik a bástyákon két kis szöszke fiú… De hol
                  vannak már a Hunyadiak! Ám a reneszánsz-kor még itt van; a várban gróf Zrínyi
                  Miklós lakik a vitézeivel. Ide költöztek valamennyien és úgy élnek, mint hajdan
                  Szigetvárott. Így parancsolá a király.</p>
					<p>A vár szebb, mint Sziget volt. Az Almás vizét Zalasd pótolja, vad bőven van az
                  erdőségben, hanem a klíma zordonabb, és Szecsődy Máté uram sokat panaszkodik, hogy
                  örökösen hurutja van. De amellett jól élnek, vígan élnek. Kürtszó hirdeti a
                  kaputoronyból, ha vendég érkezik, s majd mindig érkezik. Castellanus uram, aki
                  most Botos Péter uram, nem győzi nyitogatni-csukogatni a nagy kaput. Sólymokkal és
                  uhubaglyokkal jár vadászni Boborné és Juranicsné, mint a régi idők várasszonyai,
                  lámpavivő, sátorvivő csatlósok egész rajával. Lándzsások, fullajtárok kísérik
                  Zrínyi Miklóst, ha kikocsizik, s három mozsárlövés pukkan el az udvaron, ha
                  ebédhez ülnek a márvány-oszlopos lovagteremben. Az ebédek rendesen igen jók, mert
                  Rózer-mama vezeti a háztartást, s veszekszik egész nap a szakáccsal, a kuktákkal,
                  a kulcsárnéval és minden renden levő cselédnéppel; - a királyi tanácsos úr,
                  tudniillik Rózer Nep. János úr, nem ártja magát semmibe, ő megelégszik azzal, hogy
                  együtt élhet a leányával (Juranicsnéval) és hogy várban lakhatik (sasfészekben -
                  ahogy ő szokta mondani) és hogy délutánonkint kedvére tartlizhat a várkáplánnal:
                  főtisztelendő Vinnyói János urammal a Nebojsza bástyán. Panaszkodik azonban, hogy
                  a pap csal a játéknál. Van két szép unokája is, a Juranics-gyerekek, akiket
                  minduntalan le kell kergetni a fákról és a különböző magaslatokról, ahová
                  madárfiókokért felmásznak. Ez a két vásott kölyök foglalja el egész napját.</p>
					<p>Szóval: élnek, éldegélnek; Alapi és Juranics a hadakat gyakorolják a várudvaron; a
                  régi szigetvári vitézek kezdenek ugyan öregedni, de Zrínyi újakkal szaporítja.</p>
					<p>Mindez egy kicsit unalmas, egyhangú, és a főemberek türelmetlenül várják naponkint
                  az újságokat:</p>
					<p>- Mikor lesz már egy kis háború?</p>
					<p>De hát a világ nem mozdul. Hej, a török! Ha még egyszer jönne a török. Csakhogy az
                  beteg ember, nem tud járni. Csak már jönne akárki, ha ördögnek hívják is.</p>
					<p>Sziget hajdani kapitányát itt katonái közepette elfogta némelykor a harcvágy; a
                  régi szilaj szenvedélyek sorra ébredeztek. Mit ér ez a nagy vár, ez a sok levente,
                  ha ki nem próbálhatja? Ha már nincs háború, legalább egy kis hadi kaland akadna. A
                  vadászatok se elégítették ki. Nincs nagy vad. Nyulat, őzet nem érdemes lőni.
                  Sokszor emlegette, kivált téli estéken elmélázva a kandalló tüzének rubint
                  szikráiban, hogy ha ő király lenne, gyönyörű vadászatot tudna rendezni Budapesten,
                  eleresztvén az állatkertben a nagy vadakat, az oroszlánokat, tigriseket és
                  hiénákat; milyen fölséges mulatságot lehetne abból csinálni! Voltak napjai, amikor
                  visszasóhajtozott a budapesti modern életbe. A tarka-barka nép az utcákon, a
                  kirakatok, a szép festett asszonyok, a lóversenyek, a klubesték vonzották szinte
                  ellenállhatatlan erővel. Érezte, hogy a modern ember és a reneszánsz-kori lovag
                  mintegy összevesz benne, mindig birkózik a két legény, és hol az egyik van felül,
                  hol a másik.</p>
					<p>Egyszer aztán egy szép tavaszon bekövetkezett, amit vén katonái kívántak. Radován
                  diák, aki a napi postát bontotta fel, egy olyan stafétát talált kibontani, melytől
                  elkezdtek a szemei csillogni.</p>
					<p>Arról értesítik Zrínyit Budáról, hogy készülődjék, erősítse meg magát, szaporítsa
                  meg a legénységét, mert alighanem lesz valami.</p>
					<p>És két hét múlva már ott állott az ellenség Vajdahunyad vára előtt.</p>
					<p>Nem vág keretünkbe ez eseményeknél időzni, ellenkezőleg, csak átsiklani szabad
                  azok között.</p>
					<p>Az orosz támadta meg Magyarországot, s míg derékhadával betört Máramaros felől,
                  egy kisebb sereget Románián keresztül Erdély ellen menesztett, hogy kétfelől
                  szorongassa meg a magyar királyt.</p>
					<p>E hadosztály, melyet gróf Dimitriev Dekanov vezetett, ostrom alá vette
                  Vajdahunyadot éppen úgy, mint negyedfélszáz év előtt Szolimán Szigetvárt.</p>
					<p>Zrínyi elemében volt, életre-halálra védte magát s gyakorta tett kirohanásokat,
                  nagy pusztulást okozva az orosz seregben. Eközben pedig várta a segítséget, mely
                  az ostromlóktól megmenti.</p>
					<p>Hanem az összes haderő el volt foglalva Mármarosban, hol hősiesen megverte az
                  oroszokat. E nagy győzelmi mámorban a szegény Erdéllyel nagyon keveset törődött a
                  hadügyi kormány.</p>
					<p>Így aztán teljesen magára hagyatva, odajutott Zrínyi, ahol egykor volt: az élelme
                  kifogyott, a várfalak meg voltak rongálva, de a várőrség lelkes volt, kivévén
                  Rózer papát, aki szeretett volna otthon lenni a Zöldfa utcában és inkább Sartory
                  Pállal tartlizni a polgári körben, mint a »sasfészekben«, ahol a villámok
                  laknak.</p>
					<p>Egy nap parlamenter jelentkezett a várkapunál. Dekanov is megunta a fáradalmas
                  ostromot, meg talán hallott is valamit a magyar király mármarosi nagy győzelméről
                  és alkudozni akart Zrínyivel.</p>
					<p>A parlamenternek bekötötték a szemeit és Zrínyi elé vezették. Ott átadta a Dekanov
                  levelét.</p>
					<p>»Bátyuska - írta gróf Dekanov -, add fel a várat és megkapod Erdély
                  fejedelemségét. Ha fel nem adnád, elveszem erővel.«</p>
					<p>Zrínyi Miklós előkereste a kalamust, ritkán írt ő maga, de most az egyszer a saját
                  szarkabetűivel válaszolt:</p>
					<p>»Bátyuska, tanuld meg, hogy Zrínyi Miklós nem szokott várakat feladogatni. Ha nem
                  tanulnád meg, megtanítalak.«</p>
					<p>Ezzel aztán kieresztvén a parlamentert, megparancsolá a castellánusnak, hogy semmi
                  élő lelket ne eresszen többé se ki, se be. Összehívta a várőrséget, szép hazafias
                  beszédet tartott nekik és felszólítá, hogy rohanjanak ki, úgy mint régenten. Az
                  élelem elfogyott, segítősereg nem jő, a bástyák meg vannak rongálva. »Haljunk meg
                  a hazáért másodszor is!«</p>
					<p>- Bis repetita placent! - kiáltá lelkesen a rettentő erejű Patacsics.</p>
					<p>- Haljunk meg! - visszhangozák mindnyájan.</p>
					<p>- Fel fogunk újra támadni! - biztatá őket Juranics.</p>
					<p>Ekkor aztán a várkápolnába mentek, ahol Vinnyói János misét mondott, s lelkileg
                  ekképp megerősödve, Rózer-mama fölosztotta köztük az utolsó élelmi adagokat.
                  Holnap már nem lesz semmi ennivaló. De nem is kell. Az asszonyokat és a gyerekeket
                  kivezetik majd a rejtekúton éjjel a szabadba és holnap reggel kirohannak,
                  megnyitván a vár kapuit.</p>
					<p>Mind kemény vitézek voltak. És csak egy pillanatra lágyultak el, mikor a
                  templomból jövet meglátta Juranics az udvaron szaladgáló kis fiait, azokat ölébe
                  vette, csókolgatta és egy könnycseppet morzsolt el a szemeiben:</p>
					<p>- Szegény kis cselédkéim - susogta.</p>
					<p>Zrínyi maga is megindult.</p>
					<p>- Eredj te is velük - kérte Juranicsot.</p>
					<p>Juranics sértődve, kevélyen emelte fel a fejét:</p>
					<p>- Kinek néz engem excellenciád?</p>
					<p>Zrínyi az emeletre sietett fel, a palotatermekbe. Szüksége volt a magányra. A
                  lelki egyensúlyra, az elmélkedésre, a készülődésre. Odaszólt az ajtónálló
                  alabárdosoknak:</p>
					<p>- Egy lélek se háborgasson.</p>
					<p>- Még a légy se jön ide, kegyelmes úr.</p>
					<p>Fel s alá kezdett járkálni, a márványkockák egyhangúan, kísértetiesen kongtak a
                  léptei alatt.</p>
					<p>Egyszerre kopogtatást hallott egy belső ajtón. Összerezzent s indulatosan fordítá
                  arra a fejét. Ki merte a parancsát megszegni?</p>
					<p>Az ajtó megnyílt és belépett - Perényi Miksa.</p>
					<p>Egy percig nem tudott szólni az ámulattól, hogy jöhetett be ez az ember az orosz
                  seregen, a vár becsukott kapuin, a palotatermek őrein keresztül?</p>
					<p>- Hogy jutott ön ide? - kiáltá rá mérgesen.</p>
					<p>- A saját leleményességemmel - felelte Perényi hajlongva és a szemével hunyorgatva
                  -, hírt adtam Boborné őméltóságának, hogy divatos szöveteket árulok, s tetszik
                  tudni, milyenek az asszonyságok? Bizony kíváncsi volt a szövetekre és kitalálta a
                  módját, hogy idejöjjek.</p>
					<p>- És mit akar?</p>
					<p>- Meg akarom excellenciádat interjúvolni.</p>
					<p>- Hagyjon békét, mert ledobatom a bástyáról.</p>
					<p>- Azt én nem hiszem. Excellenciádnak sokkal jobb szíve van, mintsem egy szegény
                  gyámoltalan fickón töltse a haragját. Azonfelül pedig excellenciád méltányolni
                  tudja az ország közvéleményét, mely remegő aggódással csügg sorsán és nem fogja
                  ellenezni, hogy informálva legyen.</p>
					<p>- Mit akar tudni? - szólt türelmetlenül.</p>
					<p>- Igaz-e, hogy ki akar rohanni?</p>
					<p>- Holnap reggel megtörténik.</p>
					<p>- Igaz-e, hogy megint az ünneplő ruhájába öltözik, mint hajdan Szigetvárott?</p>
					<p>- Igaz. Ott van a ruha a széken kikészítve.</p>
					<p>- Igaz-e, hogy excellenciád megint száz aranyat tesz a zsebébe?</p>
					<p>- Azt én úgy szoktam - felelte keserű mosollyal Vajdahunyad ura.</p>
					<p>- Szabad kérdenem, milyen aranyak azok: húsz- vagy tízkoronás aranyak?</p>
					<p>- Húszkoronások.</p>
					<p>Perényi Miksa most közelebb lépett Zrínyi felé, mintha ösztönszerűleg érezné, hogy
                  valaki hallgatózik (amint hogy ott volt a kulcslyukon a Boborné rózsaszínű
                  fülecskéje).</p>
					<p>- Tudja mit excellenciád - mondá szemtelen vigyorgással, halkított hangon. - Ne
                  tegyen a zsebébe semmit; mit ér, hogy az az ostoba kozák, aki levágja, meg fogja
                  ott találni. Hát megérdemli azt az a kozák? Én tudom azt, hogy a gróf úr a
                  történelemre dolgozik, és ha én be fogom írni, hogy száz arany volt a zsebében,
                  méltóztatik engem érteni, hát akkor az úgy lesz a történelemben és nem másképp. A
                  felét nekem adja, a másik felét hagyhatja excellenciád valakinek. És mind a ketten
                  csinálunk egy jó gseftet.</p>
					<p>Zrínyi habozva állt ott, mintegy megszédülve e hallatlan vakmerőségtől és mégsem
                  tudta hirtelen elhatározni, hogy nevessen-e nagyot az ötleten, vagy pedig
                  kinyitván az ablakot, kapja fel Perényi urat, mint egy macskát, és lökje le a
                  mélységbe.</p>
					<p>De éppen ebben a szempillanatban belépett Boborné, még mindig fiatalos, nyúlánk
                  alak, csak az arca halovány és a szemei bánatosak, kisírtak.</p>
					<p>- Akar valamit? - kérdé szelíden Zrínyi.</p>
					<p>- A mentegombokat jöttem berakni - felelte tompa, remegő hangon.</p>
					<p>*</p>
					<p>Másnap, napfelkeltekor felöltözött Zrínyi gránátszín mentéjébe, melyet híres bécsi
                  útján viselt, fölvette kerecsentollas kalpagját, meghúzatta a harangokat,
                  kinyittatá a kapukat és kirohant vitézeivel a hármas »Jézus« kiáltással az ágyúk
                  füstje között.</p>
					<p>Mind, mind elestek egy lábig, de nem olcsón. Maga Zrínyi odavágtatott a vezérhez,
                  Dimitriev Dekanov grófhoz:</p>
					<p>- Húzd ki a kardodat, bátyuska!</p>
					<p>Azzal összeütötték acéljaikat, s Zrínyi olyat vágott a fejére, hogy az menten két
                  darabban esett szét.</p>
					<p>A kozákok most rárohantak Zrínyire, és szuronyaik alatt csakhamar holtan esett
                  össze.</p>
					<p>Valami suhogás támadt a levegőben. Talán a villámló kardoké. Hátha tán szelídebb?
                  Hófehér égi szárnyaké. Az »angyal légióé«, melyet a másik Zrínyi Miklós, a költő,
                  álmodott oda az öreg Zrínyiászban, világhírű őse utolsó lélegzetvételéhez:</p>
					<p>Gábriel bán lelkét két tized magával</p>
					<p> Földrül fölemelé gyönyörű szárnyával…</p>
				</div>
			</div>
		</body>
	</text>
</TEI>