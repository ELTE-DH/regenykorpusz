<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08463" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>A császár udvarában</title>
				<author>
					<persName>
						<surname>Dánielné Lengyel</surname>
						<forename>Laura</forename>
					</persName>
				   <date from="1874" to="1954">1874-1954</date>
				   <idno type="VIAF">25652215</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">44105</measure>
				<measure unit="pages">114</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>A császár udvarában</title>
				   <date>2010-07-02</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/08400/08463/"/>
					<respStmt>
						<resp>Original Electronic Edition</resp>
					   <name>Molnár Éva</name>
					   <name>Fábián György</name>
					</respStmt>
					<bibl type="printSource">
					   <title>A császár udvarában</title>
						<author>Dánielné Lengyel Laura</author>
						<pubPlace>Budapest</pubPlace>
					   <publisher>Singer és Wolfner</publisher>
					   <date>1933</date>
					   <ref target="https://mek.oszk.hu/08400/08463/"/>
					</bibl>
				</bibl>
				<bibl type="firstEdition">
				   <title>A császár udvarában</title>
				   <author>Dánielné Lengyel Laura</author>
					<date>1933</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="F"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-01"/>
		</revisionDesc>
	</teiHeader>
	<text>
		<body>
         <div type="chapter">
            <head>ELSŐ FEJEZET</head>
            <p>A kis, nyomott homlokzatú palota már a kora reggeli órákban olyan volt, mint a
               hangyaboly, melyet valami kiméletlen kéz felriasztott. Lehet különben, hogy a hangyák
               ünnepélyesen tiltakoznának a hasonlat ellen. Ilyen riadt összevisszasággal, ok, terv,
               logika nélkül, csak a teremtés ura és királya tud futkosni, jönni-menni. Az állatot
               megvédi az effajta logikátlan összevisszaságtól ösztöne.</p>
            <p>Kint a palota előtt, minden csöndes és nyugodt. Az izgalom, a lótás-futás, az
               egymásnak rohanó, egymást leromboló és megsemmisítő intézkedések itt zajlanak le a
               finom, archaisztikus régi épületben, mely valaha a Villette grófok rezidenciája
               volt, melyben most a császár anyja, Leticia asszony ő fensége lakik.</p>
            <p>A koronázás után költözött be a régi palotába és folytatta itt is a maga külön
               életét, melynek mintha semmi köze nem lenne ahhoz, ami ott kint Párizsban történik az
               Úrnak 1805-ik esztendejében.</p>
            <p>Minden, ami él, atmoszférát teremt maga körül, mondta a weimari költő - s kár, hogy
               nem ismerte Leticia asszonyt, mert akkor látja, mint tud valaki korával,
               környezetével teljesen ellentétes atmoszférát teremteni maga körül.</p>
            <p>Az asszony, ki már két esztendeje lakott ebben a IV. Henrik korában épült grófi
               palotában, semmit sem változtatott életrendjén. És az egész házban ő volt az
               egyetlen, ki kívül állott minden izgalmon, mely ma itt mindenkit átfűtött.</p>
            <p>A császárt várják?!... Mirevaló ez a hűhó? Hiszen a fia minden héten felkereste őt, -
               még a legkeményebb összeütközések után is. Sokkal inkább egy matériából valók
               voltak, semhogy békében, idillikus jeleneteket játsszanak és sokkal inkább össze
               voltak forrva, semhogy el tudtak volna lenni egymás nélkül.</p>
            <p>Igaz, ez a mai nem olyan rendes látogatás. A császár kivánságára Leticia estélyt ad,
               melyen az udvar, a diplomáciai testület, - és a császár is megjelenik.</p>
            <p>A császárné? Ez az, amit nem lehet tudni. A császárné mostanában annyit betegeskedik.
               Az udvari jelentés szerint majdnem mindentől kénytelen visszavonulni. Az egyik
               boulevard-ujság válási hírről is fecsegett. A szerkesztőt és cikkírót becsukták. De
               olyan rövid időre, hogy ez számba sem jöhet, a lap hirtelen fellendülése mellett.
               Azóta nehány ujság van nyomon elindulva, megkockáztatta az effajta üzletet és
               kezdték tapasztalni, hogy nem is nagy a kockázat. Egypár heti börtön és olyan
               dorgatórium, mely akár biztatásnak is beillik. Mintha csak próbálkozni akarnának,
               hogy a közvélemény hogyan reagál a válási hírekre?</p>
            <p>Ha ma este a császár Jozefinnel együtt jön el anyja estélyére, akkor csak próbálkozás
               marad, nemcsak a lapok hiresztelése, hanem Napoleon szabadulási vágya is. Az asszonya
               - mint eddig mindig, - erősebb nála.</p>
            <p>Ha ma este feleségével együtt jelenik meg anyja estélyén?...</p>
           
            <p>Egyik széles, nagy teremben ott állt a császár első kamarása: Bezenval Hektor báró. A
               ma esti ünnepség miatt már egy hete itt él Leticia asszony udvarában. Ezt Napoleon
               rendelte el. Azt akarta, hogy semmi kisiklás ne legyen. Ama kevésszámú dolgok közé,
               melyektől félelemmel hátrált meg, tartozott elsősorban: a nevetségesség.</p>
            <p>Az anyja miatt nem aggódott. Saját magán kívül talán senkit sem becsült ezen az
               asszonyon kívül. Őt is csak azért, mert az élet legriasztóbb mélységeiben és
               szakadékaiban, mindig erősnek, bátornak, pozitívnek és ami fő, méltóságteljesnek
               látta. Ahogy az ő lelkében a közönséges emberi értelemben vett erkölcsöt, az
               önmagába vetett rendíthetetlen bizalom és a bátorság pótolta: anyjánál a műveltséget,
               a modort, a személyes kiválóság méltóságérzete, melyet külső körülmények nem
               csorbíthattak, melynek semmiféle külső támasztékra, helyzeti energiára szüksége nem
               volt.</p>
            <p>Leticia asszonytól soha semmiféle körülmények között nem kell félni. Nem lehet őt
               olyan kiváltságos helyzetbe állítani, hogy ő annak azonnal a legfelsőbb magaslatára
               ne emelkedjék.</p>
            <p>Hanem a környezet?! Akiket maga körül gyüjtött, vagy tűrt?! Napoleon tisztában volt
               saját udvarának nívójával is. És folyton gyötörte, hogy ő, aki újra rajzolta Európa
               térképét, kinek acélmarkában dinasztiák, országok, népek, nemzetek hörögtek, nem tud
               rendes milieut és rendes atmoszférát teremteni maga körül. A harctéri kudarc után
               semmi sem tudta úgy lesujtani, mint az, hogy udvartartását nem bírja nívóssá
               tenni.</p>
            <p>És az ő udvara a középkori madridi királyi palota előkelőségét reprezentálta, anyjáé
               mellett.</p>
            <p>Mikor az estélyt kitűzték Madame Mère palotájában, a császár főkamarását, Bezenval
               Hektor bárót, azonnal átküldte Leticia asszonyhoz, hogy az ünnepséget
               előkészítse.</p>
            <p>És megbízta egyben Jozefine udvarhölgyét, Rochefoucauld hercegasszonyt, hogy asszonyi
               tapintattal, diplomáciai ügyességgel igyekezzék Leticia asszony akaratát és
               elhatározását kellő irányban befolyásolni.</p>
            <p>Rochefoucauld hercegasszony már néhányszor felkereste Madame Mère udvartartását, de
               még sohasem találta elérkezettnek az időt, hogy megbízásával előálljon. Eleinte csak
               a császár és de Plaigne Eleonora fia iránt jött érdeklődni, mert a kis fiút - mióta
               az anyját száműzték Párizsból - a császár Leticia asszony udvarában tartatta.</p>
            <p>Bonaparte Karoline hajdani felolvasónője, ki fiat szült a császárnak, számüzetése óta
               Meudonban lakott egy kis villában. Meudonból minden hónapban csak egyszer volt
               szabad bejönnie, mikor is egy félóráig együtt lehetett kis fiával.</p>
           
            <p>Bezenval Hektor báró ott állt a terem közepén. Úgy nézett körül, mint a színházi
               rendező, kinek semmi sem kerülheti el figyelmét, mert hiszen jól tudja, hogy néha
               jelentéktelen apróságok veszélyeztetik az egész előadás sikerét.</p>
            <p>Lassan, minden hangsúly nélkül beszélt, mint aki hozzá van szokva ahhoz, hogy minden
               intése megmásíthatatlan parancs. A mesteremberek, szolgák, díszítők, már mind más-más
               irányban száguldottak az ő rendelkezése szerint.</p>
            <p>Most csak egyetlen egy ember állt még előtte: Noiret Jean, a belső lakáj. Egy
               feltűnően értelmesarcú, sötétfekete szemű, gascognei származású fiatal ember, ki
               alázatos főhajtással figyelte a báró hangsúlytalan, monoton beszédéi.</p>
            <p>- A főkomornyik már átvette a dolgokat, de magának is én, személyesen magyarázok el
               mindent. Ott a belső termekben gyülekeznek és itt várják Madame Mère ő fensége
               vendégei a császár ő felsége érkezését. Megvannak a jegyzetei?</p>
            <p>- Igenis, főkamarás úr.</p>
            <p>A báró megfordult, hogy a másik, kisebb terembe menjen, mikor hirtelen eszébe jutott
               valami:</p>
            <p>- Várjon csak...</p>
            <p>Visszafordult, elővette kis noteszét, beírt valami feljegyzést. Majd megint az inas
               felé fordult:</p>
            <p>- Még csak arra akarom figyelmét felhívni...</p>
            <p>Nem fejezhette be a mondatot, mert az ajtónálló hangosan jelentette:</p>
            <p>- Az otrantói herceg úr ő kegyelmessége.</p>
            <p>Bezenval báró azonnal ama férfi elé sietett, kinek kezében, Talleyrand mellett, a
               császárság legnagyobb hatalma volt letéve.</p>
            <p>Jean a nagy szárnyas ajtóhoz lépett. Az egyik gobelin ferdén volt feltéve, azt
               igazgatta. Majd hátrált és kritikus szemmel vizsgálta, rendben van-e most a kárpit?
               Az üdvözlő, mély meghajlás után nem is törődött egyébbel, mint a rendezgetés
               munkájával. Mintha nem is ismerné azt a férfit, aki most a terembe bejött.</p>
            <p>Rajta, ki a fantasztikus karrierek világában is különös és feltűnő pályát futott be,
               semmi változást sem hoztak a csodákkal terhes évek. Ami változásnak tetszett, az csak
               formálás, gyúrás, alakítás volt. Mint ahogy a szobrász faragja, idomítja a nyers
               követ, de lényegéből sem el nem vesz, sem hozzá nem tesz.</p>
            <p>Az idő, melyben Fouché József született, élt, mintha csak viziónárius bemutatása
               lenne annak a mondásnak, hogy az emberi élet eshetőségei és lehetőségei olyan
               korlátoltak, szűkösek, időhöz, térhez szorítottak, hogy egy elszánt, erős, sem magát,
               sem másokat nem kímélő, magát koncentráló akaraterő számára nincs lehetetlenség.</p>
            <p>A borosfiúkból lett marsallok, a hajdani őrmesterek, kik hercegi koronával díszített
               hintókban járnak, a füszeressegédekből lett diplomaták karrierje mind-mind arról
               beszél, hogy nincs elérhetetlenség, és nincs lehetetlenség. Valamint mesterük, uruk,
               császáruk hirdette, hogy nincs is más talentum, erő, mint az emberi akaratnak egy
               dologra való koncentráló képessége.</p>
            <p>Így lett Fouché Józsefből 51 éves korában, Otrantó hercege.</p>
            <p>Fouché, ki most ott állt szemben az ancien régime korabeli főúrral, talán még
               fantasztikusabb úton jutott el a magaslatra, császári ura mellé, mint többi
               kortársa... Valaha papnak készült és ott megtanulta az emberekkel való bánni tudás
               művészetét. Különben éppen úgy lenézte, megvetette és lelketlen felhasználni való
               eszköznek tartotta embertársait, mint nagy kortársa, Talleyrand, a beneventi herceg,
               de valahogy jobban eltitkolta érzéseit.</p>
            <p>Fouché József, miután segített megrendezni a rémuralom egyik legbecstelenebb és
               legszörnyűbb vérengzését, - melyért Robespierre vérpadra akarta küldeni, - nagyon
               megtorpant. Kijózanodott s azzal a rugalmassággal, mely lelkének talán legértékesebb,
               - mindenesetre leghasznosabb - vonása volt, szakított a terrorral, sőt szakított
               mindenféle kegyetlenkedéssel és embertelenséggel. Sohasem volt meggyőződése semmiféle
               irányban. Ám egészséges idegzetű ember létére, nem ismerte a monomániát, amiben a
               rémuralom legtöbb vezető alakja szenvedett. Nem is került hát túlságosan nagy
               fáradságába, hogy mindenféle vérengző, terrorisztikus úttól elfordulva, lassanként
               egészséges gondolkozású, emberséges ember legyen.</p>
            <p>Annál is inkább, mert tudta, hogy a diktátornál kegyvesztett lett. Robespierre a
               lyoni vérengzés után annyira megútálta, hogy csak nővére könyörgésére kegyelmezett
               meg neki. Robespierre nővére eszeveszetten szerelmes volt Fouchéba, s a diktátor
               mindig gyönge volt testvérével szemben.</p>
            <p>Fouché azonban, semmiképpen sem érezte magát biztonságban. Ismerte Robespierret,
               tudta, hogy ő sohasem bocsátott meg senkinek. Ha most rögtön nem is sújt le reá, nem
               lehet tudni: a következő óra mit hoz? Igyekezett nagyon csöndes, szerény, alázatos
               lenni, míg végre eljött Thermidor, Robespierret vérpadra hurcolták és Fouché végre
               föl merte emelni fejét.</p>
            <p>A lyoni vérengzés egyik főrendezője Thermidor után szívvel-lélekkel a terror ellen
               harcolt. Mikor később Napoleon mellett, mint belügy- és rendőrminiszternek szinte
               korlátlan hatalom jutott kezébe, mindig igyekezett a fölösleges kegyetlenkedést
               kerülni. Megelégedett azzal, hogy kezében tartja Franciaország ütőerét és a
               pulzusverést számolgatva, mindent megtudhat, amire szüksége van.</p>
            <p>Egyelőre Napoleonhoz kötötte sorsát, mert ellentétben Talleyranddal, úgy látta, hogy
               Napoleon uralma a francia humuszban, - mi ennél is több: a francia lélekben
               gyökeredzik. Szolgálta hát urát teljes erejével. Egészen addig, míg észre nem vette,
               mint inog egyik pillér a másik után. Akkor nem lett volna Fouché, ha nem ő kezd
               először a császár ellenségeivel alkudozni.</p>
            <p>De egyelőre a császár csillaga fényesen, fent ragyog és Fouché, - egyik legerősebb
               oszlopa a Bonaparte-uralomnak - ott áll a császár anyjának palotájában, a régi
               Bourbon-udvar egyik előkelőségével, az emigrációból nemrég visszatért Bezenval Hektor
               báróval szemben.</p>
            <p>Még csak kölcsönös meghajlásokkal üdvözölhették egymást, mikor a belső szobák felől
               hirtelen zaj, futkosás hallatszott. Bezenval Hektor báró lassú, kelletlen
               mozdulattal hátrafordította fejét:</p>
            <p>- Már megint? - kérdezte Jeanhoz fordulva, ki most egy képet tett a gobelin fölé.</p>
            <p>Az inas arcán furcsa sunyi mosolygás futott át, de hangja kifogástalanul alázatos és
               udvari szolgához illő volt, mikor válaszolt:</p>
            <p>- Már reggel óta.</p>
            <p>Bezenval mindenáron azon volt, hogy uralkodjék magán, de ez a hét, mit Leticia
               udvaránál töltött, megviselte idegeit. Ajka megvonaglott, mikor mondta:</p>
            <p>- Hát ez... Hát így...</p>
            <p>Nem tudta folytatni, csak nézte az ijedt, zilált külsejű komornát, aki a terembe
               rohant.</p>
            <p>- Bocsánat... De a kis kulcs... A kis aranykulcs...</p>
            <p>A báró egy futó pillantást vetett Fouchéra, azután a komornához fordult, ridegen,
               rendreutasító hangon:</p>
            <p>- Lesz szíves azonnal távozni! Itt a császárt váró ünnepségeket készítik elő!</p>
            <p>A komorna szemmelláthatólag nem sokat törődött a rendreutasítással. Alapjában véve a
               császár sem érdekelte. Ebben a pillanatban Madeleine kisasszony jobban félt
               úrnőjétől, Leticia asszonytól, mint a világtörténelem összes Cézárjaitól külön és
               együttvéve.</p>
            <p>- A kis kulcs... - és hangja az izgalomtól remegett. - Amit Leticia asszony ő fensége
               mindig a nyakán visel, elveszett. Az öltözőasztalról lopták el...</p>
            <p>A báró tetőtől-talpig végignézte a fiatal nőt:</p>
            <p>- És maga itt keresi a díszterem várakozó szalonjában?</p>
            <p>- Nem, kérem... - dadogott Madeleine. - Bocsánatot kérek... de... A fenséges asszony
               nagyon haragszik és úgy gondoltam, megkérdem Jean urat, hogy nem tud-e valamit
               véletlenül?... Nem tud-e valamit a kulcs felől?</p>
            <p>A gascognei legény nyilt, derült arca, egyszerre merev, visszautasító kifejezést
               öltött:</p>
            <p>- Én? De hogy jutok én a maguk öltözőasztalához?</p>
            <p>- Elég! - vágott közbe a báró emelt hangon.</p>
            <p>Leticia udvarában azonban csak egyetlen egy személytől féltek. A csinos, szőke
               Madeleine szapora szóval felelt:</p>
            <p>- Elhiheti, főkamarás úr, hogy nekem is éppen elég volt, ami odabent kijutott.
               Mindnyájunknak elég volt az, méltóságos uram. A fenséges asszony olyan haragos, hogy
               mérgében 10 aranyat ígért annak, aki a kis kulcsot előkeríti.</p>
            <p>Nem tudta tovább folytatni, a belső termekből megint nagy kiabálás és futkosás zaja
               hallatszott.</p>
            <p>- Jaj, Istenem, talán meg is került? - És Madeleine kisasszony a következő
               pillanatban már szélvészként rohant befelé az ajtón, míg Jean áhitatosan mondta:</p>
            <p>- Adja a jó Isten!</p>
            <p>Aztán alázatos, csöndes hangon kérdezte:</p>
            <p>- Szabad a főkomornyik úr utasítása szerint a szomszéd teremben?...</p>
            <p>Bezenval bólintott és Jean a következő pillanatban kiment, egyedül hagyva őt
               Fouchéval.</p>
           
            <p>Bezenval Hektor báró, mikor a másfélévtizedes emigráció után hazatért
               Franciaországba, minden igyekezetével azon volt, hogy az új rendbe beletalálja magát.
               Az emigrációban felnőtt leányát egy császári ezredes vette feleségül s a fiatal pár
               nászajándékképpen visszakapta a Bezenval-birtokok egy részét. Napoleonnak kedvelt
               terve volt a régi, történelmi arisztokrácia és az általa kreált nemesség és
               főtisztjeinek egybeolvasztása. Ha egy ilyen, céljait szolgáló házasság történt, nem
               riadt vissza az áldozatoktól sem.</p>
            <p>A császár szerette maga köré gyüjteni udvarában a történelmi nevű főurakat,
               kiváltképpen ott, ahol reprezentálni, ceremóniás szertartásokat kellett igénybevenni,
               - így lett Bezenval Hektor báró a császári udvar főkamarása.</p>
            <p>A báró, mióta itt élt az új uralom alatt, elég gyakran érezte, hogy magához méltatlan
               társaságba keveredett, de talán sohasem volt érzése ilyen erős, ilyen intenzív, mint
               most. Nem akart, vagy nem mert most az otrantói hercegre nézni, félt, hogy ez a
               rettenetes ember meglátja arcán, amit senkinek sem szabad meglátni. És mégis, így
               elfordulva is érezte, hogy Fouché derülten, nyájasan, fennsőbbségesen mosolyogva
               figyeli - s egészen biztosan mulat rajta.</p>
            <p>És mikor megszólal, milyen fennsöbbségesen derült, nyájasan irónikus a hangja:</p>
            <p>- Hát itt vidáman zajlik az élet. Maguk nem unatkoznak, főkamarás úr? Mi?</p>
            <p>A báró úgy érezte, mintha fejébe szökne a vér. Dühös volt, elkeseredett, szégyelte is
               magát, de ha már ennek a canailenak szolgálatába szegődött, kötelessége valahogyan
               mentegetni őket. A mentegetés természetesen olyan, mely még jobban lehúzza ezt a
               feltolakodott hadat.</p>
            <p>- Lehet, hogy a fenséges asszony ideges egykissé... A császár búcsúvacsorája...</p>
            <p>- Búcsúvacsora? - ismételte Fouché.</p>
            <p>- Igen. Aztán Vichybe utazik a fenséges asszony; pár hétig lentmarad. Úgylátszik,
               idegesíti ez a nagy estély, melyet a császár kérésére, vagy rendeletére meg kell
               tartania. Izgatottságában tegnap délelőtt még Monsieur Desforges-zsel is szóváltása
               volt, - holmi mosószámlák miatt.</p>
            <p>Fouché mosolygott, a báró folytatta:</p>
            <p>- A császár ő felsége engem kegyeskedett megbízni az estély felett való
               felügyelettel. És én félek, hogy hiába dolgozom egy hét óta, - holnap este minden
               felborul.</p>
            <p>- Én semmitől sem félek, - szólt közbe Fouché.</p>
            <p>És nagyon udvariasan, szinte szertartásos bókkal folytatta:</p>
            <p>- Ahol olyan kézbe van letéve a rendelkezés, mint az öné, kedves báró úr. Mostanában
               mindenki nervózus, nemcsak itt, - a császári udvarban is. Csak önök, Faubourg St.
               Germain-beli emberek őrizték meg hidegvérüket.</p>
            <p>Bezenval bólintott. Halkan, hangsúly nélkül beszélt, de minden szavának súlya és éle
               volt.</p>
            <p>- Szokás, nevelés és hosszú századokon átöröklődött fegyelmezettség néha igen hasznos
               szolgálatot tesznek.</p>
            <p>- Tökéletesen igaza van, - Fouché lehajtotta fejét.</p>
            <p>Bezenval talán attól tartott, hogy túlment a határon, mert gyorsan másról kezdett
               beszélni.</p>
            <p>- Itt voltaképpen ma már kezdett jól menni minden. Míg csak ez a kis kulcs... Ez a
               kis aranykulcs...</p>
            <p>- Miféle kulcs?</p>
            <p>- Hiszen ismeri, kegyelmes uram. Leticia asszony egy kis aranyláncon mindig nyakában
               hordja. Azt mondják, megrontás és igézés ellen viseli.</p>
            <p>Mosolygott derülten, kedvesen, mintha csak ebbe a mosolyba akarná burkolni a
               rosszakaratot, a lenézést, a megvetést, mely egyre jobban úrrá lett lelkén.</p>
            <p>- A vadregényes Korzikában olyan babonásak az emberek. De valószínű, hogy Leticia
               asszony felülemelkedik az effajta dolgokon. A kis aranykulcs talán családi ereklye,
               ámbár...</p>
            <p>Most már teljesen erőt vett rajta rosszakarata, megvetése, mert még az óvatosságról
               is megfeledkezett. Vagy talán már kifáradt ebbe a hét nap óta tartó hercehurcába,
               a kellemetlenkedések tűrésébe?</p>
            <p>Elvégre amit a régi birtokokból menteni lehetett, azt megmentette leánya házassága. Ő
               maga pedig?!... Egy kis kegyvesztés, egy kis visszavonulás ebből az “udvarból” talán
               csak pihenőt jelentene számára?</p>
            <p>- Azt mondják, a Bonaparte-családnak nem igen volt alkalma arany emléktárgyakat
               elhozni Korzikából. Akkoriban állandóan forradalmak dúltak a szigeten s a korzikai
               gondosabb családapák zálogházban tartották értéktárgyaikat.</p>
            <p>- Lehet, - felelt Fouché teljes nyugalommal és leült az egyik kisebb asztalhoz, - de
               hát azóta ki is válthatták. Ezeknek a korzikaiaknak mostanában elég jól megy a
               dolguk.</p>
            <p>Bezenval meghökkenve meredt a miniszterre. Nem tudta, rendreutasítás-e amit hallott,
               vagy mosolyogni való tréfa? Aztán pár pillanatnyi szünet után megszólalt:</p>
            <p>- Ha megengedi, kegyelmes uram, be fogom jelentetni Leticia asszony őfenségénél.</p>
            <p>- Köszönöm, főkamarás úr.</p>
            <p>A következő pillanatban felnyitott egy irattáskát és aktákat szedett elő, mintha csak
               hivatalában volna. Szemmelláthatólag nem akarta hiábavaló várakozással tölteni az
               időt.</p>
            <p>A báró meghajolt, aztán indult, de hirtelen, mint akinek eszébe jut valami, megrázott
               egy kis miniatűr harangalakú csengőkészüléket.</p>
            <p>A gascognei inas pár pillanat mulva ott állt előtte.</p>
            <p>- Jean, Márta asszony felvette már a fekete selyemruhát?</p>
            <p>Az inas lejét rázta.</p>
            <p>- Dehogy vette fel, méltóságos uram. Mióta Korzikából megérkezett, folyton sír. Nem
               akar semmiről sem tudni, merthogy az öccse...</p>
            <p>- Elég volt! - És a báró merev arca még ridegebb, még keményebb lett. - Mondja meg
               Márta asszonynak, hogy azonnal öltözködjék!</p>
            <p>Még egy pillantást vetett a rendőrminiszter felé, de Fouché már teljesen belemerült
               írásaiba és a kamarás átment a hosszú folyosón keresztül Leticia
               magánlakosztályába.</p>
           
         </div>
         <div type="chapter">
            <head>MÁSODIK FEJEZET</head>
            <p>Fouché csak pár pillanatig maradt egyedül. Az ajtó csöndesen, szinte nesztelenül
               kinyílt, a gascognei inas jött vissza a terembe.</p>
            <p>Megállt az ajtó mellett és némán, mozdulatlanul várt, míg a miniszter
               megszólítja.</p>
            <p>Fouché egy-két írásra még odajegyezte nevét, aztán fölemelte fejét és az inasra
               nézett.</p>
            <p>A gascognei legény elértette az intést. Előrelépett, megállt Fouché asztala előtt és
               lassú, lenyomott hangon kezdett beszélni:</p>
            <p>- Semmi ujság, kegyelmes uram.</p>
            <p>Szaván, hanglejtésén látszott, hogy rendszerint referál a rendőrminiszternek
               mindenről, ami itt, a császár anyjának palotájában történik. Az otrantói herceg
               kémrendszere elsőrendű volt. Fouchét változatos élete megtanította arra, hogy nem
               történhetik szerencsétlenség azzal, aki mindenre elő van készülve. Aki soha magát
               meglepni nem hagyja.</p>
            <p>Ez a gascognei fiú is az ő embere. Ő helyezte ide, Leticia palotájába. Noirot Jean
               tanulékony volt, ötletes, sőt, ha kellett, vakmerő is.</p>
            <p>- Ez a Márta asszony? - kérdezte most a herceg.</p>
            <p>- Leticia asszony ő fensége hozatta ide közvetlenül Korzikából.</p>
            <p>- Úgy?</p>
            <p>Fouché megint új aktát vett elő, de Jeant ez nem</p>
            <p>zavarta, mert halkan, de erősen hangsúlyozva folytatta:</p>
            <p>- Kegyelmes uram, ez az öregasszony...</p>
            <p>- Nos?</p>
            <p>- A császár ő felsége dajkája volt.</p>
            <p>- Úgy?</p>
            <p>- A kisfiú mellé hozatták, kegyelmes uram.</p>
            <p>Fouché bólintott és tovább írt.</p>
            <p>- Az Eleonora de Plaigne kisasszony fia mellé, aki, mióta az anyja elment
               Párizsból...</p>
            <p>- Itt van nálatok. Rendben van, Jean.</p>
            <p>Csönd volt, aztán a herceg egyszerre fölemelte fejét aktáiról.</p>
            <p>- És az öreg korzikai asszony? Annak mi a baja?</p>
            <p>- Mióta megérkezett, folyton sír. Nem akarja fölvenni az új selyemruháját. Levelet
               kapott, hogy az öccse be van csukva.</p>
            <p>- Mit csinált?</p>
            <p>- Egy pár bolonddal szabadságfákat ültettek, meg aztán a köztársaságot éltették.</p>
            <p>- Mondd meg neki, azt üzenem, - érted, én üzenem neki, - ne féljen, majd kiszabadítom
               az öccsét. Kérd el tőle a levelet, meg a többi adatot.</p>
            <p>- Igenis, kegyelmes uram.</p>
            <p>Az inas meghajtotta magát és kiment. Fouché egy pillanatig utána nézett, aztán új
               írásokat szedett elő táskájából.</p>
           
            <p>De nem soká dolgozhatott, mert pár pillanat mulva Bezenval jött be hozzá vissza.</p>
            <p>- A fenséges asszony egy kis türelmet kér. Talán kegyeskedjék itt a szomszéd kis kék
               szalonban bevárni. Ott benn minden csupa zürzavar...</p>
            <p>- Még mindig? Vagy újra?</p>
            <p>- A fenséges asszony valósággal inkviziciót tart, - a báró most már mosolygott, igaz,
               hogy fanyarul és egy kis ideges grimasszal. - Udvartartása minden emberében címeres
               zsebmetszőt szimatol. Hat hetenként átlag elfogyaszt egy udvarmestert.</p>
            <p>Fouché is mosolygott, de ő jókedvűen, elfogulatlanul.</p>
            <p>- Hát bizony, egy kicsit nehéz kijönni a fenséges asszonnyal. A császár is mindig
               őrült fejgörcsökkel jön el tőle, - de azért minden héten meglátogatja, ha Párizsban
               van.</p>
            <p>És egy percnyi szünet után olyan elragadtatással folytatta, melyben sok volt az
               őszinteség.</p>
            <p>- Micsoda színes, szabad, elszánt, szárnyaló lélek! A legremekebb asszony az egész
               világon. Egészen a fia. Mikor beszél, mikor cselekszik, a császár jelenik meg minden
               arcvonásában, minden gesztusában...</p>
            <p>Aztán hirtelen megkérdezte:</p>
            <p>- Különben, kik lesznek itt?</p>
            <p>- A rendes társaság, - felelt a báró.</p>
            <p>Majd furcsán elmosolyodott és kissé erősebben hangsúlyozva folytatta:</p>
            <p>- Azonkívül egy kis meglepetés. Karoline hercegasszony ő fensége ma mutatja be új
               felolvasónőjét, Marbeuff Honória grófnőt, Madame Mère ő fenségének.</p>
            <p>Az utóbbi szavaknál már halkan, diszkréten nevetett is.</p>
            <p>- Mi ezen olyan mulatságos? - és az otrantói herceg is nevetett, talán, hogy a
               másikat bátorítsa és további beszédre ösztökélje.</p>
            <p>- Leticia asszony pártatlan álláspontja. Minden hónapban fogadja Eleonora de Plaigne
               kisasszonyt, Karoline hercegasszony volt társalkodónőjét, a császár elcsapott
               kedvesét - és ma a leendő új társalkodónőt mutatják be neki.</p>
            <p>- Hallom, - mondta Fouché odavetve, - hallom, hogy ez a fiatal Marbeuff kisasszony
               nagyon csinos.</p>
            <p>- Gyönyörű.</p>
            <p>Aztán megint csak a régi fanyar hangon folytatta:</p>
            <p>- És hogy biztos legyen győzelme, arról gondoskodik Karoline hercegnő, a bőkezű
               protektor. A holnapi estén nemcsak Leticia asszonynak mutatják be a fiatal hölgyet,
               hanem...</p>
            <p>Várt egy pillanatig, aztán erős hangsúllyal hozzátette:</p>
            <p>- A császárnak is.</p>
            <p>- Úgy? - és a herceg a messze távolba nézett.</p>
            <p>- Karoline hercegasszony reméli, hogy a császár holnap jobb hangulatban lesz...</p>
            <p>Most már bátrabban beszélt, mert tudta, hogy Fouché gyűlöli Karolinet.</p>
            <p>- A császár az utóbbi hónapokban alig beszélt húgával. Nagyon haragszik reá, mióta
               egy pamflet jutott kezébe, mely azt írta a hercegnőről: “Karoline úgy változtatja
               szeretőit, mint a fehérneműjét”.</p>
            <p>- Ez túlzás, - mondta szelíden Fouché, - hiszen mindenki tudja, hogy Karoline milyen
               finnyás asszony, naponta kétszer-háromszor vált tisztát.</p>
            <p>- Hanem, - folytatta aztán hirtelen, - nekem úgy tetszik, hogy Önt nagyon érdekli a
               fiatal Marbeuff grófnő bemutatása.</p>
            <p>- Kegyelmes uram... - sietett a báró tiltakozni.</p>
            <p>- Igaza van - és Fouché legyintett kezével. - Igaza van, nem is érdekes dolog. Óh
               régebben, a Bourbonok alatt, mikor a favorite intézmény megszentesített tradició
               volt... Akkor igen. De most? Itt a mi udvarunknál nincs is favorite. Van egypár
               csinos, vagy kevésbbé csinos hölgy, kit a császár figyelmének szerencséje kitüntet.
               De aztán mindig kisül, hogy ez a kitüntetés voltaképen nem is olyan nagy szerencse.
               Ezek a hölgyek, - hogy is mondjam csak? - szolgálattételre berendeltetnek. De
               különben?... Igazán jaj szegényeknek, ha úgy képzelik, hogy a császár csókolódzás
               közben ellágyul és kezelhetővé válik... Látja ennek a szegény Eleonorának is az
               volt veszte, hogy mióta fiat szült a császárnak, Dubarry asszony szerepét akarta
               játszani. Protezsált, közbenjárt és két ölelés közben fontos politikai ügyeket akart
               elintézni.</p>
            <p>A herceg bőbeszédű és közlékeny volt, mint mindig, ha a partnerét akarta
               beszéltetni.</p>
            <p>- Az ám, - és a báró önkéntelenül is a miniszter által jelzett irányba kezdett
               haladni, - Pompadour, vagy Dubarry akart lenni és közben leveleket lopott el a
               császár íróasztaláról, - mint mondják, Karoline hercegasszony számára.</p>
            <p>- Az sem lehetetlen, - bólintott Fouché. - De hát a vége az lett, hogy elvették tőle
               a fiát. Őt magát pedig elkergették az udvartól. A császár nem szentimentális.
               Gránátosaival sokkal gyöngédebben bánik, mint a szeretőivel. A kedvesének szívesebben
               ajándékoz egy palotát, mint egy jó szót.</p>
            <p>És Bezenval nem vette észre, hogy mint sodorja egyre jobban az ár, még pedig a Fouché
               által kívánt partok felé.</p>
            <p>- Éppen azért... Úgy gondolom... Ez a mostani... Ez egészen más eset. A fiatal
               Marbeuff grófnő?... Ezt mégsem szabadna tűrni...</p>
            <p>Fouché most őszintén elbámult és tájékozatlanul nézett a báróra.</p>
            <p>- Hogy mondta főkamarás úr? Mit nem szabadna eltűrni?</p>
            <p>- Hogy Marbeuff Honória grófnő... Kegyelmes uram, talán mégsem kellene elfelejtkezni
               arról, hogy ennek a fiatal hölgynek dédapja XIV. Lajos főszertartásmestere volt.</p>
            <p>Fouché vállat vont.</p>
            <p>- Hát aztán? Önök régi nemesek folyton panaszkodnak, hogy a császárság nem tiszteli
               eléggé a monarchia hagyományait. Pedig abban az időben Franciaország
               főszertartásmesterei boldogok lettek volna, ha az uralkodó véletlenül éppen az ő
               unokájukat tünteti ki figyelmével és most Ön fel van háborodva, mert állítólag...</p>
            <p>- Nem... nem... - sietett Bezenval tiltakozni. - Kegyelmes uram félreértett. Itt
               egészen másról van szó...</p>
            <p>Várt egy pillanatig, aztán lassan, minden szót külön hangsúlyozva, kezdett
               beszélni:</p>
            <p>- Kegyelmes uram talán nem is gondol arra, hogy a fiatal Marbeuff grófnőnek apja
               valaha Korzika kormányzója volt, később emigrált és Angliában halt meg...</p>
            <p>Megint elhallgatott, csak a miniszter kérdő pillantására folytatta:</p>
            <p>- Marbeuff gróf akkor tartózkodott Korzikában, mikor Madame Leticia fiatal asszony
               volt és szintén Ajaccióban lakott...</p>
            <p>- Úgy? És aztán?</p>
            <p>Bezenval most már szeretett volna elhallgatni, de érezte, hogy sokkal tovább ment,
               semhogy visszafordulhatna.</p>
            <p>- Az az aljas pamflet, melyet a mult hónapban kegyeskedett elkoboztatni, Leticia
               asszony ifjúságáról terjesztett hazug rágalmakat. Természetesen senki hitelt nem
               adhat és nem ad neki, mert ha valami igazság volna benne, akkor a ma bemutatott ifjú
               hölgy olyan közeli viszonyban lehetne a császár ő felségével...</p>
            <p>Most hirtelen elhallgatott. Fouché mereven, keményen nézte és tekintete olyan volt,
               mint az éles kardpenge.</p>
            <p>Fouché arcán egy pillanatig valami megdöbbenésféle is látszott. Mintha azt
               fontolgatná: lehet-e valami igaz abban, amit a báró mond? Aztán vállatvont és még
               nyugodtabb, fensőségesebb lett a hangja:</p>
            <p>- Kedves báró, ha már az ember nem válogatja meg eléggé gondosan az olvasnivalóit,
               legalább óvatosabb legyen és ne citálgasson belőlük. Önnek, mint látom, elsőrendű az
               emlékezőtehetsége, de néha úgy van, hogy erényeink visznek bajba és hibáink
               alapítják meg karrierünket.</p>
            <p>Bezenval elsápadt. Úgy tetszett, mintha lassú biztatással valaki egy meredek szélére
               csalta volna. A báró megtorpant: vajjon meg lehet-e még állni a szakadék szélén?</p>
            <p>Mert a rendőrminiszter arcán furcsa kis rángás futott keresztül, mely arról beszélt,
               hogy itt nagyobb dologról lehet szó, mint visszavonulásról ettől az “udvartól”.</p>
            <p>Valamit szólni akart, kimagyarázkodni, mentegetőzni, de Fouché aktáira hajolt s
               mozdulata megértette a báróval, hogy ezt a témát nem lehet és nem szabad
               folytatni.</p>
           
            <p>Annál kevésbbé lehetett folytatni, mert az előteremből zaj hallatszott. Mintha valaki
               mindenáron be akarna jutni. Azt is világosan ki lehetett venni, hogy ott kint
               feltartóztatják.</p>
            <p>Ám a védelmi munka teljesen hiábavalónak bizonyult. Az ajtó hirtelen kinyílt és egy
               korzikai ruhába öltözött öregasszony rontott be rajta. Jean még a teremben is
               próbálta visszatartani, de az asszony már ott állt a két főúr előtt.</p>
            <p>Alacsony, kissé elhízott teremtés volt. A fekete, bőráncú korzikai szoknya még
               terjedelmesebbnek mutatta. Fehér haja a homlokánál kilátszott fekete főkötője alól.
               Ennek a fehér hajnak furcsa ellentéte volt a kis, apró, élénktekintetű, mélyen fekvő
               fekete szempár.</p>
            <p>A fiatalosan élénktüzű szempár, mintha teljesen külön élt volna az ősz haj alatt.
               Ebben a szempárban ott élt az asszonyi lélek melegsége, jóindulata, ravaszsága,
               önfeláldozása és kicsinyessége. A másokra való gondolás és az ép, egészséges, józan
               önzés. Egy ilyen szempárnak micsoda hasznát veheti a színpadon az arra termett
               asszony!</p>
            <p>Az öreg korzikai asszony azonban ahogy ott állt a két főúr előtt, nem gondolt
               színjátszásra, - már amennyire asszonyi teremtés, a nagy, a sorsdöntő percekben el
               tudja magát az ilyesmitől vonatkoztatni. - Az élénk, sötét szemekben, most csak
               aggodalom és bosszúság látszott. Aggodalom az ügyért, mely idehozta, a bosszúság
               pedig az inasnak szólt, aki vissza akarta tartani, mondván:</p>
            <p>- De Márta asszony... Ez így nem... Ezt nem lehet így...</p>
            <p>Az öregasszony egyetlen mozdulattal lerázta magáról az inast, ki karját fogta.</p>
            <p>- Hagyjon nekem békét a szamárságaival. Már miért ne lehetne? Hogy itt nagy urak
               vannak? Az örökkévaló Isten nagyobb úr mindnyájunknál, de neki is megmondom, hogy
               velem milyen igazságtalanság történt.</p>
            <p>Jean - igaz, hogy inkább pártfogói, mint kituszkolói szándékkal, - egy-két mozdulatot
               tett a nő eltávolítására. Jól megjátszott műfelháborodással és megbotránkozással
               szemlélte a betörési műveletet, melyben minden rokonszenve és segíteni akarása, az
               öreg korzikai asszony mellett állt.</p>
            <p>- Hagyja csak, - intett Fouché az inasnak, aki meghajolt és elment.</p>
            <p>A herceg most az öregasszonyhoz fordult. Aki így látta meleg, kedves mosollyal ajkán,
               egy pillanatig sem gondolt volna a császárság rendőrminiszterére, még kevésbbé a
               Robespierre által vérengző fenevadnak nevezett konventbiztosra. Fouché ajkán most az
               a megértő és segíteni kész mosoly ült, melyet még a papoktól hozott magával.</p>
            <p>Hozott ő még magával egyebet is onnét. Elsősorban emberismeretet s ami ezzel együtt
               jár, emberekkel való bánnitudást. “Ilyennek kapjuk őket s ezzel az adott anyaggal
               kell operálni, mert amit változtatni tudunk rajtuk, arról beszélni sem érdemes” - így
               vélekedett az emberekről Napoleon rendőrminisztere és viselkedését, magatartását
               igyekezett, - amikor csak lehetett, - véleményével összhangba hozni.</p>
            <p>S ezzel a mindent megértő és mindig segíteni kész mosolyával mondta:</p>
            <p>- Hát kedves néném, ha esetleg valami bajában, dolgában?...</p>
            <p>Az öregasszony egy pillanatig figyelmesen nézte a vele szemben álló férfi arcát.
               Tekintetében sok volt az ösztönszerű bizalmatlanság, mellyel a vidéki nép szemléli a
               városit, a paraszt az urat. De az otrantói herceg mosolya, nézése, mintha
               lefegyverezte volna bizalmatlanságát és az asszony szapora szóval kezdte előadni
               ügyét.</p>
            <p>- Mindjárt láttam én, hogy az úrnak becsületes jó arca van és ha kezébe veszi
               dolgomat, nem leszek hálátlan. Mert én ismerem a dörgést az urak között és tudom,
               hogy a Krisztus koporsóját sem őrzik ingyen. Nem jöttem én el csupaszon Korzikából
               és...</p>
            <p>Nem tudta folytatni, Bezenval felháborodva vágott közbe:</p>
            <p>- Ez az úr az otrantói herceg ő kegyelmessége. A császár minisztere. És most arról
               van szó...</p>
            <p>- Ne magyarázgasson maga nekem, - vágott közbe az asszony. - Tudom én, miről van szó.
               De én meg azt mondom az úrnak: Ha engem itt dugdosnak, szégyelnek, cicomáznak, inkább
               ma visszamegyek Korzikába. Vissza én! Talán bizony akkor is fekete selyembe
               öltözködtem, mikor a császárt megszoptattam?! Akkor jó voltam így is, ugye? Nem volt
               olyan erős, kövér, szép gyerek Ajaccióban egy sem, mint az enyém. Pedig nem húztam
               fekete selymet magamra, mielőtt a mellemre eresztettem.</p>
            <p>Bezenval fehér lett. Ott, a császári udvarban már valamiféle légkört ki tudott
               formálni, de itt?!...</p>
            <p>A pár nap óta tartó hajsza, az állandó civakodás, perlekedés, a kicsinyességekkel
               való harc, a fegyelmezetlenség, ennek az öregasszonynak olasz szavakkal kevert
               francia hadarása, mintha felőrölte volna idegzetét. Fouché ránézett, aztán egy
               percnyi tűnődés után az asszonyhoz fordult:</p>
            <p>- Jöjjön Márta asszony, ne zavarjuk itt az urakat.</p>
            <p>És mosolyogva mondta Bezenvalnak:</p>
            <p>- Úgy emlékszem a kék szalónba vagyok rendelve. Ott kell várakoznom a fenséges
               asszonyra.</p>
            <p>Bezenval bólintott, az otrantói herceg pedig intett az öreg korzikai
               parasztasszonynak, hogy kövesse.</p>
           
            <p>Két-három nagy termen mentek keresztül. Fouché elől, mintegy utat mutatva. A herceg
               teljesen jól ismerte a palota beosztását. Egy kisebb, kék selyemmel kárpitozott
               kerek szalonban aztán leült s megint azzal a szíves, segíteni akaró meleg mosollyal
               helyet mutatott az asszonynak.</p>
            <p>Olyan közvetlen volt a hangja, pillantása, magatartása, gesztusa, hogy Márta azt
               hihette, egy falujából Párizsba vetődött ismerősével beszél. Egy földijével, kinek
               itt jól megy a dolga, de éppen azért szívesen áll régi ismerőseinek segítségére, ha
               saját kára nélkül teheti.</p>
            <p>- Hát kedves Márta néni, - kezdte az asszony felé fordulva, - nagyon örülök, hogy
               kezet szoríthatok azzal a derék asszonnyal, aki olyan szerencsés volt, hogy a nagy
               császárt...</p>
            <p>Mosolyogva nyelt egyet és így fejezte be a mondatot:</p>
            <p>- Gondozhatta.</p>
            <p>Márta komolyan bólintott, mint aki teljesen tisztában van saját személyének és
               hajdani működésének jelentőségével.</p>
            <p>- Hát bizony nagy tisztesség ért mindnyájunkat, áldassék érte az Úr Jézus Krisztus,
               meg a boldogságos Szűz neve.</p>
            <p>Keresztet vetett, egy pillanatig áhitatosan lehajtotta fejét. De aztán élénk, okos
               szeme megint csak Fouché tekintetét kereste és hangja is egészen megváltozott, mikor
               folytatta:</p>
            <p>- De nagy bánat is érte a szívemet. Alig hogy idejöttem. Tetszik tudni az öcsém...
               mivelhogy a keresztfiam is... Szörnyen búsulok miatta. Szóltam már Buonapartené
               asszonynak, de azt mondta, hogy majd meglássa, az ünnepség után... De hát ebbe a
               levélbe meg azt írják...</p>
            <p>Fouché átvette a levelet és egy szempillantás alatt átfutotta. Aztán beletette
               tárcájába, a többi írás közé:</p>
            <p>- Rendben van Márta asszony, ne eméssze magát. A fiú még ma itt lesz magánál. Aztán
               húzza meg jól a fülét. Megérdemli.</p>
            <p>- Csak tessék azt reám bízni. Majd megkapja a magáét. Mit avatkozik az urak dolgába?
               Tudhatná, hogy úgyis ő húzza a rövidebbet. És aztán Buonapartené asszony...</p>
            <p>- Neki nem kell tudni a dologról. Fő az, hogy a fiú itthon legyen. Nem igaz? Ez a
               kettőnk dolga, Márta asszony. Érti?</p>
            <p>Márta arcán először látszott valami aggodalomféle.</p>
            <p>- Jó, jó... Csak Buonapartené asszony meg ne tudja...</p>
            <p>- Nem fogja megtudni. Ha maga nem szól neki, hát nem tudja meg.</p>
            <p>Mária arca azonban még aggodalmasabb lett:</p>
            <p>- Ne tessék azt hinni, herceg úr. Több esze van annak, mint maguknak mindnyájuknak, -
               akár a császárt is odaszámíthatja.</p>
            <p>- Ezt elhiszem, - bólintott komolyan Fouché.</p>
            <p>Márta hangja egyre élénkebb lett. Az öccse dolgát immár rendbehozván, örült, hogy
               végre egy kedvére való emberrel kibeszélgetheti magát:</p>
            <p>- Mikor ott laktak Ajaccióban... Nem volt nála okosabb asszony az egész városban. Ha
               engem meg nem vigasztal, mikor a baj megesett rajtam... Fiatal voltam, minek
               tagadjam?... De hát mindennek az az átkozott zsidó volt az oka...</p>
            <p>- A zsidó?</p>
            <p>- Igen, odaküldözgette Leticia asszony az ékszereit, ha pénz kellett. Az istentelen
               pogány ékszereket vásárolt, meg varázsgyűrűt adott 10 frankért egy éjszakára.</p>
            <p>És ki ismert volna rá a császárság rendőrminiszterére, Otrantó hercegére, amint
               szemben ülve egy öreg korzikai asszonnyal, figyelmesen hallgatja a bőbeszédű előadást
               és előrehajolva karosszékében, érdeklődve kérdi:</p>
            <p>- Varázsgyűrűt?</p>
            <p>- Aki ujjára húzta a gyűrűt és elmondott tíz Miatyánkot, az megálmodta jövendőjét. Én
               is megvettem egy éjjelre a gyűrűt. Imádkoztam, hogy József elvegyen feleségül, meg
               aztán, hogy első gyermekem fiú legyen. Aztán meg is jelent álmomban József esküvői
               díszruhában, meg a kis fiú is fehér pólyában. De csak az egyik dolog teljesedett. A
               fiú az itt volt pontosan, időre, de József a vastag Terézt vette feleségül, a
               Servienék szakácsnéját. Pedig hát én az egész 10 frankot becsületesen kifizettem a
               zsidónak előre.</p>
            <p>Fouché egyetlen szót sem szólt, de arca a testet öltött megbotránkozás volt, a zsidó
               inkorrekt és csalfa viselkedése miatt.</p>
            <p>- Fiatal voltam, nagyon röstelkedtem. Az emberek sem hagytak békében. El akartam
               magam emészteni. Buonapartené asszony a házába vett, nagyon okosan beszélt velem és
               én ott maradtam a kis Napoleon mellett dajkának. Ott is éltem a házukban, míg csak el
               nem jöttek Korzikából.</p>
            <p>Fouché részvétteljesen sóhajtott:</p>
            <p>- Hát ez bizony szomorú történet, Márta néni. De talán még szomorúbb, hogy Leticia
               asszony olyan korán özvegyen maradt azzal a sok kis gyerekkel...</p>
            <p>- Látom, hogy az úrnak jó szíve van, - felelte Márta, - de ezen ne tessék túlságosan
               erősen búsulni. Az Istenben boldogult Carlo Buonaparte úr - nem azért mondom,
               merthogy nem szeretek halottról rosszat beszélni, - de semmirevaló tekergő volt.
               Örökké Párizsba futott, ahol szén-, meg márványbányákat akart eladni. Bányákat,
               melyeket sohasem látott, melyek a világon sem voltak, - s ha legalább eladta volna
               őket.</p>
            <p>Fouché idejében levőnek látta, hogy közbeszóljon és a kellő meder felé tolja a
               társalgást:</p>
            <p>- Nagy küszködéssel élhetett a szegény Leticia asszony.</p>
            <p>- Azt csak a jó Isten tudja, meg a Boldogságos Szűz Anya, hogy mit szenvedett
               szegény.</p>
            <p>- És nem volt rokona, vagy valami barátja, aki segítségére legyen?</p>
            <p>- Hát a Carlo Buonaparte úr nagybátyja, Lucien főtisztelendő úr. Plébános volt
               Ajaccióban, az sokszor segített rajtunk. De aztán, hogy meghalt, nem maradt senkink.
               S ha a kormányzó úr őexcellenciája, Marbeuff gróf pártját nem fogja a gyerekeknek,
               hát bizony a császár sohasem juthatott volna el a maguk Párizsába.</p>
            <p>- Marbeuff gróf? - és Fouché nagyot sóhajtott. Egy kicsit nehéz, hosszadalmas úton
               keresztül, de végre helyben volt. Megérkezett oda, ahová akart.</p>
            <p>- Hej, micsoda gyönyörű, szép szál ember volt!... - és Márta egy pillanatig maga elé
               nézett. - Szegény asszonyom...</p>
            <p>Fouché is mélyet sóhajtott és a sóhajtás leverte a bizalom hídjának utolsó pillérét.
               Mártát, a rendes asszonyi közlékenységi vágyon kívül is, örömmel töltötte el, hogy
               beszélhet. Talán saját fiatalsága érzékítődött meg újra, míg Fouchénak a régi
               dolgokat elmondta:</p>
            <p>- Szegény asszonyom... Akkor bizony ő is nagyon szerencsétlen volt...</p>
            <p>- Szerencsétlen... - ismételte halkan Fouché, hogy valahogy Márta ki ne jöjjön a
               vágányból.</p>
            <p>Az asszony szívét teljesen meg tudta venni. Segíteniakarása, közvetlensége,
               emberiessége, feltétlen jóakarata, az az egyszerűség és jóindulatú érdeklődési
               készség, olyan közel hozta az öregasszonyhoz, mintha csak együtt indult volna el vele
               Korzikából ebbe a nagy városba, ahol minden és mindenki olyan riasztóan idegen, ahol
               az egymáshoz való embereknek össze kell forrniuk.</p>
            <p>Szinte örült a véletlennek, mely alkalmat ad neki, hogy ezt az embert megismertesse a
               multtal, melyet ő magában már régen lemért, felértékelt, de melynek veszteségei, -
               ezt csak asszony tudja igazán, - mindig pótolhatatlanok.</p>
            <p>- Hát hogyne lett volna szerencsétlen, - mondta aztán csendesen, - mikor úgy szerette
               a kormányzó kegyelmes urat, hogy majd meghasadt utána a szíve. Nagyon okos asszony
               volt, de hát ezt a dolgot oktalanul csinálta. Én ott voltam a másik szobában és most
               már minek tagadjam el? - hallgatóztam. Marbeuff gróf kért, könyörgött, sírt,
               fenyegetődzött, de mind nem ért semmit.</p>
            <p>- Nem?</p>
            <p>- Nem, kérem, nem ment semmire. A végén, mintha megjött volna az esze, erőszakoskodni
               kezdett. Ezen kellett volna kezdenie mindjárt, mert tessék elhinni, a sok
               szószaporítás csak árt ilyenkor. Én láttam, mikor a gróf úr magához ölelte az
               asszonyomat és azt gondoltam: súlyos bűn, nagy hiba, de hát olyan szépek, fiatalok,
               szerelmesek, aztán később úgyis meggyónják és öreg korukban töredelmesen szánni-bánni
               fogják. Aztán meg, hogy ki élte le az életét anélkül, hogy meg ne tántorodott volna?
               Nézzen a szemembe, az úr talán úgy élt?</p>
            <p>- Én, Márta asszony, annyit tántorogtam, hogy immár nem is bírok egyenesen állni.</p>
            <p>- No hát gondoltam: az én szegény asszonyomnak is lesz egy-két órája, mikor nem
               gondol a főzésre, a mosásra, a gyerekek foltoznivaló ruhájára, a boltosra, meg a
               mészárosra, - csak magára gondol, meg arra, akit szeret. Egy szegény asszonynak úgy
               sincs egyebe, - persze az Üdvözítőn, meg a Boldogságos Szűz Anyán kívül, - mint
               egypár jó falat, amit megeszik, meg egypár ölelés, meg tüzes csók, ha arravaló
               férfiemberrel hozza össze a sorsa. Az asszonyom akkor a nevemet sikoltotta, de én
               bizony süketnek tetettem magam - és nem mozdultam.</p>
            <p>Fouché mosolygott, de csak óvatosan. Mosolygott, hogy helyeslését éreztesse Márta
               erkölcsi opportunizmusával szemben, viszont vigyázott, hogy a bizalmat meg ne
               ingassa.</p>
            <p>- Hát így volt Márta asszony? - noszogatta diplomatikusan az öreg nőt a további
               előadásra.</p>
            <p>- Igy bizony, herceg úr. De aztán még sem lett a dologból semmi. Mert hát, ha az
               asszony igazán nem akarja, akkor hiába minden, akkor erőszakkal sem lehet. Hát ez is
               így volt. Én hallom, mikor a gróf úr azt mondja: - Leticia, ha azt akarod, hogy
               tovább éljek, akkor eljössz ma hozzám. Hajóra szállunk és én hazaviszlek Corbeilleba,
               a kastélyomba. Ott van egy szoba, ahol az anyám volt boldog, szeretett asszony. Az a
               szoba a tied lesz. Ott fogsz lakni, ahol az anyám lakott. Mikor meghalt, lezárták
               szobája ajtaját. Látod, itt a kulcsa, neked adom. Te nyitod fel majd azt a szobát,
               mint az én szerelmes, boldog asszonyom.</p>
            <p>Fouché előrehajolt székén és úgy figyelt. Mikor Márta elhallgatott, nagy
               álmélkodással mondta:</p>
            <p>- És ezt így mondta? Ilyen szépen?</p>
            <p>- Igy szóról-szóra. Ma is emlékezem minden szavára. Én soha elfelejteni nem
               fogom.</p>
            <p>- És Leticia asszony elvette a kulcsot?</p>
            <p>- El. Szép kis aranykulcs volt. Elvette. De én már akkor tudtam: nem fog Corbeilleba
               menni. Gyermeke van és a gyermekét valamirevaló asszony nem hagyja semmiféle
               férfiemberért. Azt aztán nem. De hát gondoltam, nem muszáj azért olyan messzire,
               éppen Corbeilleba menni. Az a lezárt szoba?! Az nagyon szépen volt mondva, de hát
               mindez csak olyan hiábavaló férfibeszéd. Hiszen a kormányzói park kapuja nincs
               lezárva. Oda bizony aranykulcs sem kell. Hát én csak vártam. Vártam sötét estéig!...
               Leticia asszony ott ült az ablaknál és nézett maga elé. Aztán este lett, éjszaka
               jött, mikor reggel bementem szobájába, Buonapartené asszony még mindig ott ült azon
               az egy helyen. Marbeuff grófot a másik héten visszahívták Franciaországba, aztán nem
               is jött többet Korzikába.</p>
            <p>- Úgy? - mondta Fouché csöndesen - és a szegény Leticia asszonyt bizonyára azután
               örvendeztette meg a Szűz Anya a császárral. Talán vigasztalásul küldte neki?</p>
            <p>- Dehogy. Hiszen Napoleon már kilenc éves volt, mikor Marbeuff gróf először Korzikába
               jött. Azon az ünnepségen, mikor a kormányzó úr bevonult, én vezettem a kis
               Napoleont.</p>
            <p>Fouché már föl is állott.</p>
            <p>- Úgy, - hát kilenc éves volt, - mondta csöndesen és mint aki végzett, mind a két
               kezét nyújtotta az asszony felé.</p>
            <p>- Hát, kedves Márta néni, talán már meg is érkezett az öccse?... Hogy fog örülni ha -
               - -</p>
            <p>Beszédközben gyöngéden, de határozottan tuszkolta az asszonyt az ajtó felé. Közben
               csupa ragyogó szeretetreméltóság volt:</p>
            <p>- Ha szüksége lesz valamire, engem mindig megtalál...</p>
            <p>S már sikerült is Mártát egészen az ajtóig tólni, mikor a kis szalón hátulsó ajtaja
               megnyílt és egy magastermetű asszony lépett be rajta.</p>
           
         </div>
         <div type="chapter">
            <head>HARMADIK FEJEZET</head>
            <p>Az otrantói herceg mélyen meghajolt, Márta az ajtóhoz lapult és úgy mormogta
               örömteljesen, de egyben ijedten is:</p>
            <p>- Buonapartené asszony...</p>
            <p>A belépő asszony mosolyogva bólintott a miniszter felé és egy szempillantással
               tudomásul vette Márta örömmel vegyült ijedelmét. Ezen a túlontúl komoly, szinte
               kemény arcon, ebben a nagy, sötét szempárban ritka volt a mosoly, talán éppen ez
               tette olyan vonzóvá, kedvessé, ha mégis megjelent rajta s benne. Sötét, szinte
               kékesen fekete hajában nem volt egyetlen fehér szál sem. Ez a dús, nagy sötét
               hajtenger, a kor divatjával ellentétben, koronaként övezte fejét. Termete magas és
               olyan egyenes ruganyos és biztos mozdulatú, mint csak az egészen fiatal nőké szokott
               lenni. Pedig Buonaparte Carlo özvegye ezidőben már az 53-ik évében járt.</p>
            <p>Szája, a tökéletes metszésű szája, egészen a fiáé. És tőle kapta örökségbe Napoleon
               finom, arisztokratikus kezét, kifejező, nemes gesztusait, tömör profilját, mintahogy
               mindent, ami lényében úri és nobilis volt. Anyjától kapta büszkeségét, bátorságát,
               azt a különös képességét, hogy elméje választóvízként tudta elkülöníteni a
               lényegtelen dolgokat, a lényegesektől. Apjától talán nem is kapott egyebet a
               nyugtalan, megfékezhetetlen fantázián kívül. De azért a Carlo Buonapartetől rámaradt
               örökségét nem szabad lekicsinyelni. A szélhámos, lehetetlen vállalkozásokba kezdő
               és belesülő fiskális fantáziája nélkül, sohasem lehetett volna Buonaparteból, -
               Napoleon.</p>
            <p>Napoleon azonban lélekben is mindig az anyja fiának vallotta magát. És erre,
               bizonyára, meg volt az oka.</p>
            <p>Ramolino Leticia Olaszország legelőkelőbb családjaival volt rokonságban, csakhogy
               elszegényedtek, tönkrementek, már pár nemzedék óta és Leticia meg rokonsága között,
               majdnem minden összeköttetés megszakadt.</p>
            <p>Mikor Carlo Buonapartehez ment feleségül, még mélyebb lett a szakadék. A hányt-vetett
               életű, nyugtalan fantáziájától lehetetlen dolgokba kergetett fiskális felesége olyan
               gondok között, olyan leszorított életben tengődött, hogy a toskanai előkelő rokonság
               igyekezett végképen megfeledkezni róla. Ha néha eszükbe jutott a csodaszép, fekete,
               nyulánk leány, ki tizennégyéves korában már asszony lett, nem is tudták
               összeköttetésbe hozni ezt a ragyogó teremtést a sokgyermekes asszonnyal, aki ott
               lent, Korzikában, svihák, szélhámos férje mellett, lehetetlen gondok és már nem is
               emberhez illő megaláztatások között vergődik.</p>
            <p>Az asszonyról, ki fia koronázásának napján töltötte be az ötvenkettedik esztendejét,
               idegen országok követei, diplomatái írták, hogy az ünnepségen ő volt a
               legméltóságosabb viselkedésű. És ezt el kellett hinni annak, aki most itt látta
               délelőtti egyszerű fekete selyemruhájában, amint mosolyogva, barátságosan, de mégis
               mindeneken átható pillantással nézi a herceg arcát:</p>
            <p>- Megvárakoztattam egy kicsit, kedves Fouché, de hát ez a mai zürzavar - - -</p>
            <p>Aztán a még mindig ajtóhoz lapuló Mártát szólította meg: - Te mit keresel itt,
               Márta?</p>
            <p>- A herceg úr nagyon jószívvel volt hozzám, - mondta az asszony zavartan...</p>
            <p>Majd elfogulatlanabbul, mintegy elismerésképen, még hozzátette:</p>
            <p>- Ez nem olyan gőgös, rátarti, mint a többi.</p>
            <p>Leticia nagy, sötét szeme Fouché arcát nézte, aztán megint csak elmosolyodott:</p>
            <p>- Igen. Az otrantói herceg úr nagyon nyájas, jó ember.</p>
            <p>És még szelidebb, még barátságosabb hangon folytatta:</p>
            <p>- Szereti a szép történeteket. A régi, szép korzikai történeteket.</p>
            <p>- Császári Fenség, - kezdte Otrantó hercege olyan komikus zavarral, mintha csak egy
               iskolai csínyen kapott vásott fiú állna tanítója előtt, de Leticia már elfordult tőle
               és Mártához beszélt:</p>
            <p>- Hát te még mindig nem öltöztél fel a fekete selyemruhádba, amibe a császár elé
               fognak vezetni?</p>
            <p>- Igenis kérem, - de milyen alázatos, csendes volt most az iménti erős, pattogó hang.
               - Igenis kérem... csak azt gondoltam...</p>
            <p>- Szamárság, - vágott közbe Leticia. - Már te is gondolsz valamit. Éppen arra van
               szükségem, hogy még te is gondolkodjál.</p>
            <p>Márta valamit hebegett, de nem lehetett hallani szavát, nem is figyeltek reá, mert az
               előbbi csinos, szőke komorna, Madeleine kisasszony jött izgatottan, szinte
               elfulladva, utána meg Jean örömtől sugárzó arccal.</p>
            <p>A szőke komorna mélyen meghajolt, aztán gyorsan, mint aki nagyon kedves, jó hírt hoz,
               mondta:</p>
            <p>- Fenséges asszonyom... a kis kulcs... A kis aranykulcs. - És Jeanra mutatott, a
               diadalmas hősre.</p>
            <p>Jean igyekezett nagyon önérzetes lenni, mint aki tudja, hogy büszkén appellálhat
               érdemeire, de azért valami kis elfojtott remegés volt hangjában, mikor kezdte:</p>
            <p>- Fenséges asszonyom, alázatos hódolattal vagyok bátor jelenteni...</p>
            <p>- Megtaláltátok?</p>
            <p>- Igenis, fenséges asszonyom, én voltam olyan szerencsés, - és Jean hangjának most
               sikerült visszaadni a szerény öntudatot.</p>
            <p>- Add ide! - kurtán és parancsolóan csengett a császár anyjának hangja, mikor gyorsan
               átvette a kulcsot, mely egy vékony aranyláncon függött. Gyors mozdulattal nyakába
               tette.</p>
            <p>Csönd volt egy pillanatig, aztán Leticia Jeanhoz fordult. Most még keményebb és
               ridegebb lett a hangja:</p>
            <p>- Nem mondtam neked, hogy Márta asszony fekete selyembe öltözzék?</p>
            <p>- Igenis Fenség, de Márta asszony...</p>
            <p>Leticia egyikről a másikra nézett:</p>
            <p>- Nos, mi az?</p>
            <p>- Márta asszony azt mondta, hogy nem akar, - dadogta az inas.</p>
            <p>Leticia egy pillantást sem vetett Mártára, csak Jeanhoz beszélt:</p>
            <p>- Te szamár... te. Másfél esztendeje lebzselsz itt nálam és még annyit sem tudsz,
               hogy ebben a házban csak én mondhatom ki ezt a szót, hogy: akarom.</p>
            <p>- Igenis, Fenség.</p>
            <p>Leticia most Mártához fordult.</p>
            <p>Egyszerre nagyon nyugodtan és barátságosan beszélt. Leticia lélekben is Napoleon
               anyja volt. Éppen olyan rettenetes indulatok éltek benne, mint fiában. De csak akkor
               és addig volt dühös, amikor és amennyiben jónak látja.</p>
            <p>- Márta, öreg csont, - és mosolya meleggé, kedvessé tette a szigorú, klasszikus
               vonásokat, - menj a szobádba és vedd fel azt a szép, fekete selyemruhádat. Majd én
               magam vezetlek a császár elé.</p>
            <p>Az öreg korzikai asszony már szelíd volt, mint a bárány, de a becsület miatt
               szükségesnek tartott valami gyönge opponálásfélét.</p>
            <p>- Így nem lesz jó?</p>
            <p>- Nem, - felelt kurtán, nyersen Leticia.</p>
            <p>Aztán egyszerre megint szíves és nyájas lett.</p>
            <p>- Márta, te vén boszorkány, tudod-e, hogy a császár a minapában rólad álmodott?</p>
            <p>- Rólam? - és az öregasszony lélekzete mintha elfúlt volna. - Rólam? Istenem...</p>
            <p>Leticia csak nézte az asszonyt, kivel valaha régen, hosszú éveket töltött együtt.
               Hosszú, kínos, keserves, nyomorúságos, gonddal, bajjal, megaláztatásokkal teli
               esztendőket. Csak nézte az öreg arcban élénken villogó, fiatalos szempárt és arra
               gondolt, hogy ez a korzikai parasztasszony, hajdani cselédje, kiszolgálója közelebb
               áll hozzá, mint mindaz, ami és aki most körülveszi.</p>
            <p>Mert hogy ez az életéből került elő, az igaziból, ami mindenképpen hozzátartozott,
               amit ma is - itt, ebben a főúri palotában is, - teljesen a magáénak érez. Míg ami ma
               körülveszi?...</p>
            <p>Ami ma körülveszi, azt Isten kegyelme ajándékozta, - áldassék érte az Ő Neve! Fia
               szeretete, nagysága adta, - legyen ez a nagyság állandó és változhatatlan. De
               mindabból, ami itt van körülötte, csak ez a két dolog való, csak ez a két dolog igaz.
               Az egyik Isten kegyelme, a másik fia szeretete. A többi mind csak színpadi díszlet,
               melyet ha vége a játéknak, széthordanak. A többi mind csak szerepét játszó, elmondó,
               ágáló színpadi alak. Addig marad itt, addig játszik itt, míg érdemes, míg fizetik
               érte.</p>
            <p>Hanem ez az öreg korzikai asszony, ez valóság, ez igazi. Ez az életből jött.</p>
            <p>Az életből, amely akármilyen keserves, gyötrelmes, gondokkal, nélkülözésekkel teli
               volt, - de az övé volt.</p>
            <p>Ez az öreg korzikai asszony, ez nem színpadon felléptetett figura. Ez vele van, az
               övé, hozzá tartozik.</p>
            <p>És milyen lágy és puha tudott az energiától, erőtől csengő hang lenni.</p>
            <p>- Márta, a császár azt mondta nekem: Képzelje anyám, Korzikában jártam, kis gyermek
               voltam. Virágot szedtem és akkor elébem jött a régi dajkám. Fekete selyemruha volt
               rajta és a kezemre ütött, mert hogy a kertünk összes virágait letéptem,
               összeszaggattam.</p>
            <p>- Rólam álmodott? - És az asszony szava mintha sírásba csuklott volna. - Énrólam,
               hogy fekete selyemben voltam? Megyek, fölveszem azt a ruhát. Úgy lásson engem a
               drágám, ahogy ólmában látott.</p>
            <p>Kifelé indult, de aztán megint visszafordult:</p>
            <p>- De azt nem kellett volna álmodnia, hogy a kezére ütöttem... Én nem ütöttem a
               kezére, csak ritkán, - amikor megérdemelte.</p>
            <p>- Nagyon jól tetted, Márta, - mondta Leticia most már a régi energikus csengésű
               hangon. - A gyereknek csak az a verés árt meg, amit elmulasztottunk neki
               kiosztani.</p>
            <p>Márta boldogan nevetett, aztán Leticia egy intésére kiment a szobából.</p>
            <p>Leticia most Fouchéhoz fordult.</p>
            <p>- Tehát kezdhetjük, herceg.</p>
            <p>De hirtelen megállt és rápillantott a szoborszerű mozdulatlansággal álló gascognei
               inasra.</p>
            <p>- Persze, te a tíz aranyodat várod, mi?</p>
            <p>- Fenség... én... - dadogta Jean.</p>
            <p>- A pénzedet megkapod. Hanem most figyelj reám. Te a multkor olyan szerencsés voltál,
               hogy megtaláltad az órámat és felvettél érte két aranyat.</p>
            <p>- Igenis, Fenség.</p>
            <p>Leticia tetőtől talpig végignézte a szálas legényt.</p>
            <p>- Hátha mégegyszer ilyen szerencsés találsz lenni, akkor mi ketten örökre búcsút
               veszünk egymástól. Sajnálni fogom, Jean fiam, mert szemtelen, piszkos tolvaj vagy
               ugyan, de ügyes fickó. Vannak itt, akik éppen úgy lopnak, mint te, de jóval
               esetlenebbek és lustábbak. Mindegy. Ha mégegyszer szerencsés megtaláló leszel, el
               fogod veszteni az állásodat.</p>
            <p>Az inas elsápadt és könyörögni kezdett.</p>
            <p>- Fenséges Asszonyom... Esedezem...</p>
            <p>- Rendben van, fiam. Most az egyszer még rendben van minden. Megkapod a pénzedet és
               elmehetsz.</p>
            <p>Mikor kettesben maradtak, Fouché mélyen meghajolt és úgy mondta:</p>
            <p>- Most már tudom, kitől örökölte a császár ő felsége a közigazgatás egyszerűsítésére
               való hajlamát.</p>
            <p>Leticia elmosolyodott.</p>
            <p>Szigorú, klasszikus metszésű arcát szinte ragyogóvá tette ez a mosoly, mellyel egyben
               Fouché bókját is honorálta.</p>
            <p>Nagy, sötét szemének pillantása most a kis aranykulcsra tévedt. Az erélyes, szinte
               szoborszerű arc meglágyult, mikor a kis ódonformájú kulcsot nézte. Egy mozdulattal
               nyakába akasztotta és aztán nagyon kedves hangon mondotta a miniszternek:</p>
            <p>- Üljön le, Fouché.</p>
            <p>Helyet mutatott neki egy széken, majd figyelmesen nézte a vele szemben ülő férfi
               arcát.</p>
            <p>A császár anyja kedvelte ezt az embert, akiről annyi mindenféle hír keringett. A
               múltjával is siettek megismertetni és Leticia végighallgatván a sok borzalmat,
               sejtette, hogy a szóbeszédben igazság is lehet.</p>
            <p>Ám Leticia azt is tudta, hogy az emberek nagyrésze félelmetes labirintusokban halad
               előre, míg a világosságra kivergődik. A labirintusokban rémes szörnyetegekkel
               viaskodik és szerencsés az, akinek csak a külső világ fenevadjaival kell megbirkózni.
               Ezeket vagy leteperi, vagy áldozatuk lesz, - így is, úgy is, méltó az ember névre. De
               van úgy, hogy a lelkében rejtőző dúvadakkal kell tusára kelnie. És ezeken tökéletes
               és teljes diadalt sohasem arat a győző. És ha ők győznek?! Akkor sem jöhet a
               békességes nyugodalom. Mert hiszen nem fosztanak meg életedtől, csak attól, ami
               érték, szín, erő volt lelkedben, csak annak esnek neki. Ha a labirintusból kikerül
               valaki, nem azért kell számoltatni, hogy mit hagyott ott, hanem meg kell becsülni
               azt, amit ki bírt menteni onnét.</p>
            <p>És ez az ember, aki itt ül vele szemben, - ha igaz is a sok szörnyűség, mi róla
               kering, - kimentette éles, átható elméjét, világos és tiszta ítélőképességét, azt a
               becsületes szándékát, hogy ha a körülmények reá nem kényszerítik, nem követ el
               kegyetlenséget, vagy embertelenséget. Ez az ember meg tudja ítélni, kivel érdemes
               barátkozni, tudja, hogy a barátságban mindkét félnek fizetnie kell.</p>
            <p>- Hát mi jót hozott, Fouché? - fordult most a miniszterhez. - Hallom, hogy sokat
               dolgoznak. Az rendben van. A dolog az mindig rendben van.</p>
            <p>Egy kicsit elmosolyodott, aztán folytatta:</p>
            <p>- Bár a maguk munkája, Fouché, nem mindig Istennek tetsző cselekedet. A fiamtól jön,
               ugy-e?</p>
            <p>Fouché elég gyakran megjelent a palotában effajta küldetésekben. Mikor Napoleon már
               semmiképpen sem bírt anyja akaratával, rendesen Fouchét használta közvetítőnek. Egy
               Franciaország belső ügyeit rendben tartó miniszternek erre is kellett idejének
               lenni. És Fouché nagyon jól tudta, hogy az ilyen küldetések ügyes diplomáciai
               lebonyolítása mennyire erősíti pozícióját.</p>
            <p>- A császár ő felsége különböző megbizatásokat adott nekem.</p>
            <p>- Gondoltam, ha maga idejött hozzám. Nos?</p>
            <p>- A császár ő felsége, mint már személyesen is kegyeskedett megmondani semmiképpen
               sincs megelégedve Fenséged udvarával.</p>
            <p>- Ezen nem csodálkozom. Én még sokkal elégedetlenebb vagyok ezzel az udvarral, mint a
               császár. Esztelenül, bűnös módra pazarolnak, s amit nem tudnak az ablakon kidobni,
               azt egyszerűen ellopják.</p>
            <p>- Ez mindenesetre nagyon sajnálatos, - mondta Fouché, - az emberi romlottság mélyen
               elszomorító. Ám most nem erről van szó. A császár ő felsége nagyon sajnálja, hogy
               császári Fenséged kellemetlen szóváltásba elegyedett udvarmesterével, Desforges
               báróval, - holmi mosószámlák miatt.</p>
            <p>Leticia hangja most keményebb lett:</p>
            <p>- Micsoda? Még ne is, szóljak annak a rablóvezérnek? A mosószámlám a mult évben 46
               ezer frankot tett ki.</p>
            <p>- Azonfelül a császár ő felsége nagy sajnálattal értesült, hogy Fenséged öt személyt
               megint elbocsátott udvartartásából. Az öt hivatalnok a trón zsámolyához borult...</p>
            <p>- Ezt elhiszem, - bólintott Leticia. - Ez sokkal könnyebb, mint valami tisztességes
               munka után nézni.</p>
            <p>- A császár ő felsége kéreti Fenségedet, fogadja vissza őket kegyelmébe és
               jóindulatába.</p>
            <p>- Nagyon szívesen. Én nem is haragszom reájuk. - Kegyelmembe nagyon szivesen
               visszaveszem mind az ötöt, de fizetni nem fogom őket.</p>
            <p>- A császár saját pénztárából fizeti majd évdíjukat.</p>
            <p>- Fizeti? Akkor rendben van.</p>
            <p>Csönd volt egy pillanatig, mely alatt Otrantó hercege azon gondolkodott: milyen
               stratégiai módszer szerint folytassa az ostromot.</p>
            <p>- Azonfelül Fenséges Asszonyom udvara nem egészen olyan, mintahogy a császár
               óhajtaná. Itt van például Offarel asszony.</p>
            <p>- Mi baj van vele? - kérdezte Leticia.</p>
            <p>- Állandóan rengeteg ékszert rak magára. Olyan mint egy hindu bálvány. A császár ezt
               nem szereti.</p>
            <p>- Én sem. De még mindig sokkal jobb, ha ékszerre költ, mintha selyem, bársony és
               csipkerongyokat vásárol. Az ékszer pénz. Majdnem olyan jó pénz, mint maga az
               arany.</p>
            <p>Fouché bólintott, jelezve, hogy teljesen egyetért Madame Mère-el, de aztán
               rendületlenül folytatta tovább a sáncok bevételét.</p>
            <p>- A császár ő felségének nem tetszik a drágaságokkal való hivalkodás. Offarelné férje
               hadiszállító volt valaha és mint a császár mondja: Offarelné nagyon is feltűnően
               mutogatja, hogy férje milyen gazdaggá tette őt.</p>
            <p>- A császár téved. Offarelné tette gazdaggá a férjét. Kilenc gyermeket szült
               neki.</p>
            <p>- Kilenc? - ismételte Fouché elismerő hangon.</p>
            <p>- Ugy van. És köztük hét fiú.</p>
            <p>- Meg fogom mondani ő felségének. Ez mindenesetre enyhítő körülmény. De hát itt van a
               súlyosabb ügy.</p>
            <p>Leticia kezével legyintett.</p>
            <p>- Tudom. A császár fiának anyja, de Plaigne Eleonora.</p>
            <p>- Úgy van. - És Fouché hangja most őszinte aggodalommal volt tele. - A császár ő
               felsége alázatos fiúi tisztelettel kéri Fenségedet, kegyeskedjék magát kívánságához
               tartani.</p>
            <p>Leticia megrázta fejét. Milyen imperátori, milyen napoleoni volt ez a mozdulat. Akár
               ne is beszélt volna utána. De hát azért mégis úgy érezte, hogy valami
               magyarázatfélével tartozik.</p>
            <p>- Nem, kedves herceg, erről beszélni sem lehet. A császár reám bízta fiát. A gyermek
               nálam marad. De azt nem tilthatom meg ennek a szerencsétlen Eleonorának, hogy néha
               meg ne ölelje a gyermekét.</p>
            <p>- Eleonora de Plaigne kisasszony elvesztette a császár kegyét, - mondta határozott
               hangon Fouché.</p>
            <p>- Hallottam. Ez a császár, meg a leány dolga. Szabad a férfi az asszony testével, ha
               az egyszer odaadta magát neki. Ezt minden asszonynak tudnia kell. Ha nem tudja az
               ölelés előtt, majd megtanulja utána. Az asszony teste a férfié. De a gyermek, az meg
               az anyjáé. Éppen úgy az övé, mint a keze, a lába, a szeme. A császár nagy úr. Ura az
               életnek, a halálnak. De senkinek sem vághatja le a kezét, nem szúrhatja ki a szemét.
               Még akkor sem, ha az illető teremtés asszony - és egy szép, egészséges fiúgyermeket
               szült neki.</p>
            <p>Fouché felállt és olyan mélyen hajolt meg, mintahogy csak az igazi emberi érték előtt
               lehet, aztán mondotta:</p>
            <p>- Jelentést fogok tenni ő felségének a császárnak, Fenséged válaszáról.</p>
            <p>Aztán megint leült Leticiával szemben s egy pillanatnyi szünet után folytatta:</p>
            <p>- Még csak annyit vagyok bátor megjegyezni, hogy Karoline hercegasszony ő fensége
               rögtön engedelmeskedett a császári parancsnak és kitiltotta Eleonora de Plaigne
               kisasszonyt udvarából.</p>
            <p>- Az az ő dolga, - felelt kurtán Leticia, - nem avatkozom bele.</p>
            <p>Fouché pedig kereste az utat, melyen minden veszedelem nélkül elérhet a kívánt célhoz
               és tudathatja a császár anyjával azt, amit mindenáron tudatni akart vele.</p>
            <p>- A hercegasszony már új társalkodónőt fogadott magának.</p>
            <p>Leticia nagy fekete szeme messze nézett és teljes közömbösséggel mondta, mint akit az
               ügy abszolute nem érdekel:</p>
            <p>- Úgy? Igen?... Karoline említett is valamit a dologról.</p>
            <p>- Igen. Egy nagyon szép fiatal hölgy. Most érkezett Londonból.</p>
            <p>Leticia arca szórakozott és unott lett. Éppen, hogy mondjon valamit, megismételte
               Fouché szavait:</p>
            <p>- Londonból?</p>
            <p>- Igen, Londonból. Madame de Genlis, az írónő kintjárt Angliában, emigráns barátainál
               és felfedezte ezt a fiatal, csodaszép hölgyet, ki, mint beszélik, teljesen rabja lett
               a világhódító Caezár hírnevének.</p>
            <p>Leticia most már kelletlenül vállat vont. Az egész história nemcsak unalmasnak, de
               immár bosszantónak tűnt fel előtte.</p>
            <p>Ezt a rajongást, amit Fouché említett, bolondságnak, vagy kiszámított ravaszságnak
               tartotta.</p>
            <p>- Ezek a leányok, - mondta aztán, egy kézmozdulattal, mintha csak el akarta volna az
               egész ügyet dobni magától.</p>
            <p>Mentől erőtlenebb, színtelenebb és unottabb lett az asszony hangja, annál élénkebben,
               jelentőségteljesebben és hangsúlyozottabban beszélt a herceg.</p>
            <p>Most előrehajolt székén és minden szótagot szinte külön kiemelve, kérdezte:</p>
            <p>- Császári Fenséged tehát megengedi, hogy az ifjú hölgy legmagasabb színe elé
               járuljon?</p>
            <p>- Persze, hogy megengedem, - látszott, hogy Leticia már végezni akar a dologgal. -
               Miért éppen őt nem? A többieket is elfogadtam.</p>
            <p>Szórakozottan beszélt, elnézve a férfi feje felett, de egyszerre, mintha megérezte
               volna Fouché átható tekintetét.</p>
            <p>Csak nézte Fouché arcát, elgondolkozott és összeszorította száját. Aztán hirtelen
               megszólalt:</p>
            <p>- Hanem, hallja csak, otrantói herceg úr. Maga okos ember, miért érdekli magát olyan
               nagyon ez az ostobaság?</p>
            <p>- Alázatosan bocsánatért esedezem... De úgy gondoltam, mivel ez a fiatal hölgy most
               jött meg Londonból...</p>
            <p>Az előbbi szórakozott unottság helyett Leticia egyszerre élénken érdeklődni
               kezdett.</p>
            <p>- A leányom Londonból hozat magának felolvasónőt? Hiszen nem is tud angolul.</p>
            <p>- Császári Fenséged kegyes engedelmével, a fiatal hölgy francia. Egy emigrált
               arisztokratának: Marbeuff Lajos grófnak a leánya.</p>
            <p>Leticia egy pillanatig mereven, mozdulatlanul nézett Fouchéra. Hangja, az az érces,
               határozott hang, egyszerre bizonytalan, fojtott és remegő lett.</p>
            <p>- Azé a Marbeuff grófé?...</p>
            <p>- Aki valaha Korzika kormányzója volt, - fejezte be a mondatot csöndesen Fouché.</p>
            <p>Leticia most már teljesen nyugodt lett. Visszanyerte fensőbbséges biztonságát és csak
               úgy odavetve kérdezte:</p>
            <p>- És hogy került ez a fiatal leány Karolinehoz?</p>
            <p>Fouché egy kicsit elmosolyodott, de a hangja nagyon komoly volt.</p>
            <p>- Ez a Karoline hercegasszony titka.</p>
            <p>Leticia erősen Fouché szemébe nézett.</p>
            <p>- És ezt a fiatal leányt holnap este a császár elébe viszik?</p>
            <p>Fouché szertartásos, színtelen, közömbös hangon válaszolt:</p>
            <p>- Marbeuff Honória grófnő holnap este abban a megtiszteltetésben fog részesülni, hogy
               a Császár őfelsége előtt bemutathatja alázatos, alattvalói hódolatát. És mivel a
               fiatal hölgy szinte beteg a vágytól, hogy a világ legnagyobb hősének színe elé
               kerülhessen...</p>
            <p>Nem tudta folytatni, Leticia szigorúan, kemény, szinte fenyegető hangon
               rákiáltott:</p>
            <p>- Fouché!...</p>
            <p>Aztán elmosolyodott, egészen más hangon folytatta:</p>
            <p>- Fouché... Maga okos, értelmes és amennyiben a helyzetében lehetséges, hát talán
               lehet, hogy becsületes ember is. Fouché... Hát én azt mondom magának...</p>
            <p>Mosolya kedves volt, szelíd, barátságos, de a szeme nagyon komolyan, hosszan, szinte
               kutatólag nézett Fouché szemébe.</p>
            <p>- Otrantói herceg úr. Mit is akarok én magának mondani?</p>
            <p>Fouché hirtelen nagyon gyorsan beszélt:</p>
            <p>- Hogy Császári Fenséged beszélni akar a fiatal hölggyel, mielőtt abban a
               szerencsében részesülne, hogy a császárhoz bevezetik.</p>
            <p>Leticia fejét rázta, már mintha nem is látná Fouchét, szeme, lelke mintha a múltba
               nézne vissza.</p>
            <p>A herceg ebben a pillanatban vette észre, hogy az asszony szép, finom keze a régi kis
               aranykulccsal játszik.</p>
            <p>Fouché csak nézte Leticiát, majd halkan mondta:</p>
            <p>- Ha a fiatal grófnőt a császárnak bemutatják?...</p>
            <p>Leticia talán nem is figyelt Fouché szavaira, de keze erősen megszorította a kis
               kulcsot, mintha csak esküt, fogadalmat tenne valakinek, aki már régóta nincs itt a
               földön. Aztán bólintott, és a herceg mélyen meghajolva távozott az audienciáról.</p>
           
         </div>
         <div type="chapter">
            <head>NEGYEDIK FEJEZET</head>
            <p>A koronázási esztendő vészekkel és viharokkal volt teljes. A külföld álmélkodó
               csodálkozása, gyűlölete, félelme mellett, ott voltak még a belső bonyodalmak is.</p>
            <p>S ezek talán még sokkal veszedelmesebbek és robbantóbb erejűek, mint ami külföldről
               fenyegette Franciaországot.</p>
            <p>Mert végre is, hogy a forradalmak rendesen mást csinálnak, mint amire vállalkoztak, -
               mint aminek nevében elindultak, - azt minden históriailag fegyelmezett és kiművelt
               agyvelő tudja. Ám néha annyira ellenkező munkát produkálnak azzal, amit programjuk
               ígért, hogy la legfilozófikusabb és legfegyelmezettebb agyvelő is meghökken. A
               meghökkenést csak egy hajszálnyi rianás választja el a megbotránkozástól, s azt
               megint igen kis szakadék az elégületlenségtől és felháborodástól.</p>
            <p>Párizs a forradalmak városa. És Párizsnál senki jobban tisztában nem lehet a
               forradalmak természetrajzával és munkájával. Ám megint más tisztán látni valamit és
               megint más a jól és világosan látott dologba belenyugodni.</p>
            <p>Párizs elszenvedte Ausztriai Anna és Mazarin alatt a Fronde-háborút, mely a
               parlamentek önkormányzati jogáért és hatalmának kiterjesztéséért vívatott, (ekkor
               mondják ki először Franciaországban az alkotmány szót) és a Fronde-háború eredménye:
               XIV. Lajos abszolút uralma lett.</p>
            <p>És ugyanaz a Párizs kezdett rájönni arra, hogy az 1789-i esztendőben összehívott
               nemzetgyűlés munkája - a Szabadság, Egyenlőség, Testvériség jelszava - alapozta
               meg, a feudalizmus bukásán keresztül, a nagytőkét és a császárságot.</p>
            <p>Ezt 1805-ben már mindenki világosan látta, de igen sokan voltak, akiket nagyon
               elkeserített a világosan látott igazság.</p>
           
            <p>Fouché ott ült hivatalában s egymásután adta ki a rendeleteket. Embereket fogadott,
               elküldött, kéréseket teljesített, elutasított, rendeletekre titkos jeleket írt,
               amiből a beavatottnak meg lehetett érteni, hogy melyik adatott ki csak úgy látszatra
               és melyiket kell minden esetre és minden körülmények között végre hajtani. Írásokat
               fogalmazott, amelyeknek átadója életével játszott, ha nem bírja rendeltetési helyére
               juttatni, és megint más írásokat, melyeket sohasem volt szabad a címzettnek megkapni,
               mert hiszen nem volt más céljuk, mint hogy valami úton-módon, görbeútra kerülve,
               külföldi kémek kezébe jussanak és az ellenséges tábort félrevezessék.</p>
            <p>Erre a munkára aztán még a kiválasztottak közül is csak a legtehetségesebbeket
               lehetett alkalmazni.</p>
            <p>És mialatt Fouché, mint sakktáblán, ott játszott Franciaország, talán egész Európa
               sorsával, közben ráért, Bonaparte Karolinenal is foglalkozni.</p>
            <p>Egy kicsit eltünődött: vajjon helyes, okos dolog beleavatkozni Karoline terveibe, ki
               most új kegyencnőt akar szállítani a császárnak?</p>
            <p>Ezt a fiatal Marbeuff grófnőt, kit Karoline éppen úgy titkos kémszolgálattal akar
               megbízni, mint a szerencsétlen Eleonórát, ki a Karolinenak tett kémszolgálatok között
               nyakát szegte. A hercegasszony pedig épolyan nyugodtan tűrte elejtését, száműzetését
               és gyermekétől való megfosztását, mintha valami ócska, elhasznált ruháját dobnák a
               lomtárba.</p>
            <p>- Valószínűleg így tenne a fiatal Marbeuff Honóriával is, - gondolta Fouché. - Hiszen
               ennél az asszonynál erősebb, kegyetlenebb és lelkiismeretlenebb teremtés nincs az
               egész Bonaparte-családban.</p>
            <p>Fouché átvette a futártól az iratokat és mialatt átnézte, Metternich mondása járt
               eszébe: “Karoline éppen olyan politikai tehetség, mint a bátyja.” Csakhogy - ezt
               megint Fouché tudta, - Napoleon koránt sem volt olyan cinikus, elszánt és
               lelkiismeretlen, mint húga, Bonaparte Karoline.</p>
            <p>Napoleonnak voltak úgynevezett nemes gyöngeségei. Tudott szeretni, nem volt
               gyűlölködő, könnyen megbocsátott és ami a legfontosabb: hálás természetű volt. Hálás
               volt mindazok iránt, kik, - mintahogy ő gőgös szuverénitással kifejezte magát: “Olyan
               szerencsések voltak, hogy szolgálatot tehettek nekem”.</p>
            <p>Bonaparte Karoline minden ilyesféle gátlástól szabadon ment előre útján. És Fouché
               egy pillanatig abbahagyta írását, mert arra gondolt, hogy ezt az utat halálos
               veszedelem keresztezni.</p>
            <p>Ha most mégis elébe állt?!... Akkor bizonyára nem a fiatal Marbeuff grófnőért tette,
               hanem mert...</p>
            <p>Mert nem családi és udvari intrikákról van most már szó. Nem is arról, hogy Karoline
               új, ügyes kémet csempésszen be a császár mellé, - apróbb és nagyobb titkokat
               megtudni.</p>
            <p>Az ilyesmiért nem érdemes neki - egy Fouchénak -, harcba indulni, Karolinenal
               szembekerülni. Hiszen, ha a hercegasszony terve sikerül és Marbeuff grófnő csakugyan
               a császár mellé kerül, még mindig ráér várni. Ha a fiatal grófnő túllép a határon,
               melyet Fouché megengedhetőnek tart, majd ő gondoskodik róla, hogy a kellő pillanatban
               nyakát szegje, mint az Eleonoráét, kit fia sem tudott megmenteni. Asszonyok mulatsága
               a császár egy-két üres percét valahogy betölteni. Ebbe ő sohasem szólt bele.</p>
            <p>De Fouchénak, amint most elgondolkozva nézett maga élé, eszébe jutott, hogy a szép
               Karoline most már túlontúl nagy tétben játszik. A tét Franciaország sorsa és az
               európai politika átalakulása.</p>
            <p>Vajjon Napoleon ismeri-e húga terveit? Fouché, amint felvetette a kérdést, nyomban
               össze is szidta magát ostobaságáért. Egy olyan intellektus, mint Napoleon, csak azt
               nem tudja, amitől szándékosan el akarja fordítani fejét.</p>
            <p>Napoleon nem volna tisztában húgának mindeneken keresztülgázoló
               nagyravágyásával?!</p>
            <p>Vajjon nem tudná, hogy Karoline nem azért szövi hírhedt viszonyait, nem azért keresi
               és bocsátja el kedveseit, mert gyönyörűsége telik az ilyesmiben. Karoline nem keres
               szerelmes kalandokat, mint testvére: Pauline. Ha ő egymásután Metterniché, Junoté,
               Marmonté, a többieké lett, csak azért teszi, mert úgy gondolkozik, hogy a férfit
               voltaképpen csak ezen az úton veheti meg magának igazán az asszony.</p>
            <p>És a császár azt is tudja, hogy Karolinet nem lehet ígéretekkel, vagy ajándékokkal
               útján feltartóztatni. Férjéből, - ebből a tökfilkó, délceg Muratból, - tábornagyot,
               marsallt, herceget csinált. Most Nápoly trónját követeli számára. Napoleon haragosan
               tiltakozik, de olyan szívesen adná, ha remélhetné, hogy Karolinet ezzel végkép le
               lehet csendesíteni.</p>
            <p>Könnyebb Európát leigázni, mint a Bonaparte-családban rendet teremteni, - gondolta
               magában Fouché. Fejedelmeket, nagyhercegeket, királyokat könnyebb megregulázni, mint
               ezt a korzikai hadat, mely úgy követelődzik, mintha... Hogy is mondta Napoleon egy
               elkeseredett pillanatában Fouchénak:</p>
            <p>“- Úgy követelődznek rajtam, mintha boldogult apám, Carlo Buonaparte, a családra
               hagyta volna Európát és most nem igazságosan osztom fel közöttük az örökséget.”</p>
            <p>És a hat másik testvérrel együtt nem volt annyi baja, mint Karolinenal.</p>
            <p>A fiúkkal valahogy könnyebben ment a dolog. De a leányok?!...</p>
            <p>Eliza még hagyján. Megelégedett a hercegnői címmel és azzal, hogy sorra váltogathatta
               ifjú kamarásait. Pauline, miután kalandjain egy pár évig egész Európa nevetett és
               elképedt, férjhezment Borghese herceghez. Most Rómában van. De ez a harmadik leány,
               ez az átkozottul zseniális Karoline?!...</p>
            <p>Most itt van a legújabb ütőkártyája, az új felolvasónö, a Marbeuff Lajos gróf
               leánya.</p>
            <p>Fouché végiggondolt mindazokon, miket Marbeuff Lajos gróf korzikai kormányzóságáról
               hallott. Tudta, hogy Napoleonnak a gróf volt az első pártfogója, ő juttatta be a
               brienni katonaiskolába.</p>
            <p>Fouché nem lett volna az, aki, ha össze nem szed pontosan minden apró és fontos
               adatot a Bonaparte-család történetéből. Eleinte ő is úgy gondolta, mint a többi
               emberek, ahogy a pamfletírók meg is írták, hogy a gáláns kormányzó, meg a korhely,
               haszontalan ajaccioi fiskális szép és fiatal felesége... De ha az öreg dajkától,
               Mártától nem is tudta volna meg a szerelmi regény hiteles történetét, elmondta neki
               azt ma Leticia asszony arca.</p>
            <p>Hogy megváltozott ez a csodálatos arc, mikor Marbeuff Lajos leányáról beszéltek
               előtte.</p>
            <p>Így csak arra az emberre lehet gondolni, akihez minden idegszálunkkal, minden csepp
               vérünkkel hozzátartozunk, - merthogy sohasem lett a miénk.</p>
            <p>A be nem teljesült álmokat nem lehet eltemetni. A vágy, mely nem találta meg tárgyát,
               örökké él.</p>
            <p>És Leticia sohasem bocsátaná meg a fiatal leánnyal űzött játékot, mint ahogy örökké
               hálás barátja lesz annak, aki most, ebben a percben mellette áll.</p>
            <p>Az otrantói herceg nagyon jól tudja, mit jelent Leticia asszony barátsága.</p>
            <p>És Fouchénak olyan pontosan, apró részletekre ki volt dolgozva haditerve, hogy
               biztosra vette a győzelmet még Karolinenal szemben is.</p>
           
            <p>És aztán nem udvari intrikákról, nem Karoline terveinek keresztezéséről, Leticia
               asszony rokonszenvének megnyeréséről van itten most már szó, hanem a
               Bonaparte-dinasztia megszilárdításáról, Napoleon uralmának az európai
               uralkodócsaládokkal való szoros, eltéphetetlen kapcsolatáról.</p>
           
            <p>A díszteremben már együtt volt a társaság nagy része. Közben az első komornyik
               folyton jelentette az újabban jövő vendégeket, de a bejelentéseket elnyomta a hangos
               társalgás zaja.</p>
            <p>Az óriási szalónban külön csoportokban beszélgettek az emberek. Mikor Fouché, az
               otrantói herceg bejött, Junot marsall felesége, az abrantèsi hercegnő, mosolyogva
               intett a herceg felé:</p>
            <p>- Örülök, hogy már itt van, kedves herceg. - Aztán a mellettük elmenő Bezenval Hektor
               báróhoz fordult:</p>
            <p>- Remélem, minden rendben megy majd a díszebéden.</p>
            <p>A báró rideg, gőgös visszautasítással felelt:</p>
            <p>- Az ebéd a régi monarchia szertartásai szerint van rendezve és Rochefoucauld
               hercegasszony ügyel fel a szertartásra.</p>
            <p>És minden szót még erősebben hangsúlyozva mondta:</p>
            <p>- Rochefoucauld hercegnő, a megdicsőült Marie Antoinette királyné első udvarhölgye,
               kinek tapintata, ízlése, tudása, a mártírhalált halt királyné legmagasabb
               megelégedését érdemelte ki, - önök is rábízhatják magukat.</p>
            <p>Meghajtotta magát a társaság előtt és hozzáférhetetlen, merev gőggel továbbment.</p>
            <p>A vöröshajú Jourdan grófné nevetve és bosszankodva mondta:</p>
            <p>- Hát ezt meg mi lelte?</p>
            <p>A marsallné vállat vont.</p>
            <p>- Hiába lettünk mi grófok, hercegek, ez a régi Bourbon-arisztokrácia ma is úgy néz
               végig rajtunk...</p>
            <p>Fouché békítőleg vágott közbe:</p>
            <p>- Istenem, ha elfoglaltuk birtokaikat, beültünk kastélyaikba, hát cserébe legalább
               meg kell érteni őket.</p>
            <p>Most az ajtónálló egy nevet mondott, melyre felfigyeltek.</p>
            <p>- Madame de Genlis.</p>
            <p>Fouché egy pár lépéssel az írónő elé ment.</p>
            <p>A kistermetű, vékony, keskeny madárarcú, őszeshajú asszony úgy tipegett, mintha
               állandóan halálosan fáradt lenne, csak a kötelességérzet tartaná talpon s hozná az
               emberek közé.</p>
            <p>Pedig ez a kis, vézna, éles arcélű, hegyesállú teremtés telve volt azzal a gyilkos,
               emésztő aktivitással, mely főleg a csúnya nőkben lobog. S ez a cselekvési és
               érvényesülési vágy diadalmaskodni tudott mindenen, - még a saját rútságán is.</p>
            <p>Akkor is ilyen jelentéktelen termetű, furcsa kis egérarcú teremtés volt, mikor, mint
               fiatal özvegy, az orleansi Fülöp herceg házába került, nevelőnőnek. Hogy tudta
               megcsinálni, hogy Orléans herceg, kinek felesége Franciaország egyik legszebb
               asszonya volt, kinek figyelme - Marie Antoinette-től lefelé, - mindig a legragyogóbb
               nőkre fordult, egyszerre meglátta és megszerette. Nemcsak hogy éveken át a herceg
               kedvese maradt, de az Orléans-ház kormányzója és a két Orléans-gyermeknek - a fiúnak
               és leánynak, - bizalmas barátja.</p>
            <p>Orléans herceg, mint Égalité Fülöp, vérpadon fejezte be életét, fia, a későbbi Lajos
               Fülöp, elmenekült és testvérhúgát Madame Genlis őrizetére bízta Angliában, hol
               francia órák adásával tartotta el a két nőt: testvérhúgát és annak nevelőnőjét.</p>
            <p>Aztán egyre nehezebb lett ott kint az élet és egyre sűrűbben jöttek a hírek
               Franciaországból, a feneketlen nagy felfordulásról.</p>
            <p>A káoszból lassanként rend lett, ha nem is olyan, mint amilyet az Angliában és
               Ausztriában élő emigránsok reméltek. És Madame de Genlis egy napon, érzékeny búcsú
               után, elhagyta a fiatal Palmira hercegkisasszonyt. Olyan szépen és meghatottan
               búcsúzott és annyira le volt sújtva a válástól, hogy a hercegkisasszonynak kellett őt
               vigasztalnia, erősíteni az útra. S a herceggel is el tudta hitetni, hogy távozása
               éppen úgy, mint eddigi kitartása, áldozat, melyet nagylelkűen hoz az
               Orléans-családnak. Párizsban aztán érzékeny, megható, végtelenbe nyúló regényeket
               írt, az erény és önfeláldozás szépségéről és diadaláról. Mellesleg nevelőintézetet is
               nyitott. Az új arisztokraták lányai Madame de Genlis intézetében tanulták meg, hogyan
               kell egy igazi főúri hölgynek viselkedni? Madame de Genlis pedagógiai működését a
               császár is nagyon helyeselte, írói munkásságától pedig el volt ragadtatva.</p>
            <p>A császár tudtával történt, hogy Madame de Genlis minden évben kiment az emigrációs
               táborba, Angliába, ahol mindig nagy szeretettel és bizalommal fogadták. Ez is kiváló
               diplomáciai tehetségének diadala volt. Az emigránsok éppen úgy a maguk hívének
               tartották, mint Párizsban a császári udvar.</p>
            <p>Angliai útjai után mindig fölfrissülve tért vissza. Ezekről az utakról ugy számolt
               be, mint aki missziót teljesít. És lehet, hogy úgyis volt, mikor a gyávákkal együtt
               sopánkodott, az élniakarók tekintetét Párizs felé terelte, hol a császár várja őket,
               a hajlíthatatlanok előtt pedig ugy tisztelgett, mint martirok előtt szoktak.
               Népszerűsége minden útja után nagyobb lett, itt is, Párizsban is. És nagyobb lett
               könyveinek kelendősége és nevelőintézetének fellendülése is.</p>
            <p>- Asszonyom, - mondta Fouché, mikor szembeállt az írónővel, - engedje meg, hogy
               angliai útja után üdvözöljem. Remélem, nemsokára szerencsénk lesz az útiemlékek
               olvasásához.</p>
            <p>- Már dolgozom rajta, - felelt az írónő - és boldog lennék, ha a császár ő felsége
               meg lenne elégedve szerény munkámmal.</p>
            <p>- Érdekes, - szólt most közbe Jourdan grófnő, - hogy a Bourbon-arisztokrácia megint
               késik. Mindig megvárakoztatnak bennünket. Így előkelőbb. - És néhány pillanat mulva
               hozzátette:</p>
            <p>- És késik Karoline hercegasszony is. Pedig ma mutatja be a császárnak új
               felolvasónőjét.</p>
            <p>Csönd volt egy pillanatig, aztán Jourdan grófnő, - aki úgylátszik, nem akart a
               témával szakítani, - folytatta:</p>
            <p>- Tegnap Karoline hercegasszonynál ebédeltem, és ott volt a fiatal Marbeuff grófnő
               is. Csodaszép gyermek.</p>
            <p>Fouché megint az írónőhöz fordult:</p>
            <p>- Gratulálok, Madame. Azt mondják, ezt a szép emigráns kisasszonyt önnek sikerült a
               császár hűségére megtéríteni.</p>
            <p>- Marbeuff grófnőről beszélnek? - és a madárarcú asszony arca egyszerre nagyon élénk
               lett. - Óh, itt nagyon könnyű dolgom volt. A kis Honória lelki rabja lett a császár
               hírnevének.</p>
            <p>Fouché teljes erejével ment a harcba. Ő tudta legjobban, hogy nagy és nehéz idők
               jönnek reájuk. Ami ott kint történik? Az a császár dolga. Állja, vagy letörik alatta,
               ebben neki nem segíthetnek. És Fouché ebben az időben még rendületlenül bizott
               Napoleon csillagában.</p>
            <p>Hanem itt bent?!... Itt nem kisebb fontosságú kérdések várnak döntésre, mint ott
               kint, a harcmezőn. Napoleon már örökös konzul korában kezdett viaskodni a válás
               gondolatával. Mióta császár lett, egyre jobban érezte, hogy el kell határoznia magát.
               A dinasztia-alapításhoz királyi vérből való feleségre van szüksége.</p>
            <p>Csakhogy ez nem ment könnyen. Mert hiába akarta a válást a Bonaparte-család. Hiába
               tanácsolta a józan belátás, a jövendőre való gondolás, magának Napoleonnak vágya,
               hogy vérét és utódját lássa a francia trónon. Mindezekkel szemben ott állt, - óh nem
               a feleség könnye, könyörgése, ájuldozása, sírása, ez mind nem jelentett volna semmit,
               hanem ott állt - Napoleon érzése.</p>
            <p>Mert hogy még mindig szerette az asszonyát és nem Jozefinnel harcolt, hanem saját
               magával, mikor a válás gondolatával viaskodott.</p>
            <p>Fouché, aki tudta, hogy a válásnak, az új házasságnak, minél előbb meg kell
               történnie, érezte, hogy segítségre van szüksége. Segítségre, mely melléje áll, mikor
               a császár “gyöngeségével” - így nevezte Fouché Napoleonnak a Jozefinhez való
               ragaszkodását - harcol.</p>
            <p>Az egyik segítséget Leticia asszonyban hitte megtalálni, ki soha ki nem állhatta
               menyét. Mikor azonban Fouché először megpendítette előtte a dolgot, Leticia csak
               fejét rázta.</p>
            <p>És mikor Fouché merészen beszélt Jozefine sok sajnálatos gyengeségéről, Leticia csak
               ennyit felelt:</p>
            <p>- A fiam császár lett mellette.</p>
            <p>De most, ha a mult emlékének furcsa felébredésénél, Fouché közel tud jutni ehhez a
               csodálatos asszonyhoz, akinek szava mindig döntő súlyú Napoleon előtt?... Ha meg
               lehet Leticiával értetni, hogy fia uralma akkor áll megrendíthetetlen alapon, ha
               magához méltó asszonyt visz be a Tuileriákba?</p>
            <p>Az egész eset bolondul fantasztikusan romantikus. Egy fiatal leányt akarnak a császár
               kedvesévé tenni és ez a leány annak a férfinak gyermeke, kit Leticia mindennél és
               mindenkinél jobban szeretett valaha.</p>
            <p>Bolondul romantikus eset, de nincs olyan erős és pozitív lélek, aki ilyenkor...</p>
            <p>Hiszen Fouché látta a császár anyjának arcát...</p>
            <p>Látta ezt az arcot, mikor megértette Karoline tervét... És Fouché érezte, hogyha ő
               most szívvel-lélekkel a Leticia oldalán harcol, a császár anyja azt neki elfelejteni
               nem fogja.</p>
            <p>Az otrantói hercegnek különben egyéb oka is volt azt kívánni, hogy Karoline terve ne
               sikerüljön. A házasság és válás között igazán nem stílszerű semmiféle szerelmi
               kaland, vagy idill. Ha Napoleon új feleséget keres, az európai udvarok szeme
               mindenfelől reáirányul. Ballaszt nélkül kell királyi házból való feleség után
               nézni.</p>
            <p>- A fiatal Marbeuff grófnő, - mondotta most a rendőrminiszter, mert hiszen mindenáron
               Honória személyére akarta terelni a társalgást, - hallom, gyermekkora óta Londonban
               élt, az emigránsok között.</p>
            <p>Az írónő Fouché felé fordult és élénken magyarázta.</p>
            <p>- Hiszen éppen ez a különös, kegyelmes uram. Marbeuff gróf leánya, árvasága óta ott
               élt Broglie marsall özvegyénél. Már félig-meddig menyasszonya is volt a fiatal
               Broglie hercegnek, míg egyszer egy este...</p>
            <p>- Nos? - kérdezte Fouché?</p>
            <p>- Meg voltam híva a hercegnőhöz és az összegyűlt társaságnak a császár nagyságáról,
               jóságáról, nemeslelkűségéről beszéltem. Egyszer csak Honória égő arccal, könnyes
               szemekkel felugrott és kifutott a szobából. Másnap meglátogatott, könyörgött, hogy
               hozzam magammal, ide Párizsba. Nem bírtam kérését megtagadni.</p>
            <p>- Az ám, - mosolygott Fouché. - És itt van az új, szép, romantikus regény. Címe:
               Honória titka.</p>
            <p>Madame de Genlis mintha biztatást nyert volna Fouché mosolyából, lelkesen
               folytatta:</p>
            <p>- Egyelőre csak verset írtam róla, a szép Honóriáról.</p>
            <p>Fouché csupa figyelem és érdeklődés volt.</p>
            <p>- Igazán, asszonyom? Nagyon érdekes lehet.</p>
            <p>- Úgy merem remélni, kegyelmes uram, hogy sikerült dolog. A vers egy rózsáról szól,
               mely idegen földben, idegen kertben virul és most egy gondos kertész átültette
               otthonába, ahol mindnyájunkat elbájol, gyönyörködtet és meghat. A verset Karoline ő
               fenségének ajánlottam, mert hiszen ő a gondos kertész.</p>
            <p>- Óh, asszonyom, - lelkesedett Fouché, - milyen szép, költői gondolat. Különösen a
               “gondos kertész”.</p>
            <p>Meghajolt és otthagyta a csoportot, mert most már az ajtónálló a régi
               Bourbon-arisztokrácia tagjait jelentette be. És Napoleon rendőrminisztere az
               egymástól egyelőre még különvált két világgal egyaránt igyekezett az összeköttetést
               fenntartani.</p>
            <p>És jöttek egymásután a Bourbon-udvar csillagai, akik a forradalomból menekülve, ott a
               távolban, idegen földön várták a hajnal hasadását. Várták, előbb türelmesen,
               reménykedve, a napfelkeltében bízva, mely az ő világukat hozza vissza. Később a
               bizalom egyre halványabb lett, a türelem valami kínzó vágyakozásba fult, a világ,
               melyet egy eszeveszett, mocskos felfordulás produktumának hittek, egyre jobban
               kibontakozott a káoszból. Amiről azt hitték, hogy saját képtelensége, logikátlansága
               alatt kell összeomolnia, egyre szilárdabbá, állandóbbá lett s az emigrációban élő
               francia főurak riadtan, sápadtan kezdték észrevenni, hogy Franciaország nélkülük is
               tud élni. Ez volt a legnagyobb szenvedés, ami érte őket. Azok a rokonok, barátok,
               akik nyaktilón végezték életüket, talán szerencsésebbek voltak, mint ők, merthogy
               nekik rá kellett eszmélniük a mindennél szörnyűbb igazságra: fölöslegesekké
               váltak.</p>
            <p>Hiszen mindnyájuk szívében visszhangzott a király öccsének, Artois grófjának mondása,
               ki a Bastille lerombolása után kijelentette: “Megbüntetjük Franciaországot, mikor
               eltávozunk innét, ezt a szerencsétlen földet gyalázatára és őrületére bízva.”</p>
            <p>Mindnyájan úgy érezték, hogy megbüntetik Franciaországot, itthagyva azt az
               őrmesterekből lett hadvezérek, a szájas ügyvédekből lett politikusok, a szennyes
               kloáka kezében.</p>
            <p>Hiszen az egész gyalázat nem tarthat soká. Az iszapnak, a sárnak, a mocsoknak vissza
               kell térni a helyére, ahova való és nekik át kell venni történelmi hivatásukat,
               megint rendet, békét teremtve hazájukban.</p>
            <p>És látniok kellett, hogy a szenny, a mocsok, a kloáka csakugyan lassanként
               visszahúzódik medrébe, de azután ami jön, ami fennmarad, egyre jobban állandósul és
               mereven, keményen ellenszegül annak, hogy a történelem kereke visszaforduljon s a
               régi világ megint elfoglalja helyét. Az őrmesterekből lelt hadvezérek meg tudták
               védeni Franciaország határait az idegen invázió ellen. A lenézett polgári rendből
               való politikusok rendet, konszolidációt teremtettek, az élet folyt a maga medrében, a
               nap felkelt és lenyugodott Franciaország felett és az emigránsok ott éltek idegen
               földön. Még egy utolsó reménységük volt: az a fiatal tábornok, - akit már egész
               Európa rettegő bámulattal kezdett figyelni, - aki győzelmei után bizonyára
               visszahozza az ország törvényes urait és restaurálja a Bourbon-dinasztiát.</p>
            <p>A provencei herceg, a későbbi XVIII. Lajos, megindító levélben fel is szólította
               kötelessége teljesítésére. Bonaparte tábornok még válaszra sem érdemesítette a
               törvényes trónörökös levelét.</p>
            <p>És az emigránsok riadtan látták, mint lép egyre feljebb a fiatal tábornok útján. Mint
               csavar ki minden hatalmat a konvent kezéből, mint lesz konzul, első konzul, majd ott
               áll a Notre-Dame székesegyházában és fejére leszi Franciaország új császári koronáját
               és ami még ennél is nagyobb szentségtörés, Lombardia ősi vasabroncsát, mellyel a
               tradició szerint is szuverénné avatja föl magát.</p>
            <p>- Minden el van veszve, - mondta az emigránsok egyik csoportja, teljesen
               összetörve.</p>
            <p>- Meg kell menteni, ami menthető, - mondta a másik csoport és ebben az időben kezdtek
               levelek, hírvivők, folyamodványok menni Londonból, Ausztriából, Párizs felé.</p>
            <p>Az egyik csoport gőgös fenséggel várta a megsemmisülést, a másik szívdobogással várta
               a császári udvarból érkező híreket.</p>
            <p>Aztán kezdődött a lassú hazaszállingózás, a szégyenkező, szomorú búcsúzás azoktól,
               akik ottmaradtak, akik még mindig reménykedtek, vagy remény nélkül elfogadták, hogy a
               halott világ romjai eltemessék őket.</p>
            <p>A koronázásra már otthon volt a Bourbon-arisztokráciának az a csoportja, amelyik bele
               tudott törődni abba, hogy új nap ragyog fent az égen.</p>
           
            <p>És lassan jöttek egymásután a régi Lajosok udvarának emberei. Szertartásos
               meghajlással üdvözölték az új nemességet. Aztán megint teljesen különváltak és
               különmaradtak akkor is, mikor Bonaparte Karoline hercegasszony vonult be kíséretével
               együtt.</p>
            <p>És bár mindenki észrevette, hogy Karolinenak ma ragyogó napja van, az udvari társaság
               még sem őt nézte, hanem a mögötte jövő fiatal, tulontul magas leányt.</p>
            <p>Marbeuff Honória ebben az esztendőben töltötte be tizenkilencedik évét, de nem
               mutatott többet tizenhatnál. Nemcsak fejletlen, asszonyi vonalakat alig sejtető
               alakja, hanem arcának gyermekes, lágy vonásai, tágranyilt tekintetének
               kristálytisztasága miatt. Erről a nagy, mély szempárról még nem hullt le a
               gyermekhályog.</p>
            <p>És az első gyermekkorról beszélt még ajkának puhasága, melynek szélén, mintha még ott
               lett volna az anyatej édessége. Mélyen kivágott fehér tüllruhájában szinte groteszk
               bájjal hatott fejletlen, csontos válla és tulontul vékony karja. A forma mind
               tökéletes, de még nincs készen. Akik látták a hercegasszony mögött jönni, mosolyogva
               mondták: “Csodaszép gyermek.” De az igazi szakértők, az asszonyi szépség ismeretének
               hivatott tudósai és megismerői, elkomolyodva bámulták, hogy “hej, micsoda asszony
               lesz ebből.”</p>
            <p>Bronzszínű haja fürtökben omlott vállára. Ennek a hajnak minden szála külön
               világított, élt. A vékony, magas gyermeken nem látszott semmi elfogultság. Marbeuff
               Lajos leánya, ki az emigráció nyomott levegőjében nőtt fel, úgy lépett be ebbe a
               császári váróterembe, mint aki jogos, őt megillető helyére jött, mint akinek ősei
               évszázadok óta mindig itthon voltak ezen a helyen.</p>
            <p>Fejét kissé előrehajtotta, mint a legtöbb nagyon gyorsan nőtt, fiatal leány, de ez a
               tartás, melyet sokan megróttak, még ez is jól állt neki. Egyénivé, eredetivé tette a
               sok túlságosan merev, feltartottfejű alak között.</p>
            <p>Karoline stílusérzékét mi sem bizonyítja jobban, mint hogy csak egy kicsit, csak
               lehelletszerűen engedte kifesteni felolvasónője arcát. Talán félt az arc gyermekes
               báját festéssel díszharmóniába hozni. És ez a lehelletszerű festés is külön élt az
               arcon, mintha csak arra lett volna jó, hogy az átviharzó indulat és érzés ne legyen
               annyira leplezetlen és nyilvánvaló.</p>
            <p>Bonaparte Karoline már hetek óta készült erre a mai estére. Készült, mióta Madame de
               Genlis Honóriát Párizsba hozta.</p>
            <p>Most természetesen semmi sem látszott arcán a párheti vívódásból és töprengésből.
               Karoline éppen olyan elsőrendű színész volt, mint Napoleon, vagy a Bonaparte-család
               bármelyik tagja. Olaszok voltak, vérükben volt a komédiajátszás.</p>
            <p>Ebben a családban mindenkinek megvolt a maga határozott terve, programmja, melyért
               állandó, megnemtörhető szívós makacssággal harcolt. És Karoline volt köztük a
               legveszedelmesebb, mert benne élt a legtökéletesebben: a lelkiismereti
               felszabadultság.</p>
            <p>Mert ha Napoleonban az oroszlánok morálja dolgozott, - az oroszláné, mely meg van
               győződve arról, hogy az Úristen azért teremtette a többi állatot, hogy neki legyen
               mivel táplálkozni, - viszont sok minden volt lelkében az állatkirály nobilitásából és
               ott élt benne a királyi bátorságot és erőt kötelező tekintet is.</p>
            <p>Karoline pedig minden melléktekintet nélkül ment előre útján, melynek végén csak egy
               cél állt: a császári korona.</p>
            <p>Ezért a koronáért harcolt szépségével, zsenialitásával, politikai talentumával,
               hajmeresztő, szinte emberi fantáziával már el sem képzelhető romlottságával és
               lelketlenségével.</p>
            <p>A császárnak nincs gyermeke. És Jozefinnel már nem is lehet. Ezért Karoline,
               ellentétben a család többi tagjaival, minden erejével küzdött a válás ellen. Bár
               éppen úgy utálta “a kreol asszonyt”, mint a Bonaparte-család többi tagjai.</p>
            <p>De ha Napoleon királyi vérből való feleséget hoz haza, sőt talán gyermek is születik
               a házasságból, akkor Karoline terve mindörökre el van temetve.</p>
            <p>Az, hogy Napoleonnak fiútestvérei is vannak, nem bántotta. Sokkal okosabbnak és
               tehetségesebbnek tartotta magát minden fivérénél, beleszámítva magát a császárt is.
               Férjének, a délceg, tökfilkó Muratnak már meg volt ígérve a nápolyi királyság és
               Karoline úgy gondolta, hogy ez az első lépcső, mely a császári trónushoz vezet.</p>
            <p>Szervezve voltak a barátai, a kedvesei, a szerelemmel, vagy arannyal fizetett kémei,
               mindenütt és mindenfelé. Most az volt a legfőbb és legelső cél: a császárt Jozefine
               mellett tartani, hogy királyleány ne kerüljön a Tuileriákba. És ha a császárnak
               szórakozás kell, hát istenem...</p>
            <p>Karoline mindig azon volt, hogy az ő környezetéből kerüljenek ki a császár
               szórakoztatói, kik aztán ellenőrzik Napoleon minden mozdulatát. Az utóbbi időben már
               Jozefine sem harcolt a kegyencnők ellen. Arra gondolt, hogyha hallgat és Karoline
               barátságát megtartja, talán megmenekülhet a válástól.</p>
            <p>Plaigne Eleonora bukása után a hercegasszony mindenáron azon volt, hogy a csorbát
               helyreüsse. A szerencsétlen Eleonorát ő ejtette el legelőbb és mikor Madame de
               Genlis, egy csodálatos ifjú teremtéssel tért vissza Angliából, - ki állítólag
               halálosan szerelmes a császárba és gyámanyját, vőlegényét hagyta el, hogy ábrándja
               után fusson, - Karoline udvarába hozatta ezt a csodálatos gyermeket s úgy érezte,
               hogy megnyerte a csatát.</p>
           
            <p>A gyermek, ki Angliából ebbe a forgatagba került, mintha semmit sem tudott volna
               abból, ami körülötte történt. Még pár héttel ezelőtt ott élt abban a furcsa, zárt
               világban, hol az emberek szeme mindig a tegnapba néz vissza, hol mindenki arról
               beszélt, mint lehetne megállítani a napot az égen?</p>
            <p>A fiatal leány nézett, várt és hallgatott. Hallgatta, mikor egy tüneményszerű
               csodáról, egy fiatal, szegénysorból felvergődött emberről beszélnek, kinek a sors
               Franciaország jövendőjét tette kezébe, bizonyára azt a hivatást szánva neki, hogy
               visszaállítsa Szent Lajos királyságát és visszavigye azokat jogos helyeikre, akik
               idegenben élnek.</p>
            <p>És hallotta ugyanezt az embert, kit hősnek, megváltónak neveztek, kinek díszes, nagy
               jutalmakat szántak, egyszerre banditának, rablóvezérnek szidalmazni, embertelen
               bűnökkel, megnevezhetetlen vétkekkel vádolni és hallotta, hogy egy nap, - mikor ők
               mindnyájan gyászruhában mentek a templomba, - ez az ember ott állt az ujjongó Párizs
               közepette és Franciaország császárjává koronázta magát.</p>
            <p>Elébb csak Franciaország császárjává, aztán Európa urává. És egyszer, ha majd Európa
               a kezében lesz?!...</p>
            <p>Lehet-e ezt a rettenetes, mindenkitől gyűlölt, szidalmazott, bámult és rettegett erőt
               megállítani?</p>
            <p>A fiatal leány ezen gondolkozott álmatlan éjszakákon és hallgatta a félelmetes
               történeteket a szörnyű Antikrisztusról. Hallgatott, várt és álmodott.</p>
            <p>Senki sem tud olyan mélyen hallgatni, olyan rettenetesen titkolózni, olyan embertelen
               módon környezetét félrevezetni, mint egy fiatal leány, ki odaadta lelkét a
               sohanemlátott ábrándképnek.</p>
            <p>Csak hallgatott, várt, remegett, álmodott és egy nap eltűnt Broglie hercegné kis
               lakásából. Eltűnt a multat sirató, a tegnapot visszaváró emberek közül. Eltűnt az
               ábrándképét, - vagy mert semmit sem lehet tudni, mikor egy tizenkilencéves leány
               lelkéről van szó, - eltűnt az életet keresni.</p>
           
            <p>Karoline hercegasszony először Rochefoucauld hercegnőt szólította meg.</p>
            <p>- Szíves jóindulatába és figyelmébe ajánlom, asszonyom, új felolvasónőmet, Marbeuff
               Honória grófnőt.</p>
            <p>A hercegasszony felemelte őszes fejét. Mikor így állt Karolinenal szemben, egy
               félfejjel látszott magasabbnak a Bonaparte-leánynál.</p>
            <p>Egy félesztendővel ezelőtt vállalta el a főudvarmesternői állást Napoleon udvarában,
               a császárné mellett. Mikor a habozók ezt meghallották, megint egy újabb emigráns had
               írta meg a hazatérési folyamodványt.</p>
            <p>Ha Rochefoucauld hercegasszony udvarmesternő lehet Beauharnais Jozefine mellett?</p>
            <p>Kevesen tudták, hogy a hercegasszonyt voltaképpen nem is a felajánlott császári kegy
               és a nagy befolyás vezette, mikor életének ezt a döntő, - multjával, tradicióival
               szakító lépését, - megtette. Volt ebben az elhatározásban egy furcsa, önmaga előtt
               is rejtegetett szentimentalizmus, barátság, vagy szeretet, immár maga sem tudta,
               mi.</p>
            <p>Sohasem beszélt róla. Mint ahogy nem beszélt a különös história másik szereplője sem.
               A főudvarmesternő és úrnője, a császárné hallgattak a multról, mely egyszer
               végzetesen hozta össze őket.</p>
            <p>A rémuralom legrettenetesebb napjaiban együtt voltak foglyok, előbb a
               Force-börtönben, majd a Conciergerieben. Ott ültek együtt a halál homályos
               előpitvarában és úgy érezték, hogy innét nincs menekülés.</p>
            <p>Igy teltek el a napok, hetek, vagy talán a hónapok. Mellőlük, körülöttük egyre vitték
               az áldozatokat és valahogy az ő pörük tárgyalása egyre húzódott, halasztódott.</p>
            <p>Aztán jött a Robespierre bukása, a felszabadító Thermidor és Beauharnais tábornok
               özvegye, meg Rochefoucauld hercegasszony egy napon, egy órában hagyták el
               börtönüket.</p>
            <p>Mi történt az alatt a pár hónap alatt, míg a halál homályos előpitvarában végzetüket
               várták? Erről nem beszéltek, sem akkor, sem később. Még maguknak sem számoltak be
               róla.</p>
            <p>De a két asszony, ki annyira különbözött egymástól származásban, nevelésben,
               jellemben, kiket megmérhetetlen szakadékok választottak el, a halálvárás és
               halálfélelem heteiben egymásra ismert. Megismerték egymás asszonyi gyöngéit és
               emberi erényeit. Az órákban, - melyeknek mindegyike utolsó lehetett, - lefoszlott
               lelkükről minden külső habitus, minden konvenció, minden a világ kedvéért viselt
               maszk és ami ott maradt?!...</p>
            <p>A mi ottmaradt, az elég volt arra, hogy a két annyira különböző teremtést egymáshoz
               közel hozza.</p>
            <p>És akik ilyen közelségbe kerültek, azoknak nagyon mindegy, hogy az egyik menekül,
               amint teheti a többi arisztokrata után Angliába, a másik pedig ittmarad a deliriumos
               lázban őrjöngő Párizsban és ura lesz a városnak, az országnak, egy férfi meghódított
               lelkén, idegrendszerén, vagy - ami mindennél többet jelent, - fantáziáján
               keresztül.</p>
            <p>Jozefine koronázásának napján azt kérte ajándékba férjétől, hogy főudvarmesternőjének
               azt az asszonyt hívhassa magához, kivel valaha együtt várták a halált.</p>
            <p>Napoleon úgy vélekedett, hogy felesége lehetetlenséget kíván tőle. Azok között az
               emigránsok között, kiket próbáltak a császári udvarba visszaédesgetni, elsősorban
               állt: a Rochefoucauld-család.</p>
            <p>De hiába volt kérés, bíztatás, nem mozdultak.. Aztán Jozefine maga írt a
               hercegasszonynak.</p>
            <p>És négy hónap mulva már elfoglalta hivatalát Rochefoucauld hercegasszony. Ő, aki
               Marie Antoinette első udvarhölgye volt, most ott élt Jozefine mellett.</p>
            <p>Semmit sem tagadott meg multjából, de Jozefinnek híve volt egész lelkével.</p>
            <p>Tudta, hogy mi készül a császárné ellen és védelmezte minden oldalról, mindenki, -
               főként Karoline ellen.</p>
            <p>Most, mikor Karoline figyelmébe ajánlotta új felolvasónöjét, a fiatal grófnőt,
               felemelt fejjel olyan hangsúlyozással, melyben minden szótagnak éle és súlya van,
               mondta:</p>
            <p>- Nagyon örülök. Fenséges Asszonyom, hogy ezt a fiatal hölgyet, kinek családjában a
               férfiak századok óta nagy hősök, a hölgyek pedig példaszerűen erényes nők voltak, itt
               Fenséged pártfogása alatt üdvözölhetem.</p>
            <p>És egy kézmozdulattal átadta Honóriát a társaságnak, hol azonnal körülvették a
               leányt.</p>
            <p>Karoline ezalatt Madame de Genlist szólította meg.</p>
            <p>- Kedves asszonyom, elolvastattam magamnak új regényét. Csodaszép munka.</p>
            <p>És amikor az írónő mélyen, alázatosan meghajolt, folytatta:</p>
            <p>- Különösen nagyon tetszik nekem Janka grófnő alakja, ki nem tud beletörődni a földi
               szerelem durvaságaiba és férjével szemben is megőrzi szűzi ártatlanságát. Az ilyen
               karakterek nagyon rokonszenvesek előttem. Kár, hogy Janka nyolcévi ostrom után mégis
               csak enged a férjének. Szerintem szebb és következetesebb lett volna a jellem, ha
               Janka, mint tiszta, szűzi liliom hervad el.</p>
            <p>- Császári Fenséged kegyes engedelmével, - mondta az írónő még mélyebb meghajlás
               után, - Jankával halála előtt meg akartam ismertetni az anyaság örömeit. És ezt
               mégsem lehet másként...</p>
            <p>- Persze... Persze... - bólintott Karoline, - ezt nem igen lehet másként. No, azért
               mégis gyönyörű volt a regény.</p>
            <p>A kitüntetett írónő már nem tudott boldogságának kifejezést adni. Az udvari társaság
               Bezenval intésére félkörben állt, hogy a császár anyját fogadják.</p>
           
         </div>
         <div type="chapter">
            <head>ÖTÖDIK FEJEZET</head>
            <p>Leticia asszony egy fejbólintással üdvözölte a félkörben álló, mélyen meghajolt
               társaságot, aztán legelőször is Karolinet szólította meg.</p>
            <p>Amint ott állt a nagy udvari társaság előtt, mindenkinek látnia kellett, hogy ha
               udvara nevetséges, kicsinyesen nyárspolgári is, ő maga azok közül a kiválasztottak
               közül való, kiket a sors nem emelhet fel olyan előkelő díszes helyre, melyen ők meg
               ne állják helyüket.</p>
            <p>A veleszületett méltóságérzet, az emberi értékben való megrendíthetetlen bizodalom,
               mindig egyenesen tartotta fizikai és lelki gerincét. Nem tört össze a mélységben, nem
               szédült a magasságban. Ember maradt itt is, ott is.</p>
            <p>- Ritkán látlak mostanában Karoline.</p>
            <p>- Sajnos, - és Karoline hangja csupa gyöngéd figyelem volt, - sok a reprezentatív
               kötelességem, de...</p>
            <p>Azzal az elbűvölő, gyermekes mosollyal, mellyel még néha Leticiát is meg tudta
               vesztegetni, folytatta:</p>
            <p>- Ezt a csekélységet bátorkodtam elhozni. Marie Antoinette hajdani legyezője. Vele
               volt a varennesi letartóztatásnál is.</p>
            <p>Leticia átvette a legyezőt, aztán bólintott:</p>
            <p>- Finom kis jószág. De ha a boldogtalan teremtés nem visz legyezőket, smukkokat,
               pomádékat az útra, talán megmenekül a guillotinetól.</p>
            <p>Aztán figyelmesen nézte a legyezőt:</p>
            <p>- Egy vagyont adhattál ki ezért a semmiségért, Karoline, és most meg kellene, hogy
               pirongassalak pazarlásodért, de figyelmességed olyan kedves...</p>
            <p>Karoline mosolyogva rázta meg fürtös, barna fejét:</p>
            <p>- Semmiképen sem érdemlem meg a pirongatást, édesanyám. A legyezőt én is ajándékba
               kaptam.</p>
            <p>És Leticia kérdő pillantására folytatta:</p>
            <p>- Új felolvasónőm, Marbeuff Honória grófnő hozta nekem Londonból. A királyné
               legyezője az ő családi ereklyéjük volt és...</p>
            <p>Most kissé hátrafordította fejét, gyöngéden megfogta Honória kezét és mély
               meghajlással szertartásosan mondta:</p>
            <p>- Marbeuff Honória grófnő esedezik, hogy alázatos alattvalói hódolatát Császári
               Fenségednek bemutathassa.</p>
            <p>Bizonyára sok szempár vizsgálta ebben a pillanatban Leticia arcát és láthatták: ez az
               asszony éppen úgy ura minden idegszálának, mint akármelyik, Cézárok véréből való
               fejedelmi nő. A klasszikus, imponáló vonások teljesen nyugodtak, mikor csókra nyujtja
               Marbeuff Lajos gróf leányának kezét.</p>
            <p>Egy kézcsók, egy elbocsátó fejbiccentés, amennyit Karoline bármelyik udvarhölgye,
               vagy felolvasónője kaphat. A császár anyja már Rochefoucauld hercegnőhöz fordul:</p>
            <p>- Nagy sajnálattal értesültem, asszonyom, hogy a császárné ő felségét nem
               üdvözölhetem vendégeim élén.</p>
            <p>Jozefine főudvarmesternője elmondta a reábízott mondókát:</p>
            <p>- A császárné ő felsége kétségbe van esve, de ez a hirtelen gyöngélkedés...</p>
            <p>Merthogy Jozefine nagyon gyakran gyöngélkedett mostanában, ha reprezentálni kellett.
               A császár lelkében egyre erősödött a válás szándéka. Már nem igen jelent meg a
               nyilvánosság előtt feleségével.</p>
            <p>A főudvarmesternő egy pillanatnyi szünet után folytatta:</p>
            <p>- Ha Császári Fenségednek kegyesen megengedni méltóztatik, a császár ő felsége
               kívánságára, egy kis felülvizsgálatot tartanék itt, Fenséges Asszonyom
               udvartartásában.</p>
            <p>A hercegasszony úgy gondolta, hogy itt, úgyszólván a nagy nyilvánosság előtt, Leticia
               asszony engedékenyebb lesz.</p>
            <p>- Nagyon helyesen, - bólintott Leticia. - Nagyon helyesen. És ha ön, asszonyom,
               csakugyan rendet tud csinálni a sok reámtukmált léhűtő és naplopó között és
               megakadályozza, hogy arcátlanul csaljanak, lopjanak, akkor igazán őszinte hálára
               kötelez.</p>
            <p>A hercegasszony fölemelte fejét, hangja gőgös, rideg és visszautasító volt:</p>
            <p>- A boldogult királyné mellett nem ez volt az én hivatásom. Fenség.</p>
            <p>Leticia azonban mintha mit sem vett volna észre, a hangja telve volt jóakarattal,
               szíves, elfogulatlan nyájassággal, mikor felelt:</p>
            <p>- A megboldogult királyné, mint hallom, igen jószívű, meggondolatlan, tapasztalatlan
               fiatal asszonyka volt. De mi már nem vagyunk azok. Az a boldogtalan fiatal asszony
               sem a bécsi császári udvarban, sem Versaillesben, nem tanulhatta meg az
               emberismeretet, a körülményekkel való megalkuvást, a kényszerű viszonyokba való
               elhelyezkedést, de mi, kik megjártuk az élet mélységeit...</p>
            <p>Karoline zavartan, idegesen köhécselni kezdett, az anyja azonban nyugodtan folytatta,
               mint aki egyszer s mindenkorra végezni akar a hercegasszonnyal és nem óhajt több
               vitát a császári udvar főudvarmesternőjével, kit még a saját társaságában is
               Franciaország leggőgösebb asszonyának tartottak.</p>
            <p>- Mi, - mondta Leticia, - kik a multból ismerjük a szükséggel való viaskodást,
               tudjuk, milyen érzés az, mikor a nyomorúság térdre kényszeríti az embert, mi, kik
               megjártuk a szakadékokat és épen hoztuk ki onnét lelkünket, becsületünket,
               józanságunkat, emberi méltóságunkat, mi nagyon nyomorultak és hitványak volnánk, ha
               itt, a magasban veszítenénk el azt, amit a mélység nem birt elrabolni tőlünk.</p>
            <p>És Rochefoucauld hercegasszony mélyen meghajolt. Most először volt nem a szertartás
               által előírt hódolat a hangjában, hanem az a mélységes tisztelet, melyet az igazi
               emberi érték vált ki a lélekből.</p>
            <p>- Rendelkezésére állok, Fenséges Asszonyom.</p>
            <p>Leticia bólintott. Ebben a pillanatban mindenki Bezenvalra figyelt, ki hangosan
               mondta:</p>
            <p>- Ő felsége a császár elindult a Tuileriákból. A társaság a piros teremben várja be a
               felséges urat.</p>
            <p>Az udvari társaság tudta, hogy a császár még útközben, - mielőtt anyja palotájába
               menne, - a beteg Marmont marsallt megy meglátogatni s így hát nem mozdultak, Leticia
               elbocsátását várták.</p>
            <p>Leticia bólintott és erre az egész udvari társaság megindult a nagy vörös terem
               felé.</p>
            <p>A császár anyja ebben a pillanatban a Karoline mögött álló fiatal leányhoz
               fordult:</p>
            <p>- Marbeuff grófnő, - mondta halk, de nagyon határozott hangon.</p>
            <p>Honória, ki ebben a percben indult el, hirtelen megállt. És ugyanebben a pillanatban
               visszafordult Karoline is. Arcán csodálkozás és egy kis megdöbbenés látszott. Nem
               értette a helyzetet, vagy talán valamit sejteni kezdett? Mindenesetre meg akarta
               akadályozni, hogy anyja négyszemközt beszélhessen az új felolvasónővel.</p>
            <p>- Szabad egy pillanatra esedeznem?...</p>
            <p>- Majd később, Karoline. Most Marbeuff grófnő marad nálam.</p>
            <p>- Csak azt bátorkodnám megjegyezni...</p>
            <p>De amint anyja arcára nézett, látta, hogy hiábavaló minden. Engedni kell. Most
               engedni kell. Aztán, majd meglátjuk.</p>
            <p>Meghajolt és átment a vörös terembe a többiek után.</p>
            <p>Leticia egyedül maradt Marbeuff Lajos leányával.</p>
           
            <p>Nem hivatta magához a leányt, nem akart vele találkozni, csak itt az estélyen,
               közvetlenül a bemutatás előtt.</p>
            <p>Óvatosságból? Félelemből?</p>
            <p>Vagy talán mielőtt bármire elhatározta volna magát, előbb látni akarta a leányt, aki
               akármiként is áll most a dolga, - önként jött ide, Párizsba.</p>
            <p>Egy egész nap telt el, amióta Fouchéval beszélt. És ez a nap elég volt arra, hogy
               mindent megtudjon a leány életének külső körülményeiről.</p>
            <p>Marbeuff Honória szinte szökve hagyta el gyámanyjának, Broglie hercegnőnek házát.</p>
            <p>Magától jött, gyámanyja tilalma ellenére, mert a császárhoz akart közeledni.</p>
            <p>Kicsoda hát ez a leány?</p>
            <p>Leticia szembe akart vele nézni.</p>
            <p>És óvatlan pillanatban történjék ez a lelki szembenézés, mikor a leány nem tud reá
               elkészülni, mikor nem instruálhatják, taníthatják be előre. Le kell reá csapni
               hirtelenül, váratlanul, hogy ideje, alkalma se lehessen a védekezésre, a színlelésre,
               a komédiajátszásra.</p>
            <p>Hogy ők ketten egyedül álljanak egymással szemben. Aztán?... Aztán mindent ez a
               pillanat fog majd eldönteni.</p>
            <p>Hogy mivel tartozik a Marbeuff gyermekének, azt úgyis tudja, de most arról van szó:
               mit lehet, mit érdemes még ezért a leányért tenni?</p>
            <p>Merthogy Leticia sohasem volt szentimentális és semmitől sem irtózott úgy, mint a
               haszontalan áldozatoktól.</p>
            <p>Tudott nagylelkű lenni, de nem ismerte az érzékenységet.</p>
            <p>Egypár hónappal ezelőtt a fiatal Villette Antoinette grófnő volt mellette
               felolvasónő. Leticia nagyon kedvelte a leányt, s mikor himlőt kapott, naponta
               látogatta. Hiába könyörgött a fia és hiába akartak parancsolni az orvosok, ő maga
               személyesen nézett utána, hogyan ápolják a leánykát?</p>
            <p>Mikor aztán meghalt a kis Antoinette, Leticia nem foglalkozott többé a dologgal,
               mintha nem is élt volna mellette, mintha nem is ápolta volna heteken keresztül, nem
               reszketett, nem aggódott volna érte. Mikor az öreg Nesle márkiné sápítozva és
               könnyek között próbálta Antoinette alakját felidézni, Leticia csak kezével
               intett.</p>
            <p>- Hagyjuk ezt, kedves márkiné. A megmásíthatatlan tények egyben közömbösökké
               válnak.</p>
            <p>Egy pillanatig sem gondolt arra, hogy eldobja magától Marbeuff Lajos gyermekét, de
               arról volt szó, hogy egyben-másban segítségére legyen-e, vagy?...</p>
            <p>Vagy pedig erős kezébe vegye a gyermek sorsát és többé ki ne eressze onnét?</p>
            <p>És mindennek ennél a találkozásnál kell eldőlni, melyről senki előre nem tudhat
               semmit, melyre senki a leányt elő nem készítheti.</p>
           
            <p>Honória ideges félelemmel nézett a szigorúarcú, keménytekintetű asszonyra.</p>
            <p>Mióta Párizsba jött, mintha csak az álmok kapuja nyílt volna meg előtte. Egy világban
               találta magát, hol mindenki reá figyelt, őt ünnepelte, reá volt kíváncsi. S ami a
               legfontosabb, - hol mintha mindenki csak azon dolgozott volna, hogy megvalósuljon a
               lehetetlen, elébe jöjjön a megközelíthetetlen.</p>
            <p>Itt mintha mindenki csak helyeselné és megértéssel segítené, amit ott Londonban olyan
               félve, olyan remegve kellett titkolnia. Nemcsak gyámanyja és a fiatal herceg előtt,
               akit már vőlegényének tekintettek, hanem az egész világ előtt, amely körülvette.</p>
            <p>Itt is hallgat, szeretne némán elrejtőzködni, de itt mintha mindenki elébe jönne. Az
               ajtók maguktól nyilnak meg, az emberek kérés nélkül kitalálják legtitkosabb vágyát.
               Csak el kell gondolni valamit, hogy azonnal teljesedjék.</p>
            <p>Ott kint, a leszorított egyformaság. Mintha állandóan bezárt szobában lett volna. Itt
               pedig hömpölyög a végtelen, a szabad, az önmagában mindig megújuló és önmagának
               mindig nagy váratlanságokat hozó óceán: - az élet.</p>
           
            <p>S mióta Párizsban volt, először riadt meg most, hogy ott állt a szigorú arcú asszony
               előtt, ki csak nézett le reá a nagy császári címerrel díszített karosszékből és egy
               pillanatig sem vette le róla átható tekintetét.</p>
            <p>Sok mindent hallott már a császár anyjának szigorúságáról Madame de Genlis
               társaságában, meg Karoline udvarában is. Most úgy meg volt szeppenve, mint egy
               gyermek, akit védelem nélkül egy keménykezű ember, - vagy ami ennél sokkal
               félelmetesebb, - asszony kezében hagytak.</p>
            <p>Leticia hangja azonban egyszerre nagyon szelíd és barátságos lett:</p>
            <p>- Honória, - mondta csöndesen, - én beszélgetni akarok egy kicsit magával.</p>
            <p>Honória pedig gépiesen, hadarva, mint aki betanult leckét mond el, még a hangja is
               olyan volt, mint egy megszeppent iskolásleányé, mikor fújni kezdi a mondókát:</p>
            <p>- Mikor is köszönetet bátorkodom mondani Fenségednek kitüntető kegyességéért, kérem,
               fogadja érzéseim zálogául azt az alázatos kijelentésemet, hogy mindig hűséges
               szolgálója leszek és...</p>
            <p>Leticia hirtelen közbevágott:</p>
            <p>- De kedves grófnő. A maga csinos beszéde Karoline leányom számára készült. Bizonyára
               már el is mondta neki a bemutatkozásnál.</p>
            <p>- Császári Fenség... - dadogta Honória.</p>
            <p>És milyen nyájas, szives és bátorító volt az asszony hangja:</p>
            <p>- Mi pedig beszéljünk őszintén, emberi hangon egymással, grófnő. Üljön le,
               gyermekem.</p>
            <p>Egy kis tabourettre mutatott és Honória leült a császár anyjával szemben.</p>
            <p>Csend volt egy pillanatig, aztán az asszony megszólította a leányt:</p>
            <p>- Honória, maga állandóan Angliában él?</p>
            <p>- Kis gyermekkorom óla.</p>
            <p>- Hány éves most?</p>
            <p>- Tizenkilenc éves multam. Fenség.</p>
            <p>- Akkor hát... - és halkan, mintha valami titkot kérdezne, közelebb hajolt
               Honóriához.</p>
            <p>- Az édesapjára már nem is emlékszik?</p>
            <p>De hogy megváltozott a sápadt, ijedt gyermekarc. A vonások élénkek lettek, a szemek
               csillogtak, és a hang?!... Honória hangja egészen elvesztette mesterkélt
               betanultságát. Érce, csengése, melegsége lett minden szavának, amint mondotta:</p>
            <p>- Az apám!... Óh Istenem, Fenség, hát lehet őt elfelejteni?!</p>
            <p>Egy nagy, szomorú szívdobbanás felelt erre a nem is kérdésre, hanem állításra, egy
               szívdobbanás, mely azt mondta: “Nem.”</p>
            <p>- Ő volt a legszebb, legnemesebb, a legjobb férfi a világon, - mondta Honória. És már
               nem félt és nem volt zavart. - Az apám!... Az én apám!... Tíz éves voltam, mikor
               meghalt és úgy gondolom, ilyen, éppen ilyen lehet ő...</p>
            <p>- Ő? Kicsoda?</p>
            <p>És Honória lelkesedése szinte mámoros rajongássá emelkedett, mikor a gyermek
               ártatlanságával, mint akinek semmi titkolnivalója sincs, éppen olyan szabadon és
               bátran, mint ahogy apjáról beszélt az imént, hangos szóval mondta:</p>
            <p>- A császár!</p>
            <p>Leticia elmosolyodott. Ebben a pillanatban anya volt szívvel-lélekkel, akinek mindig
               és minden körülmények között hízeleg a túlfűtött rajongás, a bálványozó lelkesedés,
               mely az ő fiát körülveszi.</p>
            <p>És olyan gyöngéd mozdulattal, melyet várni sem lehetett volna ettől a keményarcú
               asszonytól, megsimogatta Honória haját.</p>
            <p>- Kedves, kicsi leány... Mit tud maga az én fiamról?... Maga, ki a halálos ellenségei
               között élt...</p>
            <p>Honória hangja még ércesebben csengett.</p>
            <p>- Tudom, hogy ő, a császár, a legkülömb férfi a világon. A legkülömb. Hiszen az apám
               már nem él.</p>
            <p>Ahogy ezt a szót kimondta, Leticia szeme megint a távolba nézett, már megint ott volt
               a multban.</p>
            <p>- És mikor élt - kérdezte halkan, - mit csináltak maguk ott Angliában? Birtokaikat a
               forradalom elkobozta... - Aztán még halkabban, mint akinek fáj a kérdés,
               mondotta:</p>
            <p>- Éheztek? Nyomorogtak?...</p>
            <p>Honória megrázta a fejét.</p>
            <p>- Óh nem. Fenség. Az én apám nem olyan férfi volt. Ő mellette nem szenvedett
               szükséget sem asszony, sem gyermek. Amíg anyám élt, Londonban laktunk és apám
               matematikát tanított az egyik liceumban. Aztán elköltöztünk vidékre. Apám egy kis
               földet bérelt és kertészettel foglalkozott. Óriási káposztái voltak. Még ma is
               látom őket. Aztán meg gyönyörű rózsákat tenyésztett. Fajrózsákat. Nagyon szép
               kertünk volt. Az apám azt mondta, hogy régi corbeilli parkunkra emlékezteti.</p>
            <p>Milyen halk, szinte lehelletszerű volt az a máskor érces, energikus hang:</p>
            <p>- Corbeille... - Olyan volt ez a szó ajkán, mint egy sóhajtás. - Az ön apjának ott
               volt a kastélya?</p>
            <p>- Igen. Apám a corbeilli rózsákat tenyésztette Angliában is. A halványrózsaszínű La
               France, a világossárga Marechal, de legszebb volt a tisztafehér, bársonyszirmú rózsa,
               az apám kedvelt virága. Úgy hívják: Leticia.</p>
            <p>A legártatlanabb gyerekes hangon mondta ezt, mint akinek nincs sejtelme arról, mit
               beszél, ki előtt beszél? És még hozzátette:</p>
            <p>- Ezt a csodaszép fehér virágot úgy hívták, mint Fenségedet.</p>
            <p>Az asszony arca kigyult, szeme fölragyogott, ajka mosolygott. Honória láthatta a
               legnagyobb csodát, hogy fiatalodik meg egy asszonyarc, mintegy varázsszóra. Látta a
               csodát, - de nem értett belőle semmit.</p>
            <p>Leticia fölemelkedett a karosszékből, mire természetesen Honória is azonnal
               felugrott.</p>
            <p>Az asszony most ott állt a leány előtt, egy mozdulatot tett, mintha hirtelen magához
               akarná ölelni, de aztán nyugodt, komoly hangon kérdezősködött tovább.</p>
            <p>- Aztán, mikor... Mikor az édesapja meghalt?...</p>
            <p>- A keresztanyám, Broglie hercegné értem jött és magával vitt Londonba.</p>
            <p>Leticia megint leült és intett Honóriának, hogy foglalja el a helyét.</p>
            <p>- Broglie hercegné? - kérdezte aztán. - XVI. Lajos marsalljának özvegye?</p>
            <p>- Igen, Fenséges Asszonyom.</p>
            <p>Aztán belemelegedve a régi emlékekbe, - folytatta:</p>
            <p>- Az emigrációban a hercegasszony antik csipkék javításával kereste kenyerét. Valaha
               övé volt Európa legszebb és legértékesebb csipkegyüjteménye. Ha valamelyiken hiba
               esett, nem engedett idegen kezet hozzányulni. Mindig maga javította a drága
               kincseket. A számüzetésben ez a tudománya tartotta el. Később azonban nem kellett
               dolgoznia. A fiatal Broglie herceg sokat keresett.</p>
            <p>- Úgy? A marsallnak fia is maradt? Hány esztendős az a fiatalember?</p>
            <p>- Most huszonnyolc éves. Egy vegyészeti gyárnak a mérnöke. Nagyon derék fiú. Annyit
               dolgozott értünk. Egy új festőanyagot is talált fel. A gyár megvette tőle
               találmányát... Azóta szép kis kertes házban lakunk és nem foglalkozunk többé
               csipkékkel.</p>
            <p>Az asszony úgy nézett a leány szemébe, mint aki a lelkében akar olvasni.</p>
            <p>- És maga eljött tőlük? Idejött hozzánk?</p>
            <p>És most keményebb hangon, mintha felelősségre akarná vonni, mintha számon akarna
               kérni valamit tőle, kérdezte:</p>
            <p>- Miért jött?</p>
            <p>- Én, Fenség?... - dadogta most Honória ijedten. - Én?...</p>
            <p>- Van Önnek valami kívánnivalója a császártól?</p>
            <p>- Kérni? Én nem akarok semmit...</p>
            <p>Leticia előrehajolt a karosszékében és úgy beszélt szemét le nem véve a leány
               arcáról.</p>
            <p>- Én pedig azt gondoltam, hogy maga azok érdekében akar beszélni, akik pártját fogták
               árvaságában, elhagyatottságában. Kérni akarja a császárt, tegye lehetővé, hogy a
               Broglie hercegek megint azok legyenek Franciaországban, akik valaha voltak. Én ezt
               vártam Öntől. Azt hittem, ezért jött ide Párizsba. Hogy maga szólni fog a
               marsallnéért meg a fiatal hercegért, aki...</p>
            <p>Most jobbkezét a fiatal leány vállára tette és úgy mondta, minden szót erősen
               hangsúlyozva:</p>
            <p>- Aki biztosan nagyon szereti magát, Honória.</p>
            <p>Honória pedig természetes, könnyed hangon, azzal a kegyetlenséggel, mellyel a férfi
               szerelmét úgy veszik, mint egy magától értetődő, kijáró adót, odavetette:</p>
            <p>- Igen, Paul nagyon szeret engem.</p>
            <p>És Leticia biztatva, mint aki egy bizonyos vágány felé akarja tolni a leányt,
               mosolyogva mondotta:</p>
            <p>- És talán maga is kedvelte ezt a derék, jó fiút, mi?</p>
            <p>Mit nem adott volna érte, ha Honória most elpirul, vagy zavarba jön, de a leány
               megint csak természetes, élénk vidám hangon folytatta:</p>
            <p>- Nagyon derék fiú. És hozzám mindig jó volt. Kisebb koromban, mikor a marsallné
               valamiért meg akart pirongatni, mindig a pártomra állt.</p>
            <p>- Úgy látom, nem voltak valami túlságosan szigorúak és kemények magához, mi?</p>
            <p>Honória arcára most árnyék borult; elgondolkozott, szomorúan lehajtotta fejét.</p>
            <p>- Szerettek, - mondta csendesen.</p>
            <p>Aztán hirtelen egy gondolattól megragadva, mely a császárhoz vezeti, élénken kezdett
               beszélni:</p>
            <p>- Igen, én meg fogom mondani a császárnak, térdre borulva fogom kérni a császárt,
               Brogliék érdekében. A császár olyan nagylelkű, olyan hatalmas, ő mindent megtehet,
               amit akar.</p>
            <p>Leticia felállt. De ez a mozdulat nem az elragadtatásé volt, mint az imént, hanem az
               elutasításé. És a hangja is hideg, kemény és rendreutasító, mikor a vele szemközt
               álló leánynak mondja:</p>
            <p>- A császár szívén viseli minden alattvalója sorsát. És ez a felelősségteljes munka
               minden erejét, minden idejét igénybe veszi. Fiatal leányokra pedig az a legnagyobb
               szerencse, ha a császár észre sem veszi, meg sem látja őket.</p>
            <p>Honória lehajtotta fejét és talán nem is tudta, hogy hangtalanul, önmagának ismétli a
               kemény, rendreutasító szavakat:</p>
            <p>- Ha a császár észre sem veszi, meg sem látja őket.</p>
           
         </div>
         <div type="chapter">
            <head>HATODIK FEJEZET</head>
            <p>Ott a nagy piros teremben Karoline izgatottan várta, hogy mikor bocsátja el anyja
               Honóriát. Egyik perc telt a másik után és Karoline alig hallotta a hozzá intézett
               szavakat. Gépiesen mosolygott, felelt, de minden idegszála remegett és érezte, hogy
               fegyelmezettsége, mellyel eddig mindig megnyerte a csatát, kezdi cserbenhagyni.</p>
            <p>A császár minden percben itt lehet és Honória még mindig bent van Madame Mère
               előtt.</p>
            <p>Karoline az órára pillantott. Tudta, hogy Napoleon csak azért késik, mert útközben a
               beteg Marmont marsallt látogatta meg. De most már?!...</p>
            <p>Keményen összeszorította száját, még egy pillanatig habozott, aztán elindult a terem
               felé, hol édesanyját hagyta a fiatal grófnővel.</p>
            <p>A Bonaparte-család egyetlenegy tagjának lelkéből sem hiányzott a bátorság és Karoline
               tudta, hogy ahhoz az úthoz, melyet most megtesz, kell annyi vakmerőség, mellyel
               bátyja az arcolei hidat elfoglalta.</p>
            <p>- Hát ha meg kell lenni, - mondta magában, merthogy terve fel ne boruljon, minden
               vakmerőségre kész volt. És belépett a terem ajtaján.</p>
            <p>De még a festék alatt is elsápadt egy kicsit, mikor Leticia előtt meghajolva, hogy
               izgatottságát leplezze, élénk, könnyed hangon kezdte:</p>
            <p>- Császári Fenséged bocsánatát kérem, de...</p>
            <p>És megkönnyebbülve hallotta, hogy anyja hangja elfogulatlan, kedves és
               barátságos:</p>
            <p>- Jó, hogy jössz, Karoline. Éppen hivatni akartalak. Mivelhogy meg akarom
               mondani...</p>
            <p>- Parancsoljon, Császári Fenséged.</p>
            <p>- Minthogy felolvasónőm, Nesle márkinő már nagyon öreg, a fiatal Marbeuff grófnőt
               veszem magam mellé házamba.</p>
            <p>Karoline arcán megdöbbenés látszott és ijedtében egy lépést hátrált:</p>
            <p>- De édesanyám... Ez lehetetlen...</p>
            <p>- Hogy mondtad?</p>
            <p>- A fiatal grófnő azért jött Angliából, hogy az én felolvasónőm legyen, és most?...
               És most?...</p>
            <p>- Most az én házamban fog élni, - fejezte be nyugodtan a mondatot Leticia. - Az
               emberi élet telve van meglepetésekkel. Jó, ha ezt a fiatal grófnő idejében
               megtanulja.</p>
            <p>Karoline elszántan, kétségbeesetten védekezett.</p>
            <p>- Megbocsát édesanyám, de az én véleményem szerint...</p>
            <p>- Ne fáraszd magad, Karoline. A véleményed engem abszolúte nem érdekel.</p>
            <p>Karoline úgy érezte, hogy forog körülötte a világ. Most már csak a condottieri
               bátorság segít.</p>
            <p>- De hiszen a fiatal Marbeuff grófnő is megmondhatja...</p>
            <p>Leticia egy futó pillantást vetett az ijedt Honóriára, aki sápadt rémülettel nézett
               egyik asszonyról a másikra, aztán Karolinehoz fordult:</p>
            <p>- Engem a fiatal Marbeuff grófnő véleménye sem érdekel jobban, mint a tied.</p>
            <p>- De, Fenség... Kegyeskedjék elhinni... hogy az én szeretetem a fiatal leányka
               iránt...</p>
            <p>- Minek fárasztod magad? - És Leticia legyintett kezével. - Még meg sem fogamzott
               lelkedben a gondolat és én már azt is tudom, hogy az újszülött fiú lesz-e vagy leány?
               Hagyjuk ezt Karoline.</p>
            <p>Most teljesen Napoleon anyja volt, hideg, kemény, a könyörületlenségig elszánt és
               erősakaratú.</p>
            <p>Ránézett Honóriára és aztán nem is birta levenni szemét róla.</p>
            <p>Úgy nézte a leány arcát, mint akinek vonásai mögött az egyetlen férfi arcát látja,
               akit szeretett.</p>
            <p>És nyugodtan, büszkén, fölemelt fejjel kezdett beszélni, mint akinek nem volt és most
               sincs titkolni valója.</p>
            <p>- Ennek a fiatal leánynak az apja valaha legjobb barátom volt. Mindnyájunk
               jóltevője.</p>
            <p>És még mélyebb és lágyabb lett a hangja, mikor folytatta:</p>
            <p>- Marbeuff gróf nagylelküsége tette lehetővé, hogy a császár gyermekkorában elindult
               Korzikából Franciaország felé. Mi mindnyájan soha le nem róható hálával tartozunk
               neki nemeslelküségéért, gyöngédségéért. Hogy szeretett bennünket, hogy gondolt
               velünk, reánk, - később is. Neki, ki már örökre elköltözött tőlünk, nem mutathatjuk
               meg hálánkat. De itt van a gyermeke. A császár, - az én fiam, - tudni fogja, mit kell
               cselekednie, ha kezébe teszem le ennek a fiatal leánynak sorsát.</p>
            <p>Honória nagy, égő szemekkel bámult az asszonyra.</p>
            <p>Az ajaka némán mozgott, valamit mondani akart, de hang nem jött ki vértelenné vált
               száján.</p>
            <p>És ebben a pillanatban hallatszott a mély harangszóhoz hasonló jelzés, mely a császár
               érkezését jelentette.</p>
            <p>Karoline hirtelen összeszedte magát. Még mindig azt hitte, megmentheti valamiképpen a
               helyzetet.</p>
            <p>Megfogta Honória kezét és engedelmes, szelid mosollyal mondta:</p>
            <p>- Jöjjön, kedvesem. Ha édesanyám úgy parancsolja, természetesen nála marad. De amit
               igértem magának, azt betartom. Be fogom mutatni a császárnak.</p>
            <p>Leticia felállt, nyugodt, biztos, fensőbbséges mozdulattal kivette Honória csuklóját
               Karoline kezéből és megrázta fejét:</p>
            <p>- Nem, Karoline, ezt a leányt én viszem a császár elé.</p>
            <p>Egy lépést tett a belső terem felé és akkor észrevette, hogy Honória egész testében
               remeg. Megállt és mosolyogva mondta:</p>
            <p>- No mi az, kisleány? Ne féljen, ne reszkessen. Hiszen én vezetem. A fiam elébe
               vezetem.</p>
           
         </div>
         <div type="chapter">
            <head>HETEDIK FEJEZET</head>
            <p>A kis zöld szobában állt a bölcső, melyben Eleonora de Plaigne fia feküdt. A
               túllojális szállító egy kiterjesztett szárnyú aranysast is tett a bölcső fejéhez, de
               alattvalói hódolatát nem honorálták kellőképpen és az aranysas lekerült a bölcsőről.
               A derék szárnyast annál is inkább lomtárba kellett tenni, mert bár Napoleon még nem
               vált el feleségétől, hívei már mindenfelé szemlét tartottak az európai udvarokban,
               hogy új császárnét hozzanak a Tuileriákba.</p>
            <p>A császár nagyon büszke volt fiára, mert mindenáron, mindenfelé nyilvánosságra akarta
               hozni, hogy házassága meddőségének nem ő az oka. Napoleon egészen az ízléstelenségig
               elment akkor, mikor ezt a köztudatba belevitte.</p>
            <p>De most, hogy a válás után majd új házasság készül, semmiképpen sem tanácsos az
               Eleonora de Plaigne fiával való tüntetés.</p>
            <p>A gyermek semmit sem tudva sem felmagasztaltatásáról, sem annak visszavonásáról,
               nyugodtan aludt bölcsőjében. Még az sem zavarta álmát, hogy egy fehérruhás,
               égőszemű, fiatal leány föléje hajlik és úgy nézi, mint aki rajta keresztül egy
               imádott, elérhetetlen arcot keres.</p>
            <p>Marbeuff Honória egyre mélyebben hajolt a császár fiának bölcsője felé. Dús
               bronzhajának egyik fürtje leomlott és mintha a gyermek arcát cirógatta volna. A
               kisfiú - talán mert fiú volt, - mosolygott, mikor a bronzsörény végigsimította
               arcát.</p>
            <p>Honória halkan dúdolta:</p>
            <p>Csitt baba, csitt...</p>
            <p> Aludj egy kicsit.</p>
            <p> Elment apa réges-régen,</p>
            <p> Visszajön, ha alszol szépen...</p>
            <p> Csitt baba, csitt...</p>
            <p>Az utolsó szavakat már alig lehetett hallani és Honória, mintha őt is elaltatta volna
               a dal, lehunyta szemét és csak akkor riadt fel, mikor mögötte Márta, az öreg korzikai
               asszony megszólalt:</p>
            <p>- Alszik már a gyerek, méltóságos grófnő?</p>
            <p>- Lezárta a két gyönyörű csillagszemét.</p>
            <p>Az öregasszony azonban semmiképen sem osztozott ebben a poétikus lelkesedésben.
               Koránál és természeténél fogva felette szimpatizált a bajokkal, kellemetlenségekkel,
               a rossz hírekkel, a szerencsétlenségekkel. Elemében volt, ha valami baj történt a
               háznál, ahol kellőképen kisopánkodhatta és “kisegítkezhette” magát. Mert Márta a
               tetterős asszonyok fajtájához tartozott és sem az örvendetes, sem a szomorú események
               között nem maradt meg a csendes szemlélődésnél és elmélkedésnél, hanem bőségesen
               kivette belőlük a maga részét.</p>
            <p>- Alszik? - mondotta mogorván. - Hát éppen ideje. Egész éjszaka sivalkodott. Az apja
               fia. Attól se lehetett békében pihenni. Nyughatatlan, sós a vére. Azért.</p>
            <p>Honória egy pillanatra sem vette le szemét a gyermekről és halkan suttogta:</p>
            <p>- A császár fia...</p>
            <p>Ez a rajongás mintha csak olaj lett volna Márta mogorva elégedetlenségének
               tüzére.</p>
            <p>- Hát aztán?! Ez is csak úgy jött a világra, mint a többi gyerek. Szeretném tudni,
               mire való az a sok orvos, felvigyázó, ápoló? Az apjával bezzeg nem csináltak ennyi
               komédiát, - mégis császár lett belőle.</p>
            <p>A fiatal leány már nem hallgatott Mártára. Talán nem is tudta, hogy az öreg korzikai
               asszony a szobában van. Leült a bölcső mellé s mintha egy mesét folytatna, melyet nem
               a gyermeknek, hanem magának mond el, halkan beszélni kezdett.</p>
            <p>- Aztán tudod, drágám... Hamupipőke, a kis árva leány, ki pár perccel azelőtt még a
               hamuban ült, ott állt az aranyos királyi teremben, hová a galambok felrepítették.
               Mindenki csak őt bámulta, nézte, suttogtak körülötte, de ő nem nézett senkire. A
               király leszállt trónusáról, megfogta a kisleány kezét és Hamupipőke látta, hogy a
               király mosolyog. Egyedül őreá. Csak reá mosolyog. Felnézett a királyra, akire senki
               sem mert nézni, mivelhogy olyan nagyon szép és félelmetes volt... De Hamupipőke
               belenézett a király lelkébe és hagyta, hogy a világ ura az ő lelkébe nézzen. És hogy
               megismerjék egymást.</p>
            <p>Az öregasszony rosszkedve mintha egy kicsit felengedett volna.</p>
            <p>- Nahát, ez is szép mese, nem mondom. De az a nagy mulatság, a mult héten, az még
               sokkal szebb volt. Már szinte örülök, hogy felvettem a fekete selyemruhát. Merthogy
               mikor meglátott, odajött hozzám és azt mondta nekem a császár...</p>
            <p>A fiatal leány egész testében megremegett.</p>
            <p>- A császár, - mondta halk, fojtott hangon.</p>
            <p>Az asszony nem figyelt erre a hangra, csak folytatta:</p>
            <p>- Azt mondotta, - ott a sok úri nép előtt mondotta: - “Márta, Márta, hogy milyen
               erős, szép fiatalasszony maradtál te ott lent, Korzikában. Látod, mi itt Párizsban
               mindnyájan megvénültünk.”</p>
            <p>- Megvénültünk, - ismételte a leány és a szeme már a messzibe nézett.</p>
            <p>- Hát bizony, bizony nagyon megváltozott. Nem mondom, hogy megöregedett, azt nem
               mondom, de hát... Csak a szép piros szája a régi...</p>
            <p>Az a sötét szempár még mindig mereven a távolságba nézett, az elérhetetlenbe
               bámult.</p>
            <p>- A keményvágású, komoly, szomorú szája...</p>
            <p>Márta rosszkedve szemmelláthatólag tűnt el és szinte lelkesedve beszélt tovább.</p>
            <p>- Most is úgy tud mosolyogni, hogy meleg lesz az ember szíve tőle.</p>
            <p>Milyen lehelletszerű volt a fiatal visszhang, mely az öreg nő szava után jött.</p>
            <p>- Mosolygott...</p>
            <p>- Az ám. Mosolygott. Mert jókedve volt. És ha jó akar lenni?!... Mert ehhez is ért
               ám... Tudja, kisasszony, az olyanforma, mint mikor a nap kisüt az égen.</p>
            <p>- És bevilágítja, felmelegíti, ragyogóvá teszi az egész mindenséget.</p>
            <p>- Na igen, igen, - bólogatott Márta. - Meleg lesz tőle az ember szíve. Az igaz. De
               mikor rájön a bolondórája, akkor az Isten őrizzen meg tőle. Nem lehet előtte
               megállni.</p>
            <p>Aztán egészen közel hajolt Honóriához és halkan, suttogva beszélt, mert a császárt
               bátran szólta, szapulta, de Leticiától félt, mint a tűztől.</p>
            <p>- Tudja, mit mondok én magának, kisasszony? Szakasztott ilyen az édesanyja is.
               Áldott, jó asszony. De mikor viharos kedvében van?...</p>
            <p>Honória nem is hallotta az öregasszony suttogását. Most megint a mámoros éjszaka
               emléke uralkodott lelkén. Mintha csak képben újra megelevenednék előtte minden.</p>
            <p>- Milyen egyedül volt. Milyen különválva mindenkitől. Mikor a termen végigment, mikor
               megállt... Ott, velem szemben. És nem tartozott hozzá senki. És ő különváló minden
               más halandótól. Egyedül. Magányosan. Egyedül...</p>
            <p>- Az ám, - és Márta a gyermek kis szekrényében kezdett rakosgatni. - Gyerekkorában is
               mindig így tett. A társait elmarta maga mellől.</p>
            <p>- Féltek tőle. Imádták.</p>
            <p>- Nono. Azért néha jól beverték a fejét. Az iskolába mindig én kisértem, mert az
               “ellenségei” az utcasarkon leselkedtek reá, hogy eldöngessék. Bizony erősen
               összeférhetetlen természetű volt mindig. Nem mozog az a gyerek, méltóságos
               grófnő?</p>
            <p>- Nem. Csak a szemét nyitotta fel.</p>
            <p>Egy pillanatig csend volt, aztán Honória megint a bölcsőhöz hajolt és folytatta a
               mesét:</p>
            <p>- Aztán hajnal lett, világosodni kezdett, és Hamupipőke tudta, hogy a tündérek
               órájának vége. Egy őrizetlen pillanatban leszaladt a lépcsőn, a galambok
               hazaröpítették és Hamupipőke felvette szürke ruháját. És reggel megint ott ült a
               földön és hamuból kereste ki a mákot és soha, senki nem tudta meg, hogy volt egy
               éjszaka, mikor ő volt a legszebb, legjobb, legünnepeltebb kisleány és hogy a király
               mosolygott, reámosolygott... És most mindennek vége.</p>
            <p>Márta egy percre abbahagyta a gyerekruharakosgatást és ránézett a leányra.</p>
            <p>- Hogyisne! Nincs még vége annak a mesének. Hát mikor ráakadt a királyfi?</p>
            <p>- Hamupipőke nem akarta, hogy rátaláljanak. Neki elég volt a tündéri éjszaka. Mikor a
               leghatalmasabb király meglátta, észrevette. Megszólította. És mosolygott... Reá
               mosolygott.</p>
            <p>Márta egyszerre letette a kezében tartott gyerekruhát. Elfordult a kis fehér
               szekrénytől és gyanakodva fölkapta fejét. Eddig tetszett neki Honória rajongása,
               mellyel az ő “fiát”, a császárt körülvette, de most összehúzta szemöldökét és
               haragosan lebiggyent a szája.</p>
            <p>Megsejtette a leány titkát és most már, - mert becsületes, igazlelkű, jószívű
               teremtés volt, - mindenáron le akarta szerelni ennek a fiatal léleknek
               rajongását.</p>
            <p>Vállat vont és száraz, kurta hangon vetette oda:</p>
            <p>- Mosolygott?... Hát aztán? De sokat is ér vele.</p>
            <p>- Hamupipőkének elég volt ez is.</p>
            <p>- Ugyan? Hát a karikagyűrű, meg a lakodalom?</p>
            <p>- De hiszen mondtam, a király nem talált rá.</p>
            <p>És a leány hangja is egyre idegesebb, izgatottabb lett, az ajaka mintha egy kicsit
               remegett volna.</p>
            <p>- Hát akkor férjhez megy máshoz, - felelt Márta száraz hangon. - Az a leány sorsa.
               Minden becsületes, tisztességes, jóérzésű keresztény leánynak férjhez kell menni.</p>
            <p>Honória makacsul, elszántan felszegte a fejét. És keményen, szinte rendreutasítóan
               beszélt tovább.</p>
            <p>- De ha Hamupipőke nem is akarta, hogy a királyfi rátaláljon?</p>
            <p>- Akkor férjhez ment máshoz. Egy másik királyfihoz.</p>
            <p>A leány hangja egyszerre meglágyult, mély lett, mintha közvetlenül lelkéből törtek
               volna fel a szavak.</p>
            <p>- Királyfi csak egy van. Egyetlenegy!</p>
            <p>Márta egészen közel lépett a leányhoz és úgy mondta csöndesen, oktatóan, ahogy egy
               jóravaló, tapasztalt asszonyhoz illik okosítani a járatlan, tudatlan ifjúságot.</p>
            <p>- Mit tudja azt még maga, kisasszony? Mindig az a királyfi, aki tisztességes
               házassági ajánlattal, karikagyűrűvel jön a leány elébe. Az a királyfi, merthogy az a
               becsületes férfi.</p>
            <p>Honória riadtan kiáltott fel:</p>
            <p>- Márta asszony...</p>
            <p>Márta óvatosan, csöndesen visszavonult.</p>
            <p>- No hiszen én csak úgy mondom... A méltóságos kisasszony úgy mesél, ahogy akarja. De
               az ilyen mese nem tetszik a gyerekeknek. Az a szerencse, hogy ez a kis ártatlan
               egyetlen egy szót sem ért belőle.</p>
            <p>- Nézze a homlokát, hogy ragyog, világít...</p>
            <p>Márta mogorván, duzzogva, de azért felállt helyéről.</p>
            <p>- Mit nézzek rajta? Láttam eleget az éjszaka. Hiszen nem hagyott aludni. Egészen az
               apja.</p>
            <p>- Az apja... A császár...</p>
            <p>Márta egyre ingerültebb lett.</p>
            <p>- Hát aztán? Császár, nem császár? Ő is csak úgy szopott, mint a többi kölyök.</p>
            <p>Honória elment a bölcsőtől, majdnem könnybelábadt a szeme.</p>
            <p>- Ezt így nem lehet... Ezt így nem szabad...</p>
            <p>Márta már nemcsak a szent cél érdekében, a leány kiábrándításáért ment harcba, hanem
               mert ellentállással és ellentmondással találkozott.</p>
            <p>- Mit nem szabad? A császár szemébe is megmondom... A multkor is megmondtam...</p>
            <p>És egyszerre teljesen elfeledkezve Honóriáról, meg arról, hogy a leányt józan útra
               akarja terelni, hatalmába kerítette a régi szeretet, és ellágyult hangon
               folytatta:</p>
            <p>- Hogy én ezt az estét megértem... Hogy mégegyszer láthattam az én drága, szép,
               kisfiamat... Láttam, mikor megfogta a kezemet, a többiek mind hátrahúzódtak és ő ott
               állt egyedül...</p>
            <p>- Mint egy arkangyal, kit Isten ítélni küldött a világra, - suttogta a leány saját
               magának.</p>
            <p>De Márta meghallotta a suttogást és megbotránkozva szólt rá Honóriára:</p>
            <p>- Arkangyal? Hát még mi nem? Ilyet nem szabad mondani, kisasszony. Egy istenfélő,
               jámbor, keresztény leány nem beszél ilyesmit.</p>
            <p>S közelebb hajolva Honóriához, halk, bizalmas hangon suttogta:</p>
            <p>- Tudja, mit mondok én magának, méltóságos grófnő? Hogy a császár, egyszer, mikor
               kisgyerek volt, leesett az asztalról. Nagyon megütötte a fejét. Talán ezért csinálja
               ezt a sok bolondságot?</p>
            <p>- De édes Márta asszony, - és Honória mosolygott, mint a gyermek, akit valami tréfás
               történettel akarnak felvidítani.</p>
            <p>De Márta egészen komolyan folytatta:</p>
            <p>- Talán nem bolondság ez a sok öldöklés, civakodás, háború? Milyen szép, uri,
               kényelmes hivatala van. Békében élhetne és nincs nyugta, egy percig sincs. Éppen
               ilyen volt gyermekkorában...</p>
            <p>A leány már nem felelhetett, mert a komornyik, Madame de Genlist, az írónőt engedte
               be a szobába.</p>
            <p>Mióta Marbeuff Honória itt élt a császár anyjának házában, az írónő okos, kis
               egérfeje gyakran megjelent az ódon palotában.</p>
            <p>Bonaparte Karoline nem ejtette el tervét. Honória sokkal becsesebb és ritkább médium
               volt, minthogy csak így lemondjon róla.</p>
            <p>A fiatal leány Madame de Genlis szavára hagyta el régi otthonát s bizonyára nála van
               a varázsige, mellyel Marbeuff Honóriát ki lehet mozdítani Leticia asszony komor,
               szürke házából.</p>
            <p>A leány a bemutatóestén óriási diadalt aratott. A császár úgy nézte a magas,
               fehérarcú, bronzhajú gyermeket, mint egy ritka szép művészi tárgyat. S ha nem Leticia
               asszony vezeti elébe?...</p>
            <p>- Akkor már minden rendben volna, - gondolta magában Karoline, mert azzal tisztában
               volt, hogy a leányban, legalább is ameddig az udvari levegő “el nem rontja”, hűséges
               szolgálót kap terveihez. Nem kellett hozzá a Bonaparte Karoline félelmetes
               emberismerete, hogy meglássa Honóriában az abszolut tisztaságot, a szinte merev és
               kíméletlen őszinteséget, a gyermekes, naív jóhiszeműséget, a fantázia által hajtott
               lendületet, az idegek és vér nyugtalanságát, a temperamentum szinességét. Olyan
               kincsek, melyek egy darabig le tudják kötni a császárt, egyben kész eszközzé teszik a
               leányt Karoline számára.</p>
            <p>- Ha megfogtam, úgy tudom használni, mint a gépet, - mondta magában Karoline és
               Honória nagy diadala után, még erősebbé és keményebbé vált benne a szándék, amiért
               ezt a furcsa gyermeket házába akarta venni.</p>
            <p>Hogy Leticia asszony megfogta a leány kezét, az bizonyára nehézzé és veszedelmessé
               tette a küzdelmet. Karoline ismerte anyját. Az egyetlen lényt, akinek eszét a
               magáénál is többre becsülte, - akitől félt. De azt is tudta, hogy ebben a harcban
               kitünő és mindenkinél jobb szövetségese van: a leány vágyaiban és álmaiban.</p>
            <p>Az írónőt határozott utasítások nélkül küldte el. Leleményességére, a pillanat
               intuiciójára bízva mindent. Madame Genlisnek megvolt a kitünő tulajdonsága, hogy
               félszavakból, sejtetésekből, sőt a hallgatásból is értett.</p>
            <p>Egy szerető édesanya nem mosolyoghat melegebben gyermekére, mint a hogy az írónő most
               Honóriára nézett.</p>
            <p>- Drága gyermekem... Engedje meg, hogy megöleljem... Tegnap a színházban megint
               gyönyörű volt...</p>
            <p>Egy pillanatnyi szünet után megkérdezte:</p>
            <p>- És Madame Mère ő fensége?</p>
            <p>- Belső szobájában van, asszonyom. Már készülődik az utazásra.</p>
            <p>És Honóriának elborult az arca.</p>
            <p>- Igen, hallottam. A fenséges asszony Vichybe megy... És maga, kedves
               gyermekem?...</p>
            <p>- Én természetesen vele megyek, - mondta Honória halkan.</p>
            <p>- Hát igen, - igen - és az írónő mélyen, megértően sóhajtott. Egy gyors pillantást
               vetett az öreg asszonyra, ki némán, mozdulatlanul állt a bölcső mellett.</p>
            <p>Egy pillanatig arra gondolt: megkéri Honóriát, vezesse át szobájába, de nyomban
               eszébe jutott, hogy kerülni kell minden feltűnést. Ez az öreg asszony Leticia
               bizalmasa, már mindenki tudja, hogy milyen kivételes helyzetet foglal el itt a Madame
               Mère házában. Nem volt hát tanácsos sem a külön szobába való hívás, sem az angol
               nyelven való társalgás.</p>
            <p>Tisztában volt vele, hogy küldetése, mellyel Karoline megbízta, eléggé súlyos és
               főként felette veszedelmes. Leticia asszony nem igen szokta kiengedni kezéből, amit
               megfogott, amit a magáénak tart.</p>
            <p>De hát Karoline sürgősnek mondta az ügyet és Madame de Genlisnek nem volt bőkezübb
               pártolója a hercegasszonynál. Itt most már nem lehet habozni...</p>
            <p>- Talán nem is baj, ha az öreg asszony bent van a szobában, - tűnődött magában Madame
               de Genlis. - Ha majd referál Leticiának, akár minden szavunkat elmondhatja és nem jön
               ki belőle semmi. Nem is kell idegen nyelven beszélni, - ez volna a leggyanúsabb.
               Olyan szavakat kell használni, olyan fordulatokban kell beadni a dolgot, hogy a
               korzikai paraszt asszony előtt érthetetlen legyen, akárcsak mintha kinai nyelven
               diskurálnának.</p>
            <p>- A császár parancsára kell jelentkeznem Madame Leticiánál, hogy átvegyem az Eleonora
               de Plaigne kisasszony fiának nevelését.</p>
            <p>S egy lépést tett a bölcső felé.</p>
            <p>- Ah, a kisfiú!...</p>
            <p>- Alszik, - vetette oda kurtán, mogorván Márta és a bölcső elé állt.</p>
            <p>Az írónő elnézőleg, jóakaratulag mosolygott:</p>
            <p>- Meg fogja engedni, jó asszony...</p>
            <p>- Én mindent megengedek, de előbb tessék megigérni, hogy ha felzaklatja a gyereket,
               el is fogja aztán altatni. Nekem elég volt az éjszakai mulatságból.</p>
            <p>Madame Genlis mosolya még szívesebb és kedvesebb lett:</p>
            <p>- Rendben van, jó asszony. A világért sem akarnám a gyermeket háborgatni, csak...</p>
            <p>A bölcső fölé hajolt, egy pillanatig figyelmesen nézte az alvó kisfiú arcát, majd
               fölegyenesedett, Honóriához ment és szinte átszellemülten suttogta:</p>
            <p>- Hatalmas koponya... Széles, domború homlok... Erős, kemény áll... Cézár utódja... A
               császár fia...</p>
            <p>- Gyerek, gyerek... - hallatszott a korzikai asszony dörmögő hangja. - Mind egyforma
               az, akár dagasztótekenőben himbálják, akár aranyos szárnyú sasmadarakat raknak
               bölcsője fölé.</p>
            <p>És mert attól félt, hogy a gyerek fölébred, egy erős mozdulattal a benyílóba tolta a
               kocsit. De ő visszajött és a kis szekrényben rakosgatott, mintha nem is törődnék
               azzal, hogy rajta kívül még valaki van a szobában.</p>
            <p>- Noshát, hogy érzi magát Párizs új királynője, az ifjú Auguszta? - kezdte az írónő a
               támadást.</p>
            <p>- Oh, asszonyom... - és Honória hangja furcsán fátyolos lett.</p>
            <p>- Igen, Auguszta. Az ifjúság és szépség birodalmának császárnője.</p>
            <p>És egy pillanatnyi csönd után folytatta:</p>
            <p>- De milyen messze is van már az idő, hogy a ködös, szomorú Londonból, abból az
               egyszerű, kis kerti házból, eljött ide, hogy átvegye azt, ami a magáé.</p>
            <p>- Az enyém? - A kérdés halk volt, lehelletszerű, inkább saját magának szólt, mint az
               írónőnek.</p>
            <p>- Akkor, azon a csodálatos estén, mindenki csak a maga diadalában gyönyörködött,
               Honória. De talán legjobban ő, a világ ura: a Cézár. Mikor ott állt vele szemben,
               mikor megszólította magát... De milyen halvány lett, kedvesem... Nemesen, finoman
               halvány, mint...</p>
            <p>Egy kis ékszertokot vett ki táskájából.</p>
            <p>- Mint ezek a gyöngyök, melyeket Karoline hercegasszony ő fensége küld a maga
               számára.</p>
            <p>Honória szeme tágra nyilt, mikor meglátta a gyöngysort.</p>
            <p>Vérében volt az ékszerek, a drágakövek szeretete, mint akinek fajtája évszázadokon
               keresztül összenőtt, összetartozott ezekkel a drágaságokkal. Órákig el tudott állni
               egy-egy ékszerkereskedés kirakata előtt. Ott, a számüzetésben, Broglie hercegnőnek
               csak egyetlen ékszere maradt: egy csodálatos diadém, melyet azonban soha fel nem
               tett, mert mint mondotta: csak törvényes királynéja kíséretében akarja viselni.</p>
            <p>Honória csak nézte a gyöngyök bágyadt fényét és szinte tehetetlenül engedte, hogy
               Genlis asszony a nyakára csatolja.</p>
            <p>- Ezeket a gyöngyöket a hercegasszony küldi önnek.</p>
            <p>- Karoline ő fensége olyan jó hozzám...</p>
            <p>Az írónő bólintott.</p>
            <p>- A sors úgy akarta, hogy ön nem élhet a hercegasszony házában. De Karoline ő fensége
               tovább is gondoskodni akar önről. Gyönyörködni akar a maga szépségében, sikereiben.
               Mindent megtesz, hogy életét kedvessé, színessé tegye... Itt, Madame Mère udvarában
               éppen olyan csöndesen folyik az idő, mint Londonban. Mi?</p>
            <p>Honória arcára mély árnyék borult, de nem szólt.</p>
            <p>- Aztán meg nemsokára el is utaznak, - tette hozzá az írónő.</p>
            <p>A fiatal leány úgy nézett maga elé, mint akit mindentől elszakítanak, ami lelkének
               drága, szívének kedves.</p>
            <p>- Elutazunk...</p>
            <p>- Éppen most, a császár nagybálja előtt?!... Tulajdonképpen ez lett volna a maga
               hivatalos bemutatása. Most látta volna meg igazán, hogy milyen diadalt aratott.
               Hiszen itt is... A térdek gondolatban már meghajoltak ön előtt és a szívekből egy
               forró kiáltás szállt maga felé. Üdv az Augusztának!</p>
            <p>- De asszonyom... - kiáltott fel Honória és rémülten hátrált egy lépést.</p>
            <p>Halálosan megrémült, de azért lángba borult az arca és áttüzesedett szomorú
               tekintete.</p>
            <p>Az írónő elmosolyodott és egészen más hangon mondta:</p>
            <p>- Látja, képzelődöm. Író vagyok. Játszik velem a fantáziám, - meg a szeretet, amit
               maga iránt érzek.</p>
            <p>Átölelte Honóriát, a fiatal leány már felelni sem tudott. Jean, az inas jött
               jelenteni, hogy Madame Mère ő fensége várja Genlis asszonyt.</p>
            <p>Csend volt egy pillanatig. Aztán Honória arra riadt fel, hogy Márta, aki az írónő
               távozásakor megint kitolta a benyilóból a bölcsőt, most odaül a kis kocsi mellé és
               halkan mesélni kezd a gyermeknek. Mintha csak Hamupipőke történetét folytatná, amit
               Honória az írónő beléptekor félbehagyott.</p>
            <p>- Hát tudod, - mondta az öregasszony, csöndesen beszélve az alvó kisfiúhoz, - akkor
               aztán körülvette a királyi udvar népsége Hamupipőkét. Megrohanták szegényt, mert úgy
               látták, hogy az ártatlan leányka megnyerte a királyfi tetszését. Elkezdték dicsérni a
               pillangós fátyolát és elcsalták tőle. Aztán az ezüstös ruháját és a szegény kis
               leányka azt is odaadta szó nélkül. Aztán meg a gyémántövét, az aranyos cipellőt és
               kedveskedéssel, hízelgéssel, csalafintasággal lehúztak testéről mindent. Simogatták a
               szép, selymes haját és suttyomban levágták egy nagy ollóval. A ragyogó csillagszemét
               kiszedték egy tűvel. Aztán mikor kifosztották ruhájából, becsületéből,
               ártatlanságából, akkor bekenték a szép kis arcát piros ronggyal, merthogy nem tudott
               már pirulni. Nem is kellett. Hiszen úgysem szégyelte ő már magát többet soha. Egy
               kócdarabot tettek a szíve helyére, egy rongyot oda, ahol az ártatlan, tiszta lelke
               volt. És rongy lett ő maga is, a kicsi Hamupipőke. És amikor a galambok meglátták,
               elfordították fejüket és azt mondták: “Mi nem repülünk többet veled. Hamupipőke soha.
               Soha többé, mert hiszen te bepiszkolnád a mi fehér szárnyunkat.”</p>
            <p>Honória, aki eleinte alig figyelt az öregasszony szavaira, most egyszerre rémülten
               kiáltott fel:</p>
            <p>- Márta asszony, mit beszél maga?</p>
            <p>- Én, lelkem? - az öreg csak vállát vonogatta. - Én, lelkem grófkisasszony, csak úgy
               mesélek... Hamupipőkéről mesélek a gyereknek.</p>
            <p>Aztán felállt a helyéről és lágyabb hangon folytatta:</p>
            <p>- Merthogy én ismertem ám a maga édesapját... Még Korzikából ismertem. Hej, micsoda
               szép, nagy szál, hatalmas ember volt! - Isten nyugosztalja...</p>
            <p>Otthagyta a bölcsőt, odalépett Honóriához s egy okos, melegszívű asszony hangján
               beszélt hozzá.</p>
            <p>- Magát, lelkem, ezek az emberek el akarják adni. Lehet, hogy itt, az urak között,
               valami szebb neve van a dolognak, de mégis csak az a mesterségük, amit az öreg
               Servienné csinált ott Ajaccióban. Egész utcát vásárolt meg a gyalázatos teremtés, a
               piszkos mesterségéből. És ezek se csinálják ingyen. És ha maga előkelő grófkisasszony
               is, mégis csak egy járatlan, töretlen, tudatlan fehércseléd, én pedig, igaz, hogy
               csak szegény parasztasszony vagyok, de nyitva tartom a szemem. Hát én azt mondom
               magának, lelkem, hogyha nagyon szerelmes és nem tud a férfi nélkül élni, hát...
               Istenem... hát... Megesett ez már mással is, grófkisasszonnyal is, királyleánnyal
               is... Ha a férfi igazán kell magának, ezen még a Boldogságos Szűz sem segít. És ha
               elmondanám, hogy a férfiember, akár szolgalegény, akár a világ császárja, - mind
               egyforma komisz állattá válik, ha megkapta azt, amit akart, - hiába mondanám el.
               Inkább nem is beszélek. Mert ha az asszonynak megmondják, hogy hajnalban véresre veri
               testét a férfi, azért este mégis csak azé a férfié lesz, - ha szereti. Hát mit
               csináljunk mi, szegény asszonyok, ha már ilyenek vagyunk? De nézze, galambom, ha
               odaadja a testét, a lelkét, legalább a maga örömére, a maga gyönyörűségére
               ajándékozza el. Nem azért, hogy ezeknek az uraknak, meg dámáknak hasznuk legyen
               belőle.</p>
            <p>S mert nagyon értelmes asszony volt, nem beszélt tovább, nem várt a feleletre, hanem
               megint a bölcsőhöz lépett.</p>
            <p>- Megyek már na... Megyek a gyerekkel Buonapartené asszonyhoz. Kezdődik a vizita, ott
               bent. Fogdossák, nézik, körültáncolják. Biztos, még megigézik a szegény kis jószágot.
               Ha vége lesz a vizitának, egy kis szenet ótok és megitatom a gyerekkel, nehogy valami
               baja legyen.</p>
           
            <p>Honória néhány pillanatig mereven, mozdulatlanul bámult az asszony után, aztán lassan
               előrejött és úgy ült le, mintha önmagában összeesett volna.</p>
            <p>Egy pillanatig tartott az egész. Aztán elszántan fölemelte fejét. Küzdeni akart
               minden gyöngeség ellen. Lágy, gyermekes vonásai szinte megkeményedtek és mikor
               körülnézett a szobában, úgy érezte, mintha súlyos, keserves bilincseket raktak volna
               reá, mióta Leticia asszony palotájába került.</p>
            <p>Pedig hát ott, Londonban is, szárnyszegettnek, leszorítottnak érezte életét. Ott,
               Broglie marsallné házában, ahol mindenki szerette, ahol mindenki kényeztette, ahol a
               fiatal herceg szerelme mintha védőpajzsként borította volna be, hogy megóvja minden
               fájdalomtól, minden keserűségtől.</p>
            <p>És ott a maga fajtájabeli emberek között volt, kik vérben, származásban,
               neveltetésben, modorban mind egyformák vele. Mind hozzátartozói. Megvan a maguk
               nyelve, szokása, érintkezési módja.</p>
            <p>Ezek az emigránsok a szürke lenyomottság levegőjében éltek, és ez az élet Honória
               előtt ma is rémesnek tűnt fel, de egészen bizonyosan letették a nagy próbát, melyben
               elválik az emberi lélek értéke.</p>
            <p>“Aki szerencséjét alázatosan, balsorsát büszkén és méltósággal tudja viselni, az
               kiváló lélek”, - mondta a bölcs.</p>
            <p>A jó sorsban nem állta meg ez az arisztokrácia a próbát, de szenvedni, tűrni
               méltósággal és büszkén tudott.</p>
            <p>És Marbeuff Honória, - bár nyugtalan fantáziája szabadulni akart tőlük, - mégis
               hozzájuk tartozott, vérben, idegrendszerben, - sőt erkölcsben is.</p>
            <p>Úgy szökött meg tőlük, mint aki egy megunt, gyötrő, áporodott levegőjű kalitkából
               menekül. És olyan fiatal volt, hogy még nem is számoltatta magát a szökésért, még
               szembe sem nézett azzal, amit cselekedett.</p>
            <p>Így volt az alatt a pár hét alatt, míg Karoline házában élt, hol minden mintha az ő
               titkos álmait szolgálta volna. Aztán az a diadalmas este!... Mikor ott állt vele
               szemben... És mikor a férfi tekintete mosolyogva simogatta végig.</p>
            <p>Aztán még kétszer látta percekre, futó percekre... Különben mintha be lett volna
               börtönözve ebbe a komor palotába, ahol olyan ritkán süt be a nap, amelyre Leticia
               asszony gyakori rosszkedve ólomsúllyal nehezedik.</p>
            <p>Honória ott, Londonban, Broglie marsallnénál látta, mint lehet gondok és vergődések
               közepette, bensőleg nagyúri, disztingvált, előkelő életet élni, itt, a császár
               anyjánál riadtan, idegenkedve nézte egy fejedelmi udvar kicsinyességét,
               közönségességét, krajcároskodását, azt a fojtogató, fukarságba menő takarékossági
               mániát, mely Leticiánál annál erősebb volt, mentől őrültebb pazarlást vittek végbe
               leányai és a menye.</p>
            <p>Honória, ki fantáziája álmaitól űzetve jött Franciaországba, itt élt Leticia asszony
               házánál, ahol idegen volt számára minden. Talán legjobban az asszony, ki védelmébe
               vette, oltalmába fogadta.</p>
            <p>Pedig érezte, hogy Leticia asszony a maga módján szereti és erre a szeretetre az élet
               minden körülményei között számíthat. De most ez a szeretet is csak súlyos bilincsként
               vette körül.</p>
            <p>Egyetlen vigasza, hogy Madame Genlis néha eljött hozzá. Karolinenál egyetlenegyszer
               volt és akkor megint csak mély szomorúság borult lelkére. Karoline fényes, vidám,
               hangosszavú házából, megint visszamenni az ódon, szürke kis palotába. Kergetni
               valamit, ami megfoghatatlan, álmodni valamiről, ami elérhetetlen, imádkozni
               valakihez, aki nem hallgathat meg minket, - hiszen magunk is tudjuk, hogy imánk bűn
               és szentségtörés.</p>
            <p>Londonból is alig jön hír... A marsallné csak egyszer írt. A finom, előkelő,
               nagyvilági, okos asszony hangján, mértéktartó gyöngédséggel. A levél nobilis,
               megbocsátó elnézéssel teli, de Honória talán jobban szenved, mintha semmi hír sem
               érkezett volna.</p>
            <p>Aztán még nehány sor a fiatal Broglietól.</p>
            <p>“Ha szüksége lesz reám, Honória, csak egy szó és tudja, hogy mellette vagyok. De ha
               nem szól is, én megérzem, mikor kell hogy ott legyek és...”</p>
            <p>- Gyerekesség, - mondja Honória és kedvetlenül kiejti kezéből a fiatal herceg
               levelét. - Minek ír ilyen lehetetlenségeket? Hiszen az emigránsok ellen a legutóbbi
               merénylet óta statárium van elrendelve... Ő nem jöhet ide... A halálba jönne...
               Különben is?...</p>
            <p>Vállatvont és keserűen gondolt arra, hogy őt mindenki védelmezni, oltalmazni
               akarja...</p>
            <p>- Addig védenek, addig vigyáznak reám, addig kímélnek, míg elveszik tőlem az egész
               életet, - gondolta és érezte, hogy mint nő lelkében a lázadó keserűség.</p>
           
         </div>
         <div type="chapter">
            <head>NYOLCADIK FEJEZET</head>
            <p>A főkamarás minden áron rá akarta venni Leticia asszonyt, hogy elutazása előtt egy
               kisebb estély keretében búcsúzzék el azoktól, akik tisztelegni óhajtanak előtte, de
               Leticia gyorsan és határozottan leintette.</p>
            <p>- Mirevaló ez a felfordulás? Hiszen csak pár hétre utazom. És nem jókedvemből, hanem
               mert a doktor rámparancsolt. Elég baj ez a sok útikészület, meg a többi...</p>
            <p>A főkamarás még folytatta egy darabig az ostromot, de Leticia elszántan és keményen
               védekezett, mint mindig, ha arra akarták rábírni, hogy pénztárát kinyissa.</p>
            <p>Mikor pedig a kamarás mellé állt Nesle bárónő is az udvari tradíciókra hivatkozott,
               hogy Madame Mère ő fensége nem hagyhatja itt így, szó nélkül Párizst és hódoló
               híveit, Leticia úgy tett, mint aki megadja magát és mélyet sóhajtott:</p>
            <p>- Hát legyen egy délelőtti kihallgatás és fogadás. Az estéimre már szükségem van.</p>
            <p>Ezzel elérte, hogy legalább pénzébe nem került a búcsúzkodás.</p>
            <p>Honória a nagy szalonban fogadta a vendégeket, míg gyülekeztek, hogy Madame Mère
               megjelenését bevárják,</p>
            <p>A fiatal leány egyszerű kéktaft ruháját nem díszítette egyéb, mint Karoline nyakéke,
               melyet Genlis asszony hozott számára.</p>
            <p>- Kissé fáradtnak látszik, kedvesem, - mondta Jourdan grófnő.</p>
            <p>- A nagy diadal, az a sok ünnepeltetés, azon a feledhetetlen bemutatóestén, - tette
               hozzá Brêza márkinő.</p>
            <p>- Azóta már kipihentem magam, - és Honória maga sem tudta, milyen keserűen cseng a
               hangja.</p>
            <p>Ő nem tudta, de a jelenlevők mind felfigyeltek reá.</p>
            <p>- Nem szabad ilyen kedvetlennek lenni, drágám, - folytatta Jourdan grófnő - talán ön
               nem is tudja, hogy magánál nincs ma érdekesebb személy Párizsban. Nem igaz, Kegyelmes
               Uram?</p>
            <p>Ez a kérdés Fouchénak szólt, kit Leticia magához kéretett, aki most mosolyogva, egy
               általános meghajlással üdvözölte a társaságot.</p>
            <p>- Hátha még meglátják a képét a tárlaton, - folytatta Jourdan marsall felesége. -
               Mert talán még nem is tudja, kedves grófnő, hogy Isabey, a nagy mester, azt a kegyet
               akarja öntől kérni, hogy legközelebbi képéhez modellt üljön. És tudják, mi lesz a kép
               címe? Junó elkéri magának Vénustól a mosolyát, hogy Jupitert visszahódítsa magának.
               Vénust az ön arcáról akarja mintázni a mester.</p>
            <p>Honória arca rózsásra gyúlt.</p>
            <p>- Vénus... - Aztán lehorgasztotta fejét és halkan, szomorúan mondta:</p>
            <p>- De hiszen nekem Vichybe kell mennem a fenséges asszonnyal.</p>
            <p>Senki sem vette észre, hogy az utolsó mondatoknál Leticia már bent volt a szalónban.
               Ilyen kisebb, bizalmas természetű összejöveteleknél kerülte a bejelentéseket. Ott
               állt a nagy, szárnyas ajtó mellett és hallgatta a hizelgő ostromot és nézte Honória
               arcát. Egyszerre keménnyé, zorddá, majdnem kegyetlenné vált a tekintete és mindenki
               megrezzent, mikor hangosan megszólalt:</p>
            <p>- Hölgyeim!</p>
            <p>Mély ceremóniás udvari köszönés, Leticia most két lépéssel közelebb jött, Honóriához
               fordult és kemény hangon rászólt:</p>
            <p>- Honória!</p>
            <p>Tekintete végignézett a leányon, aztán szeme megakadt a gyöngysoron.</p>
            <p>- Mi ez?</p>
            <p>- Karoline hercegasszony ő fensége nagylelkű ajándéka, - dadogta ijedten Honória.</p>
            <p>- Úgy? Hát csak vegye le azonnal a nyakáról!</p>
            <p>Honória halálsápadtan, könnybelábadt szemmel, némán engedelmeskedett. Leticia még
               egyszer végignézte.</p>
            <p>- Az ilyen drága ékszer nem való fiatal leánynak. Ilyesmit csak asszonyok hordhatnak,
               azok is csak akkor, ha előbb már két-három szép, egészséges gyereket ajándékoztak
               férjüknek. Megértett?</p>
            <p>- Igenis, fenség, - mondta remegve Honória.</p>
            <p>- Akkor rendben van. Különben holnap utazunk Vichybe és ez nagyon jó lesz
               mindnyájunknak, - főképpen magának. A párizsi élet nagyon megviseli a fiatal leányok
               idegzetét, különösen... Felemelte fejét s végignézett a társaságon.</p>
            <p>- Különösen, ha nem hagyják pihenni, ha szándékosan, készakarva összekavarják a
               hóbortos, ostoba álmokat azzal, ami becsületes, józan valóság. Nagyon jót fog tenni
               egy kis levegőváltozás. Maga különben is fáradtnak látszik, Honória, visszavonulhat
               szobájába. Ha szükségem lesz magára, hivatom.</p>
            <p>Honória egyszerre vérvörös lett. Mintha csak mindenki előtt arculütötték volna.
               Fölemelte fejét és minden bátorságát összeszedve, szembenézett Leticiával.</p>
            <p>- Én... Fenség...</p>
            <p>- Elmehet, Honória. Megmondottam.</p>
            <p>Honória szeme tele lett könnyel. Most már nem mert felelni. Mély udvari meghajlás
               után, elhagyta a szobát.</p>
            <p>Leticia Rochefoucauld hercegnéhez fordult. Semmi indulat, semmi harag nem volt
               hangjában. Ő is olyan volt, mint Napoleon. Mindig csak addig és olyan mértékben
               dühös, amennyire céljainak megfelelt.</p>
            <p>Ezek után teljes nyugalommal fordult a főudvarmesternőhöz:</p>
            <p>- Örömmel hallom, asszonyom, hogy unokahuga, a szép kis Aline hercegnő, jegyet
               váltott Jourdan gróf fiával.</p>
            <p>- Hálás és megindult szívvel köszönjük Császári Fenséged leereszkedő érdeklődését, -
               mondta a hercegné. - És most bátor leszek jelenteni, hogy ő felsége a császár
               nevelőnőt rendelt az Eleonora de Plaigne kisasszony fia mellé. A nevelőnő Madame de
               Genlis lesz.</p>
            <p>- Madame de Genlis már jelentkezett nálam, de én magamnak tartom fenn az elhatározás
               jogát.</p>
            <p>- A császár ő felsége nagyon óhajtaná...</p>
            <p>- A császár tréfál. Nevelőnő egy szopós gyereknek?! Tej kell ennek, meg friss levegő.
               Aztán meg nem is férfiember dolga az ilyesmi. A császár rámbízta a gyereket. Én majd
               gondoskodom róla.</p>
            <p>- A császár esedezik, hogy Fenséged kegyeskedjék majd szívesen fogadni Madame de
               Genlist.</p>
            <p>- Hogyne fogadnám szívesen? Most is nagyon szívesen fogadtam. Kedves, finom
               úriasszony és igen szép könyveket ír. A fiam mondja. Ő a császár, neki érteni kell
               hozzá. A könyvét majd én is elolvasom. De ő maga nem kell. Éppen elegen vagyunk már a
               kicsi körül.</p>
            <p>- Ő felsége orvosa úgy vélekedik, hogy Márta asszony - bár kitünő és hűséges lélek -
               talán mégsem bír azzal a képzettséggel?...</p>
            <p>- A fiamat, a császárt ő gondozta, - vágott közbe Leticia. - Ez talán elég.
               Azonfelül, ha Márta itt van a gyerek mellett, legalább biztos vagyok benne, hogy a
               csecsemő tányérjából nem lopják ki a grizt. Egyebekben mégegyszer sok szerencsét
               kívánok húga házasságához.</p>
            <p>Meghajtotta fejét, jelezve, hogy vége az audienciának. Aztán még hozzátette:</p>
            <p>- A viszontlátásra, hölgyeim.</p>
            <p>A társaság megindult az ajtó felé. Leticia ebben a pillanatban rászólt Fouchéra:</p>
            <p>- Herceg úr...</p>
           
            <p>Leticia átment Fouchéval magánlakosztályába. Leült a kerek ablak mellett, mellyel
               szemben egy állványon ott állt a császár szobra.</p>
            <p>Fouché néma meghajlással várta a megszólítást.</p>
            <p>Leticia egy mozdulattal helyet mutatott, aztán száraz, kedvetlen hangon mondta:</p>
            <p>- Nos, Fouché, nincs semmi mondanivalója?</p>
            <p>- A kérvények. Fenség, - amiért iderendelni kegyeskedett...</p>
            <p>- Ostobaság, Fouché, hagyjuk ezt. Más nekem most a gondom...</p>
            <p>A férfi csökönyös hallgatása mintha még jobban elkeserítette volna. Haragja,
               felháborodása valami fojtogató keserűségbe csapott át.</p>
            <p>- Fouché, látta ezt? Látta az imént?</p>
            <p>- Láttam, - felelt nyugodtan a miniszter.</p>
            <p>- Micsoda förtelem! Micsoda gyalázatosság! Kik ezek? Mik ezek?</p>
            <p>Fouché hangja még nyugodtabb, még színtelenebb lett, mikor felelt.</p>
            <p>- Emberek.</p>
            <p>- Mit akarnak ettől a leánytól?</p>
            <p>- Mindegyik azt, amire éppen szüksége van.</p>
            <p>- Ezek... - folytatta izgalomtól remegő hangon Leticia.</p>
            <p>Mentől izgatottabb lett az asszony, annál nyugodtabban folytatta a férfi:</p>
            <p>- Majd ha felvilágosítják őket, hogy téves úton járnak, akkor...</p>
            <p>- Békét hagynak a leánynak? - kérdezte Leticia.</p>
            <p>- Elejtik. Nem érdekli őket tovább.</p>
            <p>Az asszony fel s alá járkált a szobában, aztán hirtelen megállt Fouché előtt.</p>
            <p>- De hát hogyha valóban?...</p>
            <p>Vége volt a régi energiának. Úgy beszélt, mint akinek minden szó kimondása terhére
               van.</p>
            <p>Megakadt és most egészen más hangon folytatta:</p>
            <p>- Nézze, herceg úr, én magam is félek... Ez a kisleány, ez a Honória... Nem gondolja,
               hogy ez a kisleány feltünően bájos, kedves és csinos?</p>
            <p>- Úgy van, - bólintott Fouché.</p>
            <p>Leticia habozva folytatta és közbe kutatóan nézte a herceg arcát.</p>
            <p>- És gondolja, hogy ezt más is?... Hogy ezt talán más is észrevette?...</p>
            <p>- Fenség, - felelt Fouché mélyen meghajolva, - ha vaksággal, vagy ízléstelenséggel
               merném vádolni császáromat, akkor a felségsértés halálos bűnébe keveredném.</p>
            <p>Leticia arca egészen rémültté vált.</p>
            <p>- És tudja mi a legrettenetesebb, Fouché? Hogy én is láttam akkor éjjel, mennyire
               tetszett neki. És azóta mindig, ha találkoztak. És úgy örültem, mintha csak az édes
               gyermekemről lenne szó. Örültem, hogy szép, bájos, kedves és hogy mindenütt hódít...
               És most?... És most látom, hogy összeesküdtek a megrontására.</p>
            <p>Egyszerre kiegyenesedett, gőgösen fölemelte fejét:</p>
            <p>- Már pedig idehallgasson, Fouché! Én ezt a leányt, ezt a Honóriát nem adom. Nem
               adom. Senkinek sem adom.</p>
            <p>Egy gyors pillantást vetett a császár szobrára és csak úgy a foga közt mormogta:</p>
            <p>- Még neki sem.</p>
            <p>Csend volt egy pillanatig. Fouché azon gondolkozott, hogy szóljon-e vagy sem? Aztán
               összeszedte bátorságát. Hiszen, ha csakugyan királyi menyasszonyt akarnak hazahozni
               Napoleon számára, okvetlenül meg kell akadályozni mindenféle idillt, komolyabb
               kalandot.</p>
            <p>- Akkor alázattal bátorkodom megjegyezni, hogy Fenséges Asszonyom terve nem egészen
               olyan, mint ahogy a kitűzött cél érdekében kívánatos volna.</p>
            <p>- Ugyan?! - És Leticia kérdőn bámult Fouchéra.</p>
            <p>- Császári Fenséged az egész társaság előtt szégyenítette meg ezt az elkényeztetett
               gyereket.</p>
            <p>- Én is szeretem, - és Leticia hangja lágyabbá, gyöngédebbé vált.</p>
            <p>- Tudom. De...</p>
            <p>- És gondoskodni fogok róla egy egész világ, vagy akár egy egész pokol ellen.</p>
            <p>Fouché megrázta fejét, mint aki azt mondja: ez nem sokat használ.</p>
            <p>- Na igen, - magyarázta szavait az asszony, - akár az egész udvar ellen.</p>
            <p>- Hiszen ha csak az udvarról lenne szó, - Fouché kicsinylőleg legyintett kezével.</p>
            <p>- Megvédem, ha kell, a császár ellen is.</p>
            <p>S mert Fouché hallgatott, Leticia fölháborodva folytatta:</p>
            <p>- De Fouché! Csak nem hiszi, hogy a császár?... A fiam az én akaratom
               ellenére?!...</p>
            <p>- Hiszen, ha csak a császárról lenne szó? Nekünk erősebb ellenféllel kell
               megbirkóznunk.</p>
            <p>- Erősebb? - És Leticia Fouchéra bámult. - A császárnál erősebb?</p>
            <p>- Úgy van, - bólintott Fouché. - A kisleánnyal, Honóriával. Mert sajnos, az ő
               ábrándos, csapongó lelke, az ő ifjú, tüzes, szertelen fantáziája is ott küzd az
               ellenfél táborában.</p>
            <p>Leticia keményen összeszorított ajakkal hallgatott egy pár percig. Aztán minden szót
               erősen hangsúlyozva mondta:</p>
            <p>- Hát maga azt gondolja, Fouché, hogy Honória?... Az a gyermek?...</p>
            <p>Fouché meghajolt.</p>
            <p>- Császári Fenséged kegyes engedelmével “azt” bátorkodom gondolni.</p>
            <p>- Sohasem fogja többé látni a fiamat.</p>
            <p>- Annál rosszabb. - Álmodni fog róla.</p>
            <p>- Eltiltom, elzárom tőle!</p>
            <p>- Csak a testet lehet eltiltani, elzárni, Fenség. A vágy a hét rekeszes börtön
               ajtaján is keresztültör.</p>
            <p>- Majd én beszélek a fejével, - mondta Leticia fenyegetően.</p>
            <p>- A világ legnagyobb bölcsének szava is hitvány, súlytalan semmiség a felzaklatott
               ifjú szív dobogásához képest.</p>
            <p>- Micsoda?! Ha én ráparancsolok?!...</p>
            <p>- Csak a teste fog engedelmeskedni. Szívének minden csepp vére tovább fog sírni a
               férfi után, akiről álmodott.</p>
            <p>Most elhallgatott egy percig, aztán lassan elgondolkozva folytatta:</p>
            <p>- Egy férfit csak egy másik férfi pótolhat. Talán?... Esetleg?... Az álomképet az élő
               valóság... Az ábrándot egy érzés. Nem bizonyos, de... Talán?...</p>
            <p>Leticia egy pillanatig sem vette le róla tekintetét, aztán felállt, kétszer,
               háromszor végigment a termen, majd megállt Fouché előtt.</p>
            <p>- Herceg úr. Idehallgasson. Én ezt a leányt, ezt a bolond gyereket, - én
               férjhezadom.</p>
            <p>- Sejtettem, hogy Fenséged bölcsessége így fog határozni.</p>
            <p>- De kihez? - mondta most az asszony. - Kit lát itt maga előtt, aki eléggé erős, vagy
               ami ezzel egyenlő értékű, elég becsületes és eléggé tud szeretni? Ki az, aki ezt a
               leányt minden mellékgondolat nélkül feleségül veszi. Érti? Marbeuff Honóriát és nem a
               császár reménybeli kegyencnőjét? Aki gondozza, őrzi, szereti, magának megtartja.
               Megértette herceg úr? Mert én Honóriát nem engedem. Megvédem az egész világ ellen, -
               még a saját ostoba vágyai ellen is.</p>
            <p>És mélységes keserű fájdalommal, melyből világossá lelt Fouché előtt, hogy ez az
               asszony mennyire szereti Marbeuff gróf leányát, felkiáltott:</p>
            <p>- Hol van hát az ember e között a sok hitvány, aljas férfirongy között? Ki az, akire
               a leányt rábízhatom?</p>
            <p>Mentől izgatottabb és szenvedélyesebb volt Leticia hangja, annál nyugodtabb lett
               Fouché.</p>
            <p>- Akihez Honória vonzódik, - mondta csöndesen - s aki imádja a kisleányt becsületes
               lelkének teljes erejével.</p>
            <p>- Hát talál ilyen embert? - Hát talál ilyen férfit?</p>
            <p>- Császári Fenséged kegyes engedelmével már találtam.</p>
            <p>- Mit beszél? - kiáltott Leticia sugárzó arccal. - Kiről van szó? - Aztán hirtelen
               gyanakodva folytatta:</p>
            <p>- Mert ezek itt?... Ezekben én nem bízom.</p>
            <p>- Nem ezekről beszélek, Fenség. - És Fouché táskájából iratot vett ki, melyből
               hivatalos hangon olvasta:</p>
            <p>“Paul Raymond Charles Broglie hercege, Clermont örökös ura, Villeroy bárója és
               Tournelle grófja, a számüzetésben meghalt Victor François Broglie marsall fia, a mult
               napokban Calaisban partra szállt. A fiatal herceget felismerték és elfogták. Broglie
               állhatatosan és csökönyösen megtagadta a feleletet arra a kérdésre, hogy miért jött
               vissza Franciaországba? S mivel a legutóbbi merénylet óta a száműzött emigránsok
               felett rögtönítélő bíróság ítél...”</p>
            <p>- Hallja, - kiáltott közbe Leticia, - csak nem csináltak valami ostobaságot ezzel a
               fiatalemberrel?</p>
            <p>- Nem, - mondta Fouché, - az akta ma reggel az én kezembe került.</p>
            <p>Leticia nagyot lélegzett.</p>
            <p>- Nna... Akkor rendben van. Maga különben nem olvasta volna föl nekem ezt a hosszú
               mesét.</p>
            <p>- Én azonnal kihallgatást kértem ő felségétől, - folytatta Fouché - és a császár a
               hős apára való tekintettel, nagylelkűen megkegyelmezett a fiatal hercegnek...</p>
            <p>- Rendben van, - bólintott Leticia. - És hol van az a legény?</p>
            <p>- Itt.</p>
            <p>- Itt? Párizsban?</p>
            <p>- Itt. Császári Fenséged várócsarnokában.</p>
            <p>- No, de miért nem szólt? - kiáltott fel Leticia lelkesedve és kegyesen csókra
               nyujtotta kezét Fouchénak.</p>
            <p>Aztán elgondolkozott, hirtelen lelkesültségének vége volt és ezer asszonyos aggodalma
               támadt.</p>
            <p>- Hanem, - mondja csak Fouché, csinos, tetszetős külsejű, jóképü legény ez a Broglie?
               S ami fődolog, erős, egészséges? Különben majd megnézem én ezt a fiút. Maguk férfiak
               az ilyesmihez nem értenek.</p>
            <p>Aztán megint elgondolkozott s azzal a veleszületett diplomata tehetséggel, mely a
               fiát is legjobban jellemezte, vontatottan, mintha csak Fouché beszélte volna rá
               valamire s ő nagylelkűen beleegyeznék, mondotta:</p>
            <p>- No, hát nem bánom, ha már magával hozta azt a fiatalembert...</p>
            <p>- Ő hozott, cipelt, tolt engem magával. Nem lehet vele bírni. A fiatal herceg őrülten
               szerelmes a szép Marbeuff grófnőbe.</p>
            <p>Leticia rosszkedvűen megrázta fejét.</p>
            <p>- Ez nem ér semmit.</p>
            <p>- Nem? - álmélkodott Fouché.</p>
            <p>- Nem. Az őrült, eszeveszett szerelem semmit sem ér. Erről regényt szoktak írni. Én
               azonban Honóriát férjhez akarom adni és ehhez okos, értelmes, energikus szerelemre
               volna szükségem.</p>
            <p>Elgondolkozva nézett maga elé, aztán hozzátette:</p>
            <p>- Különben elkészítette Honória kérvényét, melyben apja corbeilli birtokának
               visszaadását kéri a császártól?</p>
            <p>- Itt van mind a két kérvény, Fenség.</p>
            <p>Leticia rábámult, de azért elvette a két írást.</p>
            <p>- Mind a kettő?</p>
            <p>- Igen. Ebben a másodikban Broglie herceg esedezik apja elkobzott birtokaiért.</p>
            <p>Leticia fejét rázta:</p>
            <p>- Na, hallja, Fouché?... Hogy megmentette az életét, az rendben van. Az nagyon
               rendben van. De mindjárt a birtok is? Franciaország egyik legnagyobb uradalma?</p>
            <p>- De hát miből tartsa el szegény a feleségét? Ha csak császári Fenséged nagylelkűsége
               nem gondoskodik?...</p>
            <p>- Hogyis ne? - tiltakozott ijedten Leticia. - Hogy még mi jut magának eszébe, Fouché?
               Én nagyon szegény asszony vagyok és örülök, ha abból a kis pénzből nagy kínnal-bajjal
               meg tudok élni. Különben sem akarom. A férfiember mindjárt a házasság elején szokjon
               hozzá, hogy neki kell gondoskodni a feleségéről. Hát csak hagyja itt ezt a két
               kérvényt. Majd meglátom. Gondolkozom majd róla. Hanem kedves otrantói herceg, mégis
               csak maga a legokosabb ember e között a sok léhűtő között. Sőt amennyire a maga
               helyzetében lehetséges, becsületes, jóindulatú és emberséges is. Maga, bár kissé
               megkorrigálva, de mégis csak megtartja a tízparancsolatot.</p>
            <p>- Megkorrigálva? - csodálkozott Fouché.</p>
            <p>- Igen. A maga tízparancsolata ilyenformán hangzik: “Ne lopj, mert meglátnak, ne
               hazudj, mert rajtakapnak.”</p>
            <p>És mert Fouché udvariasan hajlongott, még hozzátette:</p>
            <p>- De hát hadd jöjjön csak be az a fiatalember. Mondja meg neki, hogy én akarok vele
               beszélni egyedül. Maga meg, kedves herceg, várjon egy kicsit a dolgozószobában. Azt
               hiszem, nem tart sokáig.</p>
           
         </div>
         <div type="chapter">
            <head>KILENCEDIK FEJEZET</head>
            <p>XVI. Lajos marsalljának fia ott állt Napoleon anyja előtt. Leticia egy pillanatig
               figyelmesen nézte a fiatalembert. Látszott, hogy Broglie külseje nagyon megnyerte
               tetszését.</p>
            <p>A herceg magas, vállas alakja, acéloskék szeme arról az angol vérről beszélt, mely
               nagyanyja, a Percy grófok véréből való asszonnyal került a családba. Angolszász
               eredetre, vagy talán nevelésre vallott még mozdulatainak abszolút biztonsága,
               tökéletes fegyelmezettsége, a magát mindenkitől elvonatkoztatás képessége, mellyel az
               adott pillanatban mindig föl tudja húzni a hidat. A hidat, mely énjét a külvilággal
               köti össze. “Igazán egyedül lenni csak angol ember tud, - ha így akarja”, - mondja
               Macaulay.</p>
            <p>De fajtájának, a Broglieknak fajtája is ott élt külsejében, talán még sokkal inkább
               lelkében.</p>
            <p>A Brogliek hagyománya Lombardiát tartotta a család ősi fészkének. Innen kerültek
               volna a XIV. század közepén Provenceba.</p>
            <p>S az olasz vér ragyogó tüze, a provencei levegő misztikuma, romantikus lendülete, ott
               élt a lelkekben és érintetlenül jött át századokon, nemzedékeken keresztül. A
               családban sok volt a katona, az államférfi, sőt a tudós is. Mivelhogy főuraknak
               születtek, így élték ki fantáziájuk, temperamentumuk, vérük nagy és forró
               lendületeit. Más környezetbe helyezve, talán alkotó művészek, írók, kóbor kalandorok
               lesznek. A természet korántsem olyan pazarló, mint ahogy hisszük. A nagy katona, a
               szent pap, a népeket vezető államférfi, a költő, a művész, mind-mind ugyanazon
               szellemi erőnek más és másmilyen képviselője.</p>
            <p>A fiatalember apja, Viktor François Broglie herceg, XVI. Lajos marsallja volt. Ő
               tervezte és segítette elő a királyi család menekülését Párizsból. Ha rendesen és
               pontosan betartják utasítását, nem jutnak Varennesnél egérfogóba s onnét a
               guillotinera.</p>
            <p>Broglie, mikor a királyt Párizsba visszacipelték, összetörte kardját s Angliából
               próbált segítséget hozni uralkodójának. Nem sikerült és belepusztult a
               sikertelenségbe, melyet élete sötét foltjának, sőt bűnének és gyalázatának
               tartott.</p>
            <p>Ennek a Broglienak fia állt most Napoleon anyja előtt. Mélyen meghajolva, hódolattal
               várta, hogy a császár anyja megszólítsa. De magatartása olyan biztos, bátor és
               önérzetes, mint aki tudja, hogy ő itthon van ezen a helyen, ahol áll. Talán sokkal
               jobban itthon, mint az, aki olyan átható figyelemmel és kutatóan nézi.</p>
            <p>- Éppen olyan, mint a fia, - gondolta magában a herceg, míg az asszony antik kámeákra
               való arcát nézte. - Elfogtak, már a vesztőhely előtt álltam, most idehoztak. Vajjon
               mit akarhat tőlem?</p>
            <p>Leticia hangjában sok volt a szemrehányás, de sok a melegség is, mikor a herceget
               megszólította. A fiatalember külseje mindenképen megnyerte tetszését. Most látni
               akarta, hogy ki is hát ez az ember, akit Fouché palotájába hozott.</p>
            <p>- Ön nagy aggodalmat szerzett az édesanyjának könnyelműségével, herceg. A marsallné
               asszony, remélem, egészséges?</p>
            <p>- Az édesanyám nagyon boldog lesz, ha tudathatom vele Császári Fenséged kegyes
               érdeklődését.</p>
            <p>- Az édesanyja akkor lesz boldog, ha maga nem követ el több meggondolatlanságot. No,
               de hagyjuk ezt. Örülök, hogy a bajból megmenekült és hogy most itt van köztünk.</p>
            <p>Csend volt egy pillanatig, aztán emelt, kemény, határozott hangon kérdezte:</p>
            <p>- Miért jött ide?</p>
            <p>S mert a herceg hallgatott, ugyanolyan kemény, szinte felelősségrevonó hangon
               folytatta:</p>
            <p>- Marbeuff grófnőért jött? Mi?</p>
            <p>Broglie, ki eddig minden kérdésre állhatatosan megtagadta a választ, most úgy felelt,
               mintha kötelessége volna az abszolút, a teljes, a föltétlen őszinteség.</p>
            <p>- Én, Fenség, eljöttem ide, otthagytam anyámat, barátaimat, régi életemet és
               meghoztam érte a legnagyobb áldozatot, amit férfiember leánynak hozhat.</p>
            <p>- Akkor a leánynak joga van még több áldozatot követelni. Akkor a leánynak joga van
               az ön egész életére.</p>
            <p>A fiatalember halkan, lehajtott fejjel mondta:</p>
            <p>- Én már neki adtam azt, Fenség.</p>
            <p>Leticia felállt, közelebb lépett a herceghez és jóval szelidebben, enyhébben
               kérdezte:</p>
            <p>- Meg akarja ezt mondani Honóriának? Meg tudja ezt vele értetni!? Meg bírja ezt vele
               éreztetni? Mert akkor...</p>
            <p>S mert Broglie nem felelt, megint a régi energikus, parancsoló hangon folytatta:</p>
            <p>- Hivassam Honóriát, herceg úr?</p>
            <p>Broglie elfogultan bólintott. Leticia megrázta a csengőt s mikor Jean bejött,
               odaszólt: - Marbeuff Honória grófnőt kéretem.</p>
            <p>Az inas kiment. Az asszony helyet mutatott a fiatalembernek. És most nagyon szives,
               egyszerű, közvetlen módon kezdett beszélgetni vele.</p>
            <p>- Régóta szereti Honóriát?</p>
            <p>- Mióta megláttam. Honória akkor tíz esztendős volt.</p>
            <p>- Hát akkor miért eresztette el maga mellől?</p>
            <p>- Honória el akart jönni. Mindig Párizsról ábrándozott.</p>
            <p>- És maga, herceg?</p>
            <p>- Én nagyon szeretem Honóriát és így tiszteltem az ő akaratát.</p>
            <p>Leticia fejét csóválta.</p>
            <p>- Ez baj. Nagy baj. Ezt sohase fogja Honória megbocsátani magának. És a leánynak
               igaza lesz.</p>
            <p>- Honória el akart tőlünk jönni. És én - én nem állhattam útjában. Ezzel tartoztam
               saját úri becsületemnek.</p>
            <p>- Maga, kedves fiatal barátom, nem tartozik senkinek semmivel. Egyedül kizárólag a
               leánynak tartozik, akit szeret. Tartozik őt megoltalmazni mindenki ellen. És ha a
               fiatal leányt dőre, bolondos álmok az örvény felé vonzzák, maga köteles odaállni a
               mélység elé és megvédelmezni a leányt, annak ostoba, gyerekes vágyai ellen is. Ha
               lehet szép szóval, gyöngédséggel, kérleléssel. Ha nem, hát erőszakosan, kíméletlenül.
               Azért úr a férfi s azért csak asszony a leány.</p>
            <p>- Fenség... - mondta halkan Broglie és hangja megremegett. - Én nem vagyok benne
               biztos... Én nem tudom...</p>
            <p>- Mit nem tud?</p>
            <p>- Hogy Honória szeret-e engem? Úgy nőtt fel mellettem, mint testvérem. Mint a kis
               hugom. És én nem tudom?...</p>
            <p>- Nem tudja? Hát miért nem kérdezte meg tőle?</p>
            <p>- Mikor meg akartam kérdezni, akkor Honória már Párizsba készült.</p>
            <p>- És maga elhagyta menni! Maga engedte, hogy idejöjjön?</p>
            <p>Broglie vérvörös lett és halálos szégyenkezéssel folytatta:</p>
            <p>- Fenség, én nem mondtam az imént igazat... Én az utolsó este beszéltem Honóriával. A
               szerelemről is beszéltünk. Kértem, könyörögtem, megalázkodtam, és én... én sírtam
               előtte...</p>
            <p>- No, no... És Honória?</p>
            <p>- Velem együtt sírt. Vállamra hajtotta a fejét. A könnyei...</p>
            <p>Elhallgatott. Megborzongott, mintha valami édes-kínos emlék gyötörné.</p>
            <p>- A forró könnyei az arcomba, a nyakamba hullottak. És én...</p>
            <p>Leticia jóakaratúlag, de az erélyes emberek türelmetlenségével kiáltott a
               fiatalemberre:</p>
            <p>- Nahát?!...</p>
            <p>- És... és... Reggelre Honória titokban elutazott. Én nem láttam azóta. Elkéstem.</p>
            <p>Az asszony szemmellátható bosszankodással állt fel helyéről.</p>
            <p>- No tudja, - fordult a fiatalember felé, aki természetesen szintén fölugrott, -
               hát... Én azt mondom magának... Jól van, no. Most már mindegy. Nem teszek
               szemrehányást azért, amit elmulasztott. Csak annyit mondok, hogy az asszonyt a sors
               dobálja össze-vissza, ám a férfiember mindig ura sorsának és ura asszonyának is, - ha
               igazán férfi. Ezt az egyszerűbb életet élő emberek mind tudják. De maguk, kedves
               herceg, mintha elfelejtették volna. Ám a fiatal lányok, akár libát őriznek, akár
               grófkisasszonyok, mindig megérzik, hogy csakugyan férfi-e, aki velük szembenáll?
               Aztán meg az igazi férfiembernek, aki meg tudja váltani az asszonyi sors
               természetadta nyomorúságát, nem szabad elkésni. Soha annak elkésni nem szabad. Maga,
               fiam, nagyon szereti Honóriát. Tudom. Csakhogy ez most már nem elég. Leander, amint
               tudja, mindennap átúszta a tengert Heróért s a végén, - a végén aztán belefulladt.
               Okosan, értelmesen, energikusan kell szeretni. Maga Broglie marsall fia.
               Franciaország legrégibb, leghősibb családjának vére folyik ereiben, önnek vérében
               kell lennie az uralkodásnak, a parancsolásnak, annak, hogy egyetlen lökéssel új
               irányt mutasson sorsoknak, életeknek, végzeteknek, jövendőknek.</p>
            <p>Csend volt egy percig, aztán az asszony folytatta:</p>
            <p>- Így van ez kedves barátom? Mert ha nem?... Mert ha nincs így, akkor még ma menjen
               vissza Londonba és ne vegye a kezébe Honória sorsát. Nem szabad kezébe vennie. Nem
               menti meg a leányt, hanem maga is elsüllyed vele.</p>
            <p>- Császári Fenséged kegyes engedelmével meg kell mondanom...</p>
            <p>- Majd mondja csak meg szépen Honóriának, - szakította félbe Leticia. - Neki
               egyenesen mondja meg. De előbb nézzen a szívébe, a lelkébe. Az ifjúkori tüzes, vagy
               ábrándos álom?!... Ez ma már nem elég. Az ott, Londonban, talán elég lett volna. Ide
               most már Broglie marsall utódjának, egy nagy hős fiának elszánt, erős, lehet, hogy
               erőszakos érzése kell. És most már...</p>
           
            <p>Nem folytatta, mert Honória jött be a szobába. Sápadtan, összetörve, konok, haragos
               makacssággal. Még mindig látszott rajta az előbbi megszégyenítés hatása.</p>
            <p>Leticiát szertartásos meghajlással üdvözölte s csak most, hogy felemelte fejét, most
               látta meg a fiatal herceget.</p>
            <p>Arra fölragyogott, szeme csillogott a nagy benső örömtől. Valaki, valaki, az ő régi
               finom világából, s hogy milyen kedves, drága valaki!... Mintha mindenről
               elfelejtkezett volna, mintha nem is tudná, hol van, egyszerre mindkét kezét nyujtotta
               Broglie felé:</p>
            <p>- Paul!</p>
            <p>Broglie megcsókolta a leány kezét, aztán ott álltak egymással szemben, mintha csak
               valami ismeretlen, nagy úton eltévedtek volna s most egyszerre egy fordulónál
               meglelik egymást.</p>
            <p>- Paul. Honnét jött? - kérdezte a leány.</p>
            <p>- Calaisból.</p>
            <p>Leticia azonban gyorsan közbevágott.</p>
            <p>- A halálból. A halálból jött vissza magához, Honória.</p>
            <p>Honória felsikoltott: - Paul!</p>
            <p>Aztán hirtelen, bocsánatkérően hajolt meg Leticia előtt.</p>
            <p>- Fenség...</p>
            <p>- Na hallja, kislány. Csak természetes, hogy megijed, mikor megtudja, hogy egy régi
               barátja...</p>
            <p>És erősen hangsúlyozva folytatta:</p>
            <p>- A legjobb, a legrégibb, a leghűségesebb barátja...</p>
            <p>- A testvérem, - mondta halkan Honória.</p>
            <p>Leticia megrázta fejét, mert a “testvér” szó nem volt egészen inyére.</p>
            <p>- Na igen, igen. Szóval, aki magát annyira szereti, hogy kész volt a halálba rohanni,
               hogy magát lássa.</p>
            <p>- De Paul - és Honória önkéntelen mozdulattal szívére szorította kezét. - Ezt nem
               szabad. Ilyet nem szabad...</p>
            <p>- Persze, hogy nem szabad, - helyeselt élénken Leticia. - Leckéztesse meg, szidja
               össze, magának joga van hozzá, mert...</p>
            <p>Erősen hangsúlyozva fejezte be a mondatot:</p>
            <p>- Mert magáért cselekedte.</p>
            <p>- Én értem? Istenem...</p>
            <p>Kínos, zavart csönd borult reájuk. A veszedelmes kaland már le volt tárgyalva és most
               tanácstalanul néztek egymásra.</p>
            <p>- Édesanyám szerető üdvözletét küldi magának. - kezdte halkan a fiatalember.</p>
            <p>- Köszönöm. Nagyon köszönöm... - dadogta Honória. - A marsallné asszony?...</p>
            <p>- Jól van, - mondta kurtán, ideges zavarban Broglie.</p>
            <p>Honória kétségbeesetten nézett körül, mint aki keresi a témát, mellyel a beszédet
               folytathatja.</p>
            <p>- És a régi jó barátok? Ők is jól vannak?</p>
            <p>Broglie már azt sem tudta, hogy mit felel.</p>
            <p>- Talán. Remélem... Különben egész biztosan jól vannak...</p>
            <p>Megint elhallgattak. Egymásra néztek s egyre kínosabbnak és gyötrőbbnek érezték a
               helyzetet. Leticia önkéntelenül is gyönyörködött szépségükben és ifjúságukban, egyben
               erősen bosszankodott ügyetlenségük és csacsiságuk miatt. Mint a nagyakaratú emberek,
               nem szeretett egy dologgal sokáig foglalkozni. Ő már legszívesebben egymás karjába
               vezette volna a fiatalokat.</p>
            <p>Honória fellélegzett, mint aki hosszas kutatás után mégis csak lel valami témát,
               amibe belekapaszkodhatik.</p>
            <p>- Hát a kis kanári? A Micu?</p>
            <p>- Micu? Ő is jól van.</p>
            <p>- Énekel sokat?</p>
            <p>- Nem énekel.</p>
            <p>- Nem énekel? - kérdezte Honória és tágranyitotta szemét. - Talán beteg? A kis Micu
               beteg?</p>
            <p>- Nem beteg.</p>
            <p>- Hát akkor mi baja Micunak? Miért nem énekel?</p>
            <p>Leticia nevetett is, bosszankodott is.</p>
            <p>- Biztosan megöregedett. Azért nem énekel. Az öreg madarak nem énekelnek,
               Honória.</p>
            <p>A fiatal leány arca nagyon komoly, szinte merev lett. Maga elé nézett és úgy
               mondta:</p>
            <p>- Megöregedett? A kis Micu megöregedett?</p>
            <p>- Mindnyájan megöregszünk, Honória, - mondta az asszony. - Mindnyájan, De ha az ember
               férjhez megy, gyermekei lesznek, azok tovább folytatják az ő fiatalságát. Ez a világ
               rendje.</p>
            <p>Jóságosan, kegyesen megveregette Honória arcát. És úgy mondta:</p>
            <p>- Én még nagyon szerettem volna egyet s mást hallani a kis Micuról. De az utazás
               előtt sok intézkednivalóm van.</p>
            <p>Csupa ragyogó derű volt, amint csókra nyujtotta kezét a fiatalembernek s halkan, hogy
               Honória ne hallja, odaszólt neki:</p>
            <p>- És most sok szerencsét, Broglie herceg.</p>
           
            <p>És eljött a pillanat, mely akár jobbra, akár balra dobja őket, többé meg nem
               másítható pecsétet üt az írásra, mely sorsukat jelzi. El kell dőlni annak, hogy
               egymáshoz tartoznak-e, vagy elszakadnak egymástól?</p>
            <p>Így gondolták, sőt - mivelhogy nagyon fiatalok és tapasztalatlanok voltak, - így
               hitték mindaketten. A férfi is, a leány is. Csakhogy?...</p>
            <p>Az emberi természet azért olyan hallatlanul érdekes, izgató és minden pillanatban új
               meglepetést, új fordulatot hozó, mert miképen a művészi szövésben a szálak, akképen
               van összekeveredve benne a fenséges az alacsonnyal, az önmagát megtagadó jóság, a
               gyilkosságig eljutó egocentrizmussal; a gyermek ártatlan hiszékenysége, a ravaszság
               minden furfangjával és fegyverével megerősített gyanakvással; a mindent merés
               elszántsága, a gyáva félénk megtorpanásokkal; a teremtővé vált akarat
               mindenhatósága, a magában összeesett tehetetlenséggel. Ott élnek, forrnak, buzognak
               benn a lélek mélyében, egymásnak gáncsot vetve, vagy egymást megerősítve, egymással
               harcolva, vagy egymást átölelve. Néha legyilkolják egymást, máskor megtermékenyülnek
               egymásban. Minden homályos rejtelem, kaotikus összevisszaság, új meglepetéseket,
               váratlan, diadalmas eredményeket, vagy még váratlanabb halálos bukásokat hozó.</p>
            <p>Csak egyetlen egy dolog bizonyos. Hogyha a művészi szövésből kiszednénk egy szálat,
               vége volna harmóniájának. Emberfeletti feladat a lélek televény élő földjében
               gyomlálni. Hiszen lehet, amit gaznak, limlomnak néztünk, abból fejlődik a
               legnemesebb, legszínpompásabb virág. Vagy amit fehér liliomként bámultunk, az
               egyszer, egy váratlan fordulónál?...</p>
            <p>Az egyházatyák, akiknél semmiféle pszichoanalitikus nem látott jobban az emberi lélek
               mélyébe, kötelességükhöz híven, igyekeztek rendet teremteni ebben a kaoszban, aztán
               sóhajtva vallották be, hogy néha meddő a legjobb emberi akarat és igyekezet és az
               isteni kegyelem állapotától várják, amihez földi erő semmiség, hiábavalóság.</p>
            <p>Ott állt a két fiatal gyermek egymással szemben és remegve várták és írtózva kerülték
               a sorsdöntő percet, mely életük felett határoz és ítél.</p>
            <p>- Most magunkban vagyunk, egyedül magunkban. - kezdte a férfi.</p>
            <p>A leány tudta mi következik és valahogy hízelgéssel, kedveskedéssel akarta kibékíteni
               a fiatalembert, mert reszketett attól, hogy fájdalmat fog neki okozni.</p>
            <p>- Édes, drága kis Paul...</p>
            <p>Broglie tekintete még komolyabb lett. Megrázta fejét, mint aki nem akar semmiféle
               kedveskedő beszélgetésbe belemenni.</p>
            <p>- Hallgasson reám, Honória.</p>
            <p>Honória megriadt. Sápadtan, lehajtott fejjel állt előtte. Broglie közelebb lépett
               hozzá.</p>
            <p>- Magának nincs számomra semmi mondanivalója, Honória?</p>
            <p>- Nekem? - kérdezte halkan, vontatottan, félénken Honória.</p>
            <p>Aztán felvetette fejét. Most már erélyesen beszélt.</p>
            <p>- Nekem? Maga alapjában véve nagyon rossz ember, Paul. Több mint hat hete nem látta a
               kis hugocskáját és most ideáll, ilyen komolyan, fontoskodva...</p>
            <p>Felnézett a fiatalember merev, változatlanul komoly és mosolytalan arcára és hirtelen
               más hangon folytatta:</p>
            <p>- Dehát igaz?</p>
            <p>És gyöngéden megsímogatta Broglie kezét.</p>
            <p>- Igaz? Maga a halálon keresztül jött hozzám, Paul? Édes Paul...</p>
            <p>Broglie határozott mozdulattal kihúzta kezét. Egy pillanatig sem vezette félre
               Honória kedveskedése. Nagyon jól látta, hogy a leány fél attól, amit a jövendő perc
               hozni fog. Le akarja őt szerelni, el akarja lágyítani. Nem volt előtte ismeretlen ez
               a fogás. Honória elég gyakran megpróbálta otthon. Broglie visszautasító merevségbe
               burkolódzott, minden hízelgő gyöngédség ellen.</p>
            <p>- Hallgasson reám, Honória.</p>
            <p>- Hallgatom, Paul.</p>
            <p>- Mikor maga eljött tőlünk...</p>
            <p>- Szívtelen, gonosz, hálátlan leány vagyok, én tudom. De a maga édesanyja azt írta
               nekem, hogy nem haragszik reám. Bocsásson meg maga is, Paul édes. Bocsásson meg
               nekem.</p>
            <p>- Én sohasem haragudtam magára, Honória. Én sajnáltam.</p>
            <p>- És nem gondolta, hogy én?...</p>
            <p>- Maga már Párizsban volt, Honória, mikor a búcsúlevelét megkaptam. Elkéstem.</p>
            <p>És vajjon miért visszhangzott most a fiatalember lelkében a császár anyjának szava:
               “Az igazi férfi nem késik el.”</p>
            <p>A leány lehajtotta fejét.</p>
            <p>- Én már itt voltam Párizsban. És maga nem haragudott reám?</p>
            <p>- Én megértettem magát, Honória.</p>
            <p>- Megértett?</p>
            <p>- Megértettem, hogy a maga fiatalsága riadtan szökött, menekült, a mi örömtelen,
               szürke, színtelen életünk elől.</p>
            <p>- Ne higgye, Paul. Ne higgye azt...</p>
            <p>- Én olyan világosan láttam, hogy mi történt a maga rajongó fiatal lelkében. Maga ott
               élt az örökös egyformaságban. A mi egyszerű, fehér, kis házunk. Az anyám csipkéi, meg
               az én rajzaim... Mindig egyforma, mindig ugyanaz... Aztán jöttek a vendégek, a
               jóbarátok, a többi száműzött, a sok emigráns a régi világból, akik a soha
               visszanemtérő multat siratják és gyűlölettel fordulnak el a diadalmas, ifjú
               jelentől. Az a sok szomorú szempár mind, mind visszanéz a mult félhomályába. A
               jelennek átható, ragyogó világosságát immár nem is bírnák el. Ilyen lehetett az én
               szemem is, Honória. Ilyen volt?</p>
            <p>- Ne beszéljen így, Paul. Nem szabad így beszélni.</p>
            <p>- Jól van. Hát én kivétel voltam. Nekem voltak terveim, reményeim, ábrándjaim a
               jövőről. Hogy egyszer a többi gyárak is átveszik találmányomat. Akkor majd a
               jövedelmem is nagyobb lesz s lehet, hogy 25-30 év mulva majd kocsiban fog járni a
               feleségem. És ha minden úgy sikerül, ahogy terveztem, egy inast is tartunk a vendégek
               bejelentésére. Ez volt az én jövendőm. Egy Broglie herceg ábrándja, nagyravágyása,
               reménye!... Erről beszélhettem magának, mikor véletlenül reám hallgatott és nem
               nézett el messzire, mindnyájunk feje felett, - Párizs felé.</p>
            <p>Honória hevesen, indulatosan vágott közbe.</p>
            <p>- Igazságtalanság és kegyetlenség így beszélni velem. Mindig hallgattam magára és
               százszor is megmondtam, mennyire szeretem.</p>
            <p>- Sajnos, én egyetlenegyszer sem hittem el magának, Honória.</p>
            <p>- Ez nem az én hibám. - És Honória hangja még indulatosabb lett.</p>
            <p>- Miért kételkedett bennem?</p>
            <p>- Mert ha egyéb nem is, hát becsületes ember vagyok, - felelt a férfi. Aztán egy
               pillanatnyi szünet után hozzátette:</p>
            <p>- Mikor maga Karoline hercegasszony meghívására otthagyott bennünket...</p>
            <p>Honória gyöngéden hozzásimult és a fiatalember vállára hajtotta fejét:</p>
            <p>- Maga utánam jött ide, édes Paul... A halálon keresztül jött utánam.</p>
            <p>Broglie nem ölelte meg, határozott, biztos mozdulattal felemelte a leány fejét és
               hosszan, kutatólag a szemébe nézett.</p>
            <p>- Idejöttem magához, hogy megkérdezzem?...</p>
            <p>Honória nem engedte befejezni a mondatot, hirtelen közbevágott:</p>
            <p>- Hát már nem kételkedik bennem? Most elhiszi, amit mondok?</p>
            <p>- Ha maga... Ha most azt mondja nekem, hogy szeret és az enyém akar lenni, hát akkor
               én most, most hinni fogok magának, Honória.</p>
            <p>Amíg a férfi beszélt, Honória lassan eltávolodott tőle. S mikor Broglie befejezte
               mondatát, a leány már pár lépésnyire állt tőle s lehajtotta fejét.</p>
            <p>- Én nem bírok felelni, Paul... Én nem bírok.</p>
            <p>- Nem akar visszajönni velem Londonba?</p>
            <p>- Vissza? A marsallnéhoz?</p>
            <p>- Vissza. Mint az én feleségem.</p>
            <p>Honória egész testében remegett, s úgy mondta:</p>
            <p>- Paul...</p>
            <p>- Hogy megborzongott. Mitől fél? Tőlem?</p>
            <p>Honória fejét rázta. A férfi arca egyszerre felderült.</p>
            <p>- Akkor hát írtózik attól a sok szomorú embertől. Magának az élet kell, a jelen kell.
               Ugye Honória? - Hát jól van. Én elhagyom magáért az anyámat. Szakítok eddigi
               életemmel. Megtagadom családi tradicióimat, elfordulok mindattól, ami eddig
               hagyomány, kötelesség és ősök tisztelete gyanánt élt lelkemben. - Én itt maradok
               magával Franciaországban. Egy dolgozó férfiember itt is meg tudja keresni
               kenyerét.</p>
            <p>A leánynak mintha minden csepp vére visszafutott volna szívébe. Fehér lett, mint egy
               márványszobor, mint sajátmagának élettelen szobra.</p>
            <p>- Paul, édes... Paul, maga egész életét, multját, családját dobja oda értem?... Mit
               adhatok én ezért magának?</p>
            <p>- Nézzen a szemembe és adja ide a kezét.</p>
            <p>- És ha egyszer majd azt találja, hogy túlontúl nagy volt az áldozat? Hogy én azt nem
               érdemeltem meg?... Mert hiszen nem is érdemelhet ennyit semmiféle asszonyi teremtés.
               Akkor mi lesz velünk, Paul?</p>
            <p>- Adja ide a kezét és bizzék a szerelmemben, Honória.</p>
            <p>A leány most közelebb ment egy lépéssel, halálos szomorúság hallatszott minden
               szavából, mikor mondta:</p>
            <p>- Én? Magában, Paul? Ha tudná... Maga királyi nagylelkűséggel áldoz fel értem mindent
               és mindenkit... Én... Én magamban nem bizom. Mert én nem adhatok magának semmit.</p>
            <p>Csönd borult rájuk, aztán a férfi halk, szaggatott szava vetett véget a félelmetes,
               riasztó csöndnek.</p>
            <p>- Semmit? Még reményt sem, Honória?</p>
            <p>Most lázas indulattal tört fel a hang a lány lelkéből.</p>
            <p>- Én nem tudok hazudni! Maga tudja, Paul, hogy én sohasem hazudok. Ha nem akarok
               felelni, összeszorítom a fogam és hallgatok. De ha magát így látom, szenvedve,
               sápadtan... Elhagy az erőm és érzem... Én hazudni fogok.</p>
            <p>- Honória! - kiáltott fel a férfi.</p>
            <p>Aztán egy percnyi csönd után hozzátette:</p>
            <p>- Magának nem szabad hazudni.</p>
            <p>- Paul, én nem bírom. Ha magának fáj, azt én nem bírom...</p>
            <p>A férfi arca most merev, kemény és rideg lett.</p>
            <p>- Magának nem szabad hazudnia, Honória. Én most már mindent tudok. Magának nem szabad
               hazudnia.</p>
           
            <p>És csak nézték egymást, kimondhatatlan gyöngédséggel, mérhetetlen szánalommal és
               egyre jobban növekvő idegenkedéssel.</p>
            <p>Csak arra rezzentek fel, mikor Leticia asszony mosolygó arccal megállt előttük. Egy
               pillanatig csönd volt, Leticia úgy állt ott derülten, sugározva, mint aki valami
               nagyon kellemes jelentést vár.</p>
            <p>Hogy a fiatalok némán, lehajtott fejjel néznek maguk elé, azt járatlanságuknak,
               ügyetlenségüknek vette. A maga erélyes módján segíteni akart a vallomásban.</p>
            <p>De volt valami, ami nem tetszett neki. A szemek tétova nézése, a kisérteties
               sápadtság, a remegő, szinte vibráló arcvonások. Miért? Mitől félnek? Mikor tudják,
               hogy mindenki jóakarattal várja, segíti, sőt ő maga, Leticia türelmetlenül taszítja
               mind a kettőt az úton, mely egymáshoz vezeti őket.</p>
            <p>- De hát akkor miért?...</p>
            <p>Valahogy csak összeszedték magukat. Honória udvari bókkal üdvözölte visszatért
               úrnőjét, a fiatal herceg mélyen meghajolt.</p>
            <p>Leticia egy pillanatig még mozdulatlanul nézte őket, aztán Honória felé fordult és
               csókra nyújtotta kezét. Érezte, hogy a leány szája hideg, mikor kezét érinti. Az
               asszony szíve megtelt aggodalommal.</p>
            <p>De hangja teljesen elfogulatlan, telve jósággal, kedvességgel, mikor beszélni
               kezd.</p>
            <p>- No, kisleány, remélem a londoni barátokról csupa jó híreket hallott?</p>
            <p>- Igen... Fenség... - dadogta Honória.</p>
            <p>És kínosan mosolyogva próbált tovább beszélni:</p>
            <p>- Broglie herceg csupa kedves történettel mulattatott... Nagyon kedvesekkel...</p>
            <p>- És maga örömmel hallgatta? Mi?</p>
            <p>- Igen, Fenség... Én nagyon örültem...</p>
            <p>Nem tudta, nem bírta tovább folytatni. Az asszony most Brogliera nézett.</p>
            <p>- Csakugyan, - felelt kérdő tekintetére a fiatal herceg, - Honória nagyon örült,
               Fenség.</p>
            <p>- Nos hát, én is részt akarok venni az örömükben. Halljuk...</p>
            <p>Egyikről a másikra nézett és várt. Mintha élettelen kísérteteket látott volna maga
               előtt, nem egy gyönyörű pár fiatal teremtést.</p>
            <p>De csüggetegsége csak egy percig tartott. Sohasem bujkált, tért ki ő a veszedelmes
               leszámolások elől. Világosan kell látnia, most azonnal.</p>
            <p>- Honória majd elmondja nekem az összes londoni híreket, de most azt szeretném
               tudni...</p>
            <p>Brogliere nézett, a fiatalember lehajtott fejjel állt előtte.</p>
            <p>- Igen, azt szeretném tudni, - és szemét egy pillanatra sem vette le a
               fiatalemberről, - mert, hogy én magam akarom megírni a marsallnénak... én magam
               akarom anyai beleegyezését és áldását kérni...</p>
            <p>Broglie minden erejét összeszedve, felnézett az asszonyra:</p>
            <p>- Fenség...</p>
            <p>- Elküldhetem levelemet a marsallnénak, herceg úr? - és most már parancsoló,
               rendelkező volt minden szava. - Remélhetem, hogyha én kérem, nem tagadja meg anyai
               áldását gyámleányom, Marbeuff Honória és az ön házasságához?</p>
            <p>- Fenség, alázattal esedezem, ha talán kegyeskednék...</p>
            <p>Broglie nem tudta folytatni, mert a fiatal leány lelkéből egyszerre feltört a hangos,
               panaszos sírás. Úgy sírt, mint a gyermek, akit kegyetlenül ütnek-vernek és nem talál
               védelmet sehol, senkinél.</p>
            <p>Erre a hangra Broglie megrázkódott, de nem lépett Honória felé, csak remegni kezdett,
               mintha forró láz gyötörné.</p>
            <p>És most, ebben a pillanatban lépett elő a maga teljes tökéletességében Leticia
               lelkéből a nagy színjátszó. A fia, ki nemcsak testében, de lelkében is mindenképpen
               gyermeke volt, tőle örökölte ezt a grandiózus színészi képességet. Napoleonról az
               ostoba, fecsegő anekdótahagyomány azt írja, hogy Talmától vett leckéket, mint kell
               egy imperatornak járni, mozogni, trónusra fellépni stb. Holott a színpad deszkákkal
               bekerített nehány méternyi területén ágáló komédiás, hogyan is adhatott volna
               utasításokat annak, ki azért volt mindenkinél nagyobb színészi erő, mert szűknek
               találta a színpad korlátait, neki a végtelen perspektívájú élet kellett. Ott mondotta
               el szerepét nem egy estének, hanem az eljövendő évszázadoknak. Ott játszotta el
               szerepét nem a közönség tapsa, vagy füttye között, hanem a világtörténelem ítélőszéke
               előtt.</p>
            <p>A császár anyja is elsőrendű színész. Ime, mikor úgylátszik, minden rombadőlt, minden
               tönkrement, amit vasakarattal akart felépítem, mikor senkit sem kímélő, mindenkivel
               szembeszálló akarata hajótörést szenved, nyájas, szíves és gyöngéd hangon fordul
               Honóriához:</p>
            <p>- Nono csak sírja ki magát. Maga még nagyon fiatal kis leány, azért sír olyan sokat.
               Az ember csak addig sír ok nélkül és csak addig röpül álmában, míg gyermek, míg
               kisgyermek. Menjen szépen a szobájába és ott búsulja ki magát.</p>
            <p>Egy gyöngéd, szerető, lágyszívű édesanya nem beszélhetett volna másképpen egyetlen,
               elkényeztetett leányával. Mikor a leány a szertartásos köszönés után hátrálva, az
               ajtó felé indult, egész a függönyig kísérte, közben ki nem fogyott a nyájas,
               kedveskedő, csillapító szó ajakáról.</p>
           
            <p>De amint a leány alakja eltűnt az ajtót fedő nehéz függöny mögött, Leticia arca
               egyszerre rideggé, keménnyé vált. A hangja hidegen, szinte kegyetlenül csengett,
               mikor Broglie felé fordult:</p>
            <p>- Herceg úr... Mi történt?... Itt mi történt?...</p>
            <p>Ami ezután következett, az már számonkérés, felelősségrevonás:</p>
            <p>- Mi történt Honóriával?</p>
            <p>- Elvesztettük egymást, - mondta csöndesen a férfi.</p>
            <p>Leticia tetőtől talpig végignézte. Olyan volt a nézése, mint egy súlyos
               ostorcsapás.</p>
            <p>- És maga itt áll előttem? Meg mer itt előttem állni?</p>
            <p>Most közelebb lépett Brogliehoz.</p>
            <p>- Kicsoda maga tulajdonképpen?</p>
            <p>Mentől keményebb, kegyetlenebb volt az asszony, annál önmegadóbban, alázatosabban
               felelt a férfi:</p>
            <p>- Egy szerencsétlen, rongyokra tépett ember, Fenség.</p>
            <p>- És a leány, akit magára biztam?</p>
            <p>- Honória nem szeret engem.</p>
            <p>- Honnét tudja ezt maga?</p>
            <p>Broglie most bámulva nézett az asszony arcába.</p>
            <p>- Honnét? Ő maga mondotta nekem.</p>
            <p>- Ő maga? - vágott közbe türelmetlenül Leticia. - Ő maga? Ostobaság. Mit tudja az a
               csacsi leány, hogy mikor szeret, mikor gyűlöl? Mikor gyötri a vágy és mikor
               borzongatja az írtózat? Az ilyen buta gyerek összekeveri és összetéveszti érzéseit,
               mert játszik vele a szíve, a vére, az asszonyi ösztöne, a leányos szemérme.</p>
            <p>- Honória nem szeret engem, - ismételte makacsul a fiatalember.</p>
            <p>- Bánom is én! Az a kérdés: maga szereti-e eléggé Honóriát?</p>
            <p>A fiatalemberből kitört a szilaj elkeseredés.</p>
            <p>- Fenség, ha én...</p>
            <p>És tökéletesen megfeledkezve arról, hogy a császár anyja előtt áll, csak a vad, dühös
               fájdalom kiáltott fel belőle:</p>
            <p>- Nincs még egy olyan nyomorult ember a világon, mint én...</p>
            <p>És erre a hallatlan, udvarképtelen kitörésre, erre a magáról megfelejtkezésre,
               nyájas, szíves, szelid lett az asszony tekintete. A hangja tele volt jósággal,
               megértéssel, segíteni akarással, mikor mondta:</p>
            <p>- Édes fiam...</p>
            <p>A fiatalember egyszerre magához tért. Halálos röstelkedést érzett, hogy ő, egy
               Broglie herceg, fejedelmi udvarban így megtudott feledkezni magáról. Halkan,
               lehajtott fejjel mondta:</p>
            <p>- Fenséges asszonyom, alázatosan bocsánatért esedezem...</p>
            <p>- Nem baj, fiam - és az asszony keze biztatóan, bátorítólag ott pihent a fiatalember
               vállán. - Nem baj, édes fiam, - ismételte. - Ez volt az első és egyetlen emberi hang,
               mely kitört lelkéből. És én örülök, hogy hallottam ezt a kitörést. Most hát végre nem
               szavalt badarságokat az úri becsületről, meg a férfiúi méltóságról. Hanem
               felordított, mert a kínpadra feszített lelke nem bírta tovább.</p>
            <p>A kéz még mindig ott pihent jóságosan, erőre, kitartásra buzdítva vállán. A
               fiatalember fölnézett az asszony arcába, talán hogy lássa annak hatását, amit most
               mondani fog.</p>
            <p>- Ha Honória szeretne engem?... De?...</p>
            <p>És habozva, halkan, minden szó előtt kissé megriadva, de mégis kimondta:</p>
            <p>- Honória olyan valakiről álmodozik, aki felül és kívül áll minden más férfin.</p>
            <p>Leticia már levette a fiatalember válláról kezét. Az arca kifürkészhetetlen és merev.
               Csak úgy odavetve, mintha közben másra gondolna, felelt:</p>
            <p>- Lehet. Nem tudom. De lehet. Hanem tudja mit mondok én magának? Ha én szerelmes
               volnék, hozzá még ilyen jól megtermett, csinos, erős legény, hát én a kezemre
               tekerném annak a leánynak a haját és úgy húznám el innét magammal. És ha a teste, a
               lelke összetörne a két kezem között, akkor sem hagynám itt egy idegen férfinak. Egy
               férfinak, aki nem adhat neki sem tisztességet, sem nevet, sem becsületet, sem
               boldogságot, mert szegényebb a legutolsó napszámosnál, - mivelhogy ő a császár.</p>
            <p>Most már nem volt áthatolhatatlan, kifürkészhetetlen az arca, nem nézett messze
               távolba. Ott állt a fiatalemberrel szemben és kijátszotta utolsó ütőkártyáját.
               Teljesen és fenntartás nélkül őszinte volt. Nincs veszedelmesebb, biztosabb és jobban
               ható fegyver, mint az igazság, - ha kellő időben, módon és helyütt alkalmazzuk.</p>
            <p>- A császár... - és a fiatalember megremegett, amint az asszony kegyetlen nyiltsága
               felidézte előtte ellenfelének alakját.</p>
            <p>- Elég volt, - szakította félbe Leticia. - Herceg úr, szereti maga Honóriát?</p>
            <p>- Meghalok, ha elveszítem. Fenség.</p>
            <p>- Ez nem érdekel. Arról beszéljen, mit csinál, ha életben marad?</p>
            <p>Egy pillanatnyi szünet után, kurtán, szinte száraz hangon kérdezte:</p>
            <p>- Feleségül akarja venni?</p>
            <p>- Ha Honória beleegyezik...</p>
            <p>- Ha maga akarja, a leány engedelmeskedni fog. Az a kötelessége. Asszonynak
               született.</p>
            <p>- Én mindent meg akarok tenni Honóriáért... Én...</p>
            <p>- Maga, fiam, most hazamegy, kialussza magát és nem jön ide a palotába, amíg én nem
               hivatom.</p>
            <p>És erősítőn, bátorítólag újra Broglie vállára tette kezét:</p>
            <p>- Csak menjen, édes fiam. Csak menjen. Én itt vagyok.</p>
           
            <p>De korántsem volt olyan nyugodt, mint mutatta. Elszántsága, energiája mintha csak a
               fiatalemberbe akart volna erőt önteni, mert amint Broglie kiment a teremből,
               elborult az arca, nyugtalanná vált a tekintete és föl s alá járkált a szobában. Most
               nem figyelt rá senki, most nem színészkedett, világosan látszott rajta, hogy fél a
               csatavesztéstől. Aztán összeszorította ajkát és mint aki cselekvésre határozta magát,
               megrázta a csengőt. S mikor az inas bejött, már a régi hangján rendelkezett:</p>
            <p>- Marbeuff grófnőt kéretem.</p>
            <p>Honória pár pillanat mulva már ott volt a teremben. Lesütött szemmel állt Leticia
               előtt. A máskor oly gyöngéd arc kemény volt, konok, egy mély redő a magas, fehér
               homlok közepén arról beszélt, hogy a leány mindenre elszánt és harcra készül.</p>
            <p>Leticia pedig szelid, gyöngéd, jóságos, mint egy édesanya, kinek egyetlen hibája,
               hogy nem tud elég erőt kifejteni gyermeke makacs és dőre vágyaival szemben.</p>
            <p>- Honória, - mondta csöndesen.</p>
            <p>- Császári Fenség...</p>
            <p>Az asszony közelebb lépett s megfogta a fiatal leány kezét.</p>
            <p>- Milyen sápadt... És reszket is. Üljön le, gyermekem.</p>
            <p>Kézen fogva vezette a leányt és egészen közel, magával szemben leültette.</p>
            <p>- Hát a szegény Broglie herceg már elment. Most egyedül vagyunk, Honória és
               kibeszélgethetjük magunkat.</p>
            <p>- Császári Fenséged parancsára várok.</p>
            <p>- Jaj, édes gyermekem, ha én magának megparancsolhatnám, hogy legyen vidám, jókedvű,
               egészséges, akkor egészen bizonyosan megtenném. De így?!... Mit is parancsoljak én
               magának, Honória? Igazán nem tudom. Nem mondaná meg?</p>
            <p>- Fenség...</p>
            <p>- Talán azt, hogy legyen erős és próbáljon belenézni a saját lelkébe.</p>
            <p>Mint lehelletszerű visszhang jött a leány ajkáról a szó:</p>
            <p>- A lelkembe.</p>
            <p>- Igen, igen. Mert látja, Broglie már elment és...</p>
            <p>Hirtelen egészen más hangon folytatta:</p>
            <p>- Mondja csak, megkérte a kezét?</p>
            <p>- Elutazik, - felelt kitérően Honória.</p>
            <p>- De hát miért?</p>
            <p>- Mert megmondtam neki.</p>
            <p>Leticia előrehajolt székében és így kérdezte:</p>
            <p>- Mit mondott meg neki?</p>
            <p>- Amit tudni akart. Az igazságot.</p>
            <p>Leticia most komolyan megijedt.</p>
            <p>- Jaj, kicsi leányom, ezt nem szabad. Ezt sohasem szabad. Az igazságot csak mi
               asszonyok tudjuk elviselni, - ha muszáj. A férfiak soha, soha. Ők tudnak, ha kell
               bátrak, erősek, hősök, martirok lenni, de az igazságot, azt nem bírják ki. Éppen oly
               kevéssé, mint ahogy nem tudnak gyermeket szűlni.</p>
            <p>- Fenség, nem tehettem egyebet. Én nem tudok hazudni.</p>
            <p>- Nincs is hazugság, kislány, - mondta most csöndesen Leticia. - Az asszony sohasem
               hazudik. Mert valahányszor egy új férfi jön az életébe, mindig elölről kezdődik
               minden. De ne beszéljünk mi a fiatal hercegről. Most már magáról van szó. Magáról,
               aki eljött ide hozzánk.</p>
            <p>Honória megrázkódott és ijedten nézett föl az asszonyra.</p>
            <p>- Megbánta, hogy eljött? - kérdezte most Leticia és nagy, örömteljes várakozással
               előrehajolt. - Ugye megbánta?</p>
            <p>Hirtelen felállt és mielőtt még a leány is felugorhatott volna, Honória vállára tette
               kezét és úgy kényszerítette, hogy ülve maradjon.</p>
            <p>- Mert, ha megbánta?... Ha csak kisleányos, bolondos álom hozta ide és most már
               látja...</p>
            <p>Erős, átható tekintettel nézte a leányt, mintha szuggerálni akarná neki a
               feleletet.</p>
            <p>De Honória megrázta a fejét és halk, de határozott hangon mondta:</p>
            <p>- Nem bántam meg.</p>
            <p>Leticia levette a leány válláról kezét. Honória most felugrott helyéről és lehajtott
               fejjel hallgatta, mint válik keményebbé az asszony hangja:</p>
            <p>- Bizonyos benne, Honória?</p>
            <p>- Bizonyos vagyok benne. - És most vakmerően szembenézett Leticiával.</p>
            <p>- És ha mégegyszer ott állnék, mégegyszer elindulnék ezen az úton.</p>
            <p>És egyre keményebben, ridegebben jött a kérdés:</p>
            <p>- Ezen az ostoba, értelmetlen úton?</p>
            <p>S mert Honória nem felelt egyszerre, haragos indulattal kiáltott a leányra:</p>
            <p>- Hát maga komolyan hiszi, hogy tovább fog menni, ha én egyszer rákiáltok: megállj!
               Hogy velem szemben fel meri emelni a fejét és beszélni merészel, ha én hallgatást
               parancsolok?!</p>
            <p>Ideges felindulásában a nyakláncát fogta meg és hirtelen a kis aranykulcs akadt a
               kezébe.</p>
            <p>Ránézett az ódon formájú kis kulcsra és fölébredt a múlt, a felejthetetlen, ami a
               leányhoz fűzte. A kis aranykulcs, mit valaha Honória apjától kapott, ott volt ujjai
               között. Csodálatosképpen megváltozott a hangja, tekintete. Megint közelebb ment
               Honóriához és halkan, nyugodtan beszélt:</p>
            <p>- Honória... Maga persze azt hiszi, hogy nagyon, nagyon szereti... azt, akiért
               idejött.</p>
            <p>- Azt hiszem?! - kiáltott Honória szinte magánkívül. - Istenem, Fenség!...</p>
            <p>És egész testében remegni kezdett.</p>
            <p>- Miért nem folytatja? - kérdezte nyugodtan az asszony.</p>
            <p>- Mindegy már. - És a leány ajkáról mintha lávaként ömlött volna a vallomás. - Ha én
               itt meg is halok... Ha én most meghalok... Ha meg is ölnek ezért... Én tudom, hogy
               neki, a legnagyobbnak, a legdicsőbbnek is szüksége van reám... Mert soha senki
               asszony a világon így őt nem szeretheti. És senki úgy őhozzá nem tartozik, mint
               én...</p>
            <p>Elhallgatott és hangja zokogásba fult.</p>
            <p>Leticia meghökkent. Riadtan nézte a leányt és talán életében először halálosan félt a
               felelősségtől, melyet a következő pillanat rázúdíthat.</p>
            <p>Most már nem is a leányra gondolt. A fia alakja állt előtte. Talán igaza van? -
               gondolta magában. Talán csakugyan ő az egyetlen, az igazi asszony?... A fiamé...</p>
            <p>De a következő pillanatban megrázta fejét:</p>
            <p>- Mindegy. Akkor sem adom. Neki sem adom.</p>
            <p>Csend borult reájuk, furcsa, nyomasztó csend. Aztán megint az asszony kezdte
               szelíden, jóságosan, halkan.</p>
            <p>- Honória, hallgasson reám. Nekem egy szörnyű nagy adósságom van. Annak vagyok adósa,
               akit maga valaha legjobban szeretett a világon. Az édesapjának. Súlyos adósság ez,
               Honória. Néha úgy nyomja a lelkemet, hogy éjszakánként nem birok aludni. Felkelek az
               ágyból, odamegyek az ablakhoz, nézem a csillagokat és keresem, kutatom, melyikben
               lehet ő? Hol találkozhatom még vele az örökkévalóság útjain és hol mondhatom el majd
               neki, amit soha az életben el nem mondtam? A sors idevezeti magát hozzám. És én azt
               gondoltam: íme, itt van a fizetés órája. Az engesztelődés perce. Itt van a gyermek,
               kinek mindent odaadhatsz, ami szívedben szeretet, gyöngédség, jóakarat. És én olyan
               boldog voltam, Honória. Én már nem vagyok fiatal. Nekem már gondolnom kell a nagy
               útra, - a legvégsőre is. És arra a találkozásra, mikor számolni kell az apja előtt.
               “Mit tettél a gyermekemmel?” Mit fogok majd felelni, Honória? Meg kell mondanom az
               igazat. Kiejtettem kezemből a sorsát. Hagytam, hogy dőre, ostoba kábulatok örvénybe
               vezessék, lidérctüzek ingoványba csalják. Az én adósságom még jóvátehetetlenebb lett
               a te elrontott, tönkretett életeddel. És én még a túlvilágon sem merek találkozni
               azzal, aki itt a földi életben mindennél kedvesebb volt nekem s akit örökre
               eltiltottam magamtól.</p>
            <p>A leány némán, sápadtan hallgatott. Nagy, sötét, fájdalmas titkok kapuja nyilt meg
               előtte. Az utolsó szavaknál már térdre esett és ott maradt az asszony előtt
               csöndesen, némán, mozdulatlanul, lehajtott fejjel. Az asszony nem emelte föl, csak
               úgy csöndesen beszélt le hozzá:</p>
            <p>- Hát ez így van, kisleány. Szenvedünk egymásban egymásért. Akkor is, mikor
               szeretünk, akkor is, mikor gyűlölünk. Akkor is, mikor mámoros deliriumban rohanunk a
               hus és a vér vágyai után, akkor is, mikor becsületes megtartóztatásban, szűzi
               tisztaságban élünk. Hát ha így van, ha nem lehet másként, akkor mégis csak jobb
               nekünk, szegény asszonyoknak, jónak, tisztának, büszkének, erősnek maradni. Ha nehéz
               is. Mert néha nagyon nehéz. Én tudom, Honória. Miért sirsz, kisleány? Most igazán
               fáj. Most nem szabad sirni.</p>
            <p>Felemelte a leányt és szemébe nézett.</p>
            <p>- Már nem sírok Fenség, - mondta Honória csöndesen. - Én már nem sírok. Az én útam
               már meg van szabva.</p>
            <p>- Az útad? - kérdezte az asszony.</p>
            <p>- Visszamegyek Angliába.</p>
            <p>- Broglieval?</p>
            <p>Honória fejét rázta s csak egy pillanatnyi hallgatás után felelt:</p>
            <p>- A marsallnéhoz. Ott fogok élni szép csöndben, abban a kis kerti házban. Az évek
               majd telnek, mulnak. Az embernek csak addig fáj az ilyesmi, amíg fiatal. Én már nem
               sokáig leszek fiatal. Én már elmultam 19 éves.</p>
            <p>- Tévedsz, kislányom, - mondta az asszony, szomorúan mosolyogva. - Az embernek akkor
               is fáj, mikor öreg. Mindig fáj, amíg csak él. Lehet, hogy még azután is.</p>
            <p>Aztán hirtelen egész más hangon kérdezte:</p>
            <p>- Régen szereted?</p>
            <p>- Mióta a nevét meghallottam. Azelőtt nem is éltem. Csak most, ő érte, hogy ő engem
               egyszer meglásson.</p>
            <p>- Elég volt. Mit reméltél, mikor közénk jöttél?</p>
            <p>- Hogy néha látni fogom. Néha. És akkor az olyan nagy boldogság lesz... Nem is
               érdemel meg halandó ember ilyen boldogságot. Nem szabad ilyet kivánni. Én elmegyek és
               nem látom többet.</p>
            <p>Leticia két keze közé fogta a leány fejét és úgy nézett a szemébe és inkább magának,
               mint a másiknak mondta:</p>
            <p>- Azt hiszem, már késő!</p>
            <p>- Késő? - kérdezte riadtan Honória. - Ha én elmegyek...?</p>
            <p>- Igen. Elmégy, - bólintott az asszony. - Komolyan akarod. Mert jó vagy, becsületes,
               igaz, - talán meg is teszed. De azt hiszem, ez már most nem sokat ér.</p>
            <p>És halk, alig hallható hangon folytatta:</p>
            <p>- Vissza fogsz jönni, de nem én hozzám. Hanem ahhoz, akitől elmenekültél. És oda
               hajtod szép, kis tiszta fejedet a küszöbére és várod, amíg rádtapos, vagy felemel. És
               mindenképpen rádtapos, akkor is, ha felemel. Csakhogy későbben fogod megtudni, hogy
               rádtaposott és annál jobban fog majd fájni.</p>
            <p>- Császári Fenség, higyjen nekem. Én... Én egyedül akarok maradni.</p>
            <p>- Akkor leszel a legrosszabb társaságban. A felbujtott, ifjú, tüzes vágyaid, a lobogó
               fantáziád társaságában.</p>
            <p>Fel-alá járt, egyszer-egyszer futó pillantást vetett a leányra. Látszott az arcán,
               hogy erősen gondolkodik, vivódik, töpreng magával.</p>
            <p>A küzdelem erős volt, de nem tartott sokáig. Leticia hirtelen megállt a leány előtt.
               Most már teljes nyugalommal, higgadtan mondta:</p>
            <p>- Azt hiszem, gyermekem, rosszul cselekedtem, mikor Karolinetól elvettem magát. Ott
               megismerte volna az életet, minden formájában és minden színében. Itt keveset lát
               belőle. Pedig azzal, ami odakint zajlik, szembe kell nézni mindnyájunknak. S meg kell
               vívni vele tusánkat, akár férfiak, akár asszonyok vagyunk. Nem kellett volna magát
               elvennem Karolinetól. Mit szólna, ha most visszaküldeném hozzá?</p>
            <p>- Fenség... - a fiatal leány rémülten hátrált, mert most, hogy legfőbb vágya
               teljesült, halálosan meg volt döbbenve.</p>
            <p>- Úgy van, gyermekem... Maga visszamegy Karolinehoz. Én pedig Vichybe utazom. Nem
               kell búcsúzkodás. Majd ha visszajövök, akkor elmondja nekem, mint érzi magát leányom
               házában? Isten vele, Honória.</p>
            <p>Szertartásos közömbösséggel nyujtotta csókra kezét. A leány sápadtan, szívdobogva
               nézett reá. Szintelen ajka meg-megrándult, mintha mondani akarna valamit. Talán
               megköszönni, hogy eleresztették, talán kérni, hogy ne eresszék el? Leticia nem tudta,
               hogy mit akar a leány neki mondani és Honória talán még kevésbbé sejtette. Csak
               álltak ott némán, egymással szemben, aztán az asszony intésére a fiatal leány mélyen
               meghajolt és elhagyta a termet.</p>
           
         </div>
         <div type="chapter">
            <head>TIZEDIK FEJEZET</head>
            <p>- A maga vőlegényjelöltje, Fouché, - mondta Leticia a vele szemben ülő otrantói
               hercegnek, - nem vált be. Csinos, derék, jó fiú, de ha nem vált be. És én elküldtem a
               leányt Karolinehoz. Ott jobb helyen lesz.</p>
            <p>Fouché bámulva nézett az asszonyra.</p>
            <p>- Császári Fenség?...</p>
            <p>- No, mi az, kedves barátom? - kérdezte az asszony mosolyogva, derülten.</p>
            <p>- Fenség, én bevallom. Ez először történik meg velem...</p>
            <p>Leticia ragyogó, szíves, nyájas, jókedvű volt, mint aki túl van egy nehéz, döntő
               lépésen, mint aki már nem habozik és nem tétovázik tovább.</p>
            <p>- Micsoda, kedves, jó barátom? Mi az, ami magával először esett meg?</p>
            <p>- Nem értem azt, ami körülöttem történik.</p>
            <p>- Istenem, hát muszáj az embernek mindent megérteni? - mondta Leticia galambszelíd
               hangon. - De különben... Nézze csak, maga úgy néz reám, mint Lóth póruljárt kíváncsi
               felesége és félek, ha ez tovább tart, sóbálvánnyá válik. Pedig hát olyan egyszerű a
               dolog.</p>
            <p>- Egyszerű?</p>
            <p>- Úgy van - bólintott Leticia. - Elvesztettük a csatát. Ezt különben előre tudhattuk
               volna, kedves otrantói herceg. Ez rendesen így történik, ha az öregség az ifjúsággal
               háborúba keveredik.</p>
            <p>Fouché kutatólag nézte Leticia arcát.</p>
            <p>- És Fenséged most a fiatal grófnőt?... Elengedte azt a fiatal leányt?</p>
            <p>- Ugyan mit csinálják vele? Itt őrizgessem, féltsem, dugjam a leányt azzal a biztos
               tudattal, hogy a végén mégis rászednek, megcsalnak, kicsúfolnak? Én erős lehetek az
               egész világgal, de gyenge és tehetetlen vagyok a leány vágyával szemben.</p>
            <p>- És most?!...</p>
            <p>Leticia vállatvont.</p>
            <p>- Honória elment a vágyait kergetni. Lehet, hogy szembetalálkozik velük. És ez annál
               jobb lesz reánézve. Mondja csak, Fouché, ismeri maga Szent Antal történetét? A világ
               legtisztább, legszűzibb szentje olyan mocskos förtelmességeket látott álmaiban,
               milyeneket Don Jüan, aki ezer és egy asszonyt ölelt, soha sem bírt volna magának
               elképzelni. Ha a szent csak egyszer, csak egyetlenegyszer világos nappal szemébe néz
               egy asszonynak, nem nyugtalanították volna álmait a fertelmes, mocskos bestiák
               éjszaka. Azért álmodott olyan szennyes, bűnös dolgokat a pusztában, mert hogy nagyon
               is tiszta életet élt kinn a világban. Hagyjuk ezt, Fouché.</p>
            <p>Fouché már hagyta volna, ha csak egyetlenegy szavát elhiszi Leticiának. De így? Így
               fejét csóválta lassan, tapogatódzva mondta:</p>
            <p>- Császári Fenséged kegyes engedelmével, még mindig nem értem. Ezek csak teóriák,
               föltevések. Itt pedig egy élő, eleven emberről van szó. Egy lélekről...</p>
            <p>És halkabban tette hozzá:</p>
            <p>- Aki Fenségednek valaha drága volt.</p>
            <p>Az asszony arca egyszerre teleszökött vérrel. Felindultan, szinte remegve szólt reá a
               hercegre:</p>
            <p>- És maga? - Maga azt hiszi, Fouché?... Maga azt merészeli hinni?</p>
            <p>Ökölbe szorult a keze és úgy állt lángoló, sötét szemmel a férfi előtt.</p>
            <p>- Maga, Fouché, olyan gyávának, olyan hitványnak mer engem gondolni?...</p>
            <p>Egyszerre észrevette, hogy Fouché mereven, kutatólag nézi. Ez a tekintet világosan
               elárulta: a férfi kérdésének nem volt más célja, mint lelkének indulatba hozása, hogy
               ezen a felháborodott indulatkitörésén keresztül közelebb juthasson hozzá.</p>
            <p>Pedig Leticia most nem akarta, hogy valaki hozzá közel jusson. Már teljesen tisztában
               volt tervével. És nála, mint fiánál, úgy szökött elő a tett a gondolatból, mint a
               villám a felhők összecsapásából.</p>
            <p>Az ő asszonyi sorsa a benső magánélet számára használta fel ezt a képességet, fiánál
               az akarat megnyilvánulása az örökkévalóság számára vésődött az emberiség vérébe és a
               világ sorsába.</p>
            <p>Leticia mosolygott. Ez a mosoly áthatolhatatlan függönyt eresztett le az ő és a férfi
               gondolatai közé.</p>
            <p>- No hát nincs semmi baj, Fouché... Nézze meg az ember, csak nem fogunk mi most az
               utazásom előtt összeveszni?!... Hanem tudja mit, Fouché, én ma nem is
               villásreggeliztem. Szörnyen éhes vagyok ám. Ez a sok ostobaság még jobban meghozta az
               étvágyamat. Nem tart velem, Fouché?</p>
            <p>És a legközvetlenebb kedvességgel folytatta:</p>
            <p>- Persze, hogy velem fog tartani. Nem is ízlenék most egyedül az étel.</p>
            <p>Míg csöngetett, Jean bejött és rendeleteket adott ki, folyton szóval tartotta a
               minisztert.</p>
            <p>- No hát ez így nagyon kedves lesz, Fouché. Persze, csak egyszerű, hideg ételek...
               Sajnos, nem vihetek valami elsőrendű konyhát, így is folyton deficittel dolgozom...
               és annyi a gondom-bajom...</p>
            <p>Itt volt már kedvelt témájánál, a sápítozásnál és panaszkodásnál. A császári udvarban
               mindenki tudta róla, hogy óriási összegeket tesz félre és hogy állandóan telve van
               panasszal.</p>
            <p>Két inas egy kis megterített asztalt hozott be és letette a szoba egyik sarkába.</p>
            <p>- Hát én bizony nagyon egyedül leszek, Fouché, - mondta az asszony, mikor már ott
               ültek a kis kerek asztal mellett. - Az öreg Nesle márkiné lejön velem, de annak csúza
               van és nem is lehet másról beszélni vele. Meg aztán velem lesz Márta is, ez meg aztán
               annyit fecseg, hogy belekábul az ember feje. Képzelje, az este is régi korzikai
               történetekkel kínozott. Nem iszik egy kis bort, Fouché? Jó bor. A császár
               ajándéka.</p>
            <p>A miniszter némán meghajolt és le nem vette szemét az asszonyról. Leticia
               szemmelláthatóan fel volt villanyozva, kitünő étvággyal evett és ivott, mint akinek
               nincs is egyébre gondja, mint egy kis villásreggeli mellett vendégével
               eldiskurálgatni.</p>
            <p>- De azért akad ám a korzikai mesék között tanulságos, érdekes história is, Fouché.
               Ott voltak például Ajaccióban Vicedominiék... A legelőkelőbb család egész
               Korzikában... Egyszer egy kis baj történt náluk. A leányuk - csodaszép 15 éves
               gyermek volt ez a Vicedomini Mária, - belebolondult a nagy korzikai szabadsághősbe:
               Paoliba. Mikor Paolinak menekülni kellett a franciák elől, hát a szép, kis Vicedomini
               Mária az utolsó éjjel odaszökött a Paoli lakására. Oda borult a nagy szabadsághős
               lábaihoz és azt mondta; meghal érte és vele akar menekülni Angliába. Paoli pedig
               szépen fölemelte a kisleányt, megfogta kezét, hazavitte szülőihez és megkérte
               Vicedominiéket, hogy ne bántsák a kis leányt, ne szidják össze, ne verjék meg...
               Fektessék le szépen, beszéljenek vele okosan, gyöngéden, szeretettel. A kis leány
               majd elfelejti a dolgot, a szülők is elfelejtik. De ő, Paoli, sohasem fogja
               elfelejteni... És mikor ezt mondta, a nagy szabadsághős, a vitéz tábornok, - hát
               akkor könnyes volt mind a két szeme.</p>
            <p>- Becsületes ember volt - és Fouchénak mintha egy kis őszinte megindultság is lett
               volna hangjában.</p>
            <p>Leticia azonban csak kezével legyintett:</p>
            <p>- Dehogy is, Fouché. Ötvennyolc esztendős volt. Nincs becsületes férfi, Fouché, csak
               öreg férfi van. Hát csak úgy eszembe jutott ez a kis bolond Mária. Ez a Vicedomini
               Mária...</p>
            <p>Fouché már letette a borospoharat. Előrehajolt és úgy nézte Leticia arcát. És lassan,
               óvatosan mondta:</p>
            <p>- De hiszen, Császári Fenség... Alázattal esedezem... A császár ő felsége - Isten
               tartsa őt meg Franciaország dicsőségére és boldogítására. - a császár még csak
               harminchat esztendős.</p>
            <p>Leticia most hangosan, jókedvűen felkacagott:</p>
            <p>- No, Fouché, maga még csak egy pohár bort ivott és máris kapatos lett. Hát ki beszél
               most a császárról?... Én régi, szép, korzikai történeteket mesélek magának, de maga
               reám sem hallgat. Isten tudja, hol jár az esze? Unatkozik nálam. Hát jól van, no.
               Elbocsátom.</p>
            <p>- Alázattal esedezem, átadhatom Marbeuff Honória grófnő kérvényét a császár ő
               felségének?</p>
            <p>- Nem. A grófnő majd maga adja át kérvényét a császárnak.</p>
            <p>És magyarázatképpen még hozzátelte:</p>
            <p>- Az ő dolgáról van szó. Meg kell szoknia, hogy maga beszéljen, hogy helyt tudjon
               állni saját magáért.</p>
            <p>Fouché már az ajtónál állt, mikor az asszony még utána szólt:</p>
            <p>- Persze, a maga ügyességén fordul meg, Fouché, hogy a császár a kellő hangulatban
               kapja meg a leány kérvényét. Szeretném, ha erről engem is értesítene Vichybe. A kérő
               nem vált be, mit csináljunk? De azért, ha módomban van, szívesen vagyok onnét a
               távolból is a kis leány segítségére. No, hát majd meglássuk... Hát csak ne
               felejtkezzék meg rólam, Fouché...</p>
            <p>Fouché mosolygott. Ebben a pillanatban, mintha már megpillantotta volna a
               világossághoz vezető utat.</p>
           
         </div>
         <div type="chapter">
            <head>TIZENEGYEDIK FEJEZET</head>
            <p>A császár dolgozószobájának körülbelül egyharmadát elfoglalta az óriási íróasztal,
               melyen pontos, szinte matematikai rendszeretettel voltak elhelyezve a különböző
               okiratok és levelek.</p>
            <p>A császár kissé hátradőlt az íróasztal előtt álló székben és figyelmesen nézte anyja
               arcát, amint az hozzáfordulva, beszélt.</p>
            <p>Most tűnt fel igazán a két arc közötti, szinte kísérteties hasonlatosság. Ahogy így
               egymással szemben ültek, amint egymás lelkéhez egészen közel jutottak.</p>
            <p>- Hát ezért jöttél vissza Vichyből anyám? Hiszen ha levélben megírod?...</p>
            <p>- Nem, - felelt Leticia fejét rázva. - Nekem beszélnem kellett veled.</p>
            <p>Egy pillanatnyi szünet után még hozzátette:</p>
            <p>- Hát megigérted, fiam?</p>
            <p>A császár bólintott:</p>
            <p>- Megigértem, anyám.</p>
            <p>Leticia fia szemébe nézett, mélyen, hosszan, kutatóan, aztán felállt:</p>
            <p>- Köszönöm.</p>
            <p>Elmosolyodott és úgy folytatta:</p>
            <p>- Ha az a bolondos kisleány ma este idejön, mert...</p>
            <p>Egyszerre keserűvé vált a hangja, mikor folytatta:</p>
            <p>- Mert ide küldik, ide rendelik hozzád. Hát ha ma este itt lesz?... Akkor eszedbe fog
               jutni...</p>
            <p>Mély, benső megindultság rezgett a férfi hangjában:</p>
            <p>- Mindig eszemben van, hogy te vagy a legjobb, leghűségesebb, legönfeláldozóbb
               anya.</p>
            <p>A császár ott állt szemben az anyjával. Tekintete szinte rajongással ölelte körül az
               asszony alakját, arcát. Az asszonyét, akit mindenkinél többre tartott és jobban
               szeretett.</p>
            <p>- Ne erre gondolj, - mondta most Leticia. - Ne arra, amit tőlem kaptál, hanem amit te
               adtál nekem, - nekünk. Ne az én önfeláldozásom jusson eszedbe, hanem a magadé. Mikor
               éhségtől támolyogva jártál Párizs utcáin és a fizetésedet nekünk küldted Marseilleba.
               Mikor éheztél, fáztál, - s ami ennél sokkal keservesebb. - megalázkodtál
               miattunk.</p>
            <p>- Anyám... - Furcsán, fojtottan hangzott a szó, talán még több is jött volna utána,
               de Leticia még sokkal kevésbbé tűrte az érzékeny jeleneteket, mint a fia. Gyorsan
               elébe vágott:</p>
            <p>- Én bizom benned. És nyugodtan hagyom, hogy az a gyerekleány ide, hozzád bejöjjön.
               Küldik. Hajszolják. Neked dobják oda. De én tudom, úgy jön ide, olyan biztonságban
               lesz itt, mintha templomba menne. És én... én most hazamehetek? Úgy-e?</p>
            <p>- Majd lekísértetlek, anyám.</p>
            <p>- Fölösleges. Az öreg Nesle márkiné itt vár és...</p>
            <p>Egypár lépést tett, aztán megint visszafordult:</p>
            <p>- Hát én most hazamegyek. De te érezni fogod, hogy itt vagyok. Itt, ebben a szobában
               az anyád szeme néz reád. És ha az a rajongó, ostoba gyerek idejön?...</p>
            <p>Napoleon gyöngén elmosolyodott.</p>
            <p>- A kis csacsi. Hát igazán olyan nagyon szerelmes?</p>
            <p>Leticia egyszerre felkapta fejét és figyelmesen áthatóan nézte fiát.</p>
            <p>- Igen. Szerelmes. De nem beléd. Hanem a saját álmaiba. Nem téged keres. Nem hozzád
               jön. Hanem a vágyaihoz, melyeknek tündöklő királyi palástját véletlenül a te
               férfitested fölé kerítette az ő gyerekes fantáziája.</p>
            <p>Napoleon elgondolkozva nézett maga elé. Mintha egészen máson tünődne. Aztán hirtelen
               megszólalt:</p>
            <p>- Véletlenül? Azt hiszed, Anyám?</p>
            <p>- Egészen bizonyosan tudom, fiam. És ha tévednék is, te mindig jó fiú voltál és most
               sem tapodhatsz rá saját multadra.</p>
            <p>És halkan, az örök asszonyi szemérmetességgel tette hozzá:</p>
            <p>- És nem tapodhatsz rá az én emlékemre. Isten veled, fiam.</p>
            <p>Napoleon lehajolt, kezet csókolt, az ajtóig kísérte Leticiát és ott mondta:</p>
            <p>- Jóéjszakát, édesanyám.</p>
            <p>A császár, amint egyedül maradt, leült íróasztalához. Azzal a koncentráló
               képességgel, mely mindig egy cél szolgálatába tudta fogni értelmét és akaratát,
               mellyel ki tudta kapcsolni magát egy dologból, ha már végzett vele, most sem törődött
               többé az üggyel. Bár alapjában véve nagyon szerette a romantikát, melybe talán
               irtózatos pozitivizmusa ellen menekült, az egész ügyet túlontúl holdvilágosnak,
               gyerekesnek találta. Ebben a pillanatban nem is érdekelte belőle egyéb, mint ami
               anyjára vonatkozott.</p>
            <p>Talán sohasem nézett még be olyan mélyen anyja lelkébe, mint ez alatt a félórai
               beszélgetés alatt. A történetből, melyet Leticia meglehetősen részletesen és
               bőbeszédűen adott elő, nem érdekelte egyéb, mint az az érzés, mely anyját a régi
               emlékek révén Marbeuff gróf leányához fűzi. Tudta, hogy a gróf pártfogásával indult
               el gyermekkorában Franciaországba tanulni, hallott egyetmást a barátságról, mely
               Korzika kormányzóját családjukhoz fűzte, de hogy mit jelentett ez a férfi az ő anyja
               életében, azt csak most értette meg, mikor Leticia a leányért harcolt.</p>
            <p>Visszajött Vichyből, félbeszakította üdülését, mert valamelyik hive tudatta vele,
               hogy Honória ma este megy el a császárhoz külön kihallgatásra.</p>
            <p>Egyebekben pedig?... Napoleon vállatvont. Tudta, hogy Karolinenak miféle tervei
               vannak a leánnyal, de Karoline ilyesfajta terveihez már hozzá volt szokva. Ha
               konveniált neki, hát gyakran el is fogadta őket. Hogy most ezt a fiatal leányt akarja
               neki felajánlani? Hát most már, anyja beszéde után, nem kell az ajándék - s ezzel
               vége.</p>
            <p>Honória rajongása?... Eleinte ezt is inkább nevetségesnek, gyerekesnek, együgyűnek
               látta, bár a gyermeket kimondhatatlanul bájosnak, csinosnak és vonzónak találta. Az
               első találkozás, mikor Leticia asszony bemutatta neki a fiatal leányt, valósággal
               meghatotta. És olyan meleg, kedves volt Honóriához, milyen csak ő tudott lenni, mikor
               a nagy ragadozók szeretetreméltósága felébredt benne. Később még néhányszor látta a
               fiatal leányt és mindig úgy beszélt vele, mint anyja gyámleányával, szíves
               szeretetreméltósággal, meleg gyöngédséggel.</p>
            <p>Aztán a leány elkerült Leticia asszony házától és elkezdődtek a suttogások, a
               célzások, melyeket eleinte meg sem hallott. Később bosszankodott rajtuk, mert
               tisztában volt a célzások okával, természetével és eszébe jutott, hogy a leány
               állítólagos rajongása talán csak elszánt condottiere-i, mindent kockáradobás és
               mindent nyerniakarás.</p>
            <p>És ez az óriási condottiere-i lelkű ember semmitől sem irtózott úgy, mint a
               kalóztermészetű nőktől.</p>
            <p>Mikor a suttogások már erősen pozitívekké lettek, igyekezett elfordítani fejét, de
               mert nem tiltotta le őket, egyre megismétlődtek és egyre határozottabbakká
               váltak.</p>
            <p>A császár újra, meg újra hallotta, hogy a kisleány miatta hagyta el vőlegényét, érte
               szökött el otthonából és most mindenáron színe elé akar jutni, mert nem bír nélküle
               élni.</p>
            <p>Aztán Leticia asszony gyors visszatérése Vichyből?... Az első mondat után mindjárt
               azt felelte anyjának, hogy természetesen rendben van minden, nem fogadja a leányt, de
               Leticia asszony fejét rázta.</p>
            <p>- Nem! Ide kell jönni hozzád, fiam. Tőled, nálad kell megtudnia, hogy milyen
               hiábavalók az álmai, a vágyai. Itt kell a helyes utat megtalálnia. Csak a te
               segítségedben bízom, fiam.</p>
            <p>Napoleon gondolkozás nélkül megigérte segítségét. Az egész ügy nem érdekelte. De ha
               anyjának szolgálatot tehet vele?</p>
            <p>Aztán leült íróasztalához, egypár okmányra aláírta nevét. Közben egy gyermekes ifjú
               arc jelent meg szeme előtt, furcsa, bronzvörös hajjal, félig nyílt, puha szájjal és
               nagy, rajongó szempárral. Talán már nem is tudta, hogy a kép, mely újra meg újra
               kirajzolódik szeme előtt, Honória arca, kinek nevében Karoline este kihallgatást kért
               tőle.</p>
            <p>Egy pillanatra abbahagyta az írást. Az anyja jutott eszébe. A mai látogatás. Leticia
               asszony azt akarta, hogy a kis leány itt álljon vele szemben. És ő tőle tudja meg,
               hogy reménysége, vágyakozása lehetetlenség, elérhetetlenség.</p>
            <p>- Ostoba gyerek... - Napoleon egy pillanatra elmosolyodott. Odanézett a nagy
               íróasztal egyik sarkára, hol egy bronzkar-papírnyomó alatt, nagy, kerek, gyerekes
               betűkkel írt levél feküdt... Erről a levélről persze nem tud Leticia asszony...</p>
            <p>- De hát Karoline?... Vajjon ő sem tudna róla?... Az a gyermekleány csak úgy magától
               írta? Vagy ügyes, gyakorlott kezek vezették tollát?... No majd meglássuk... Az egész
               bolond históriából nem is érdekel már egyéb... Ezt pedig hamarosan meg fogom tudni,
               az első két-három mondat után...</p>
            <p>Újra munkához fogott, míg a szolgálattevő tiszt jelentette:</p>
            <p>- Az otrantói herceg úr.</p>
            <p>A császár bólintott, de nem hagyta abba az írást. Akkor sem fordult meg, mikor Fouché
               belépett, csak írásközben szólt hátra:</p>
            <p>- Nos, beszélt a cár futárjával?</p>
            <p>- Igenis, Sire.</p>
            <p>- A porosz királyról?</p>
            <p>- Felséged parancsa szerint mindent elmondtam a cár megbizottjának.</p>
            <p>Napoleon nem emelte föl fejét, tovább írt és úgy beszélt:</p>
            <p>- A porosz király gyávaságánál csak az ostobasága nagyobb. Fél tőlem, fél a cártól,
               de legjobban fél a feleségétől. Megmondta a cár emberének, hogy odaadom a porosz
               királynak Hannovert?</p>
            <p>- Megmondtam, Sire.</p>
            <p>- És ő?</p>
            <p>- Mosolygott. Egyetlen egy szót sem hitt el abból, amit beszéltem.</p>
            <p>- Nagyon helyes. Ezt akartam. Ezek az emberek nem bírják elképzelni, hogy valaki
               igazat is mondhat előttük. Az ilyen alakokat csak úgy lehet félrevezetni, ha egyenes
               úton járunk.</p>
            <p>- Igenis, Sire - és Fouché meghajolt. - Szabad-e ezt az elmés, örökéletű axiómát
               följegyeznem?</p>
            <p>Napoleon most megfordult székén, s tetőtől-talpig végignézte miniszterét. Fouché
               lelkének teherbíróképessége emberi méretek szerint a végtelenbe nyúlt, most egyszerre
               nemcsak zavarba jött, de majdnem összetört a császár felmérő tekintete alatt.</p>
            <p>- Ezen a helyen, - mondta Napoleon szárazon, - ahol én állok, túlontúl könnyű elmés,
               örökéletű axiómákat gyártani.</p>
            <p>Aztán egész más hangon folytatta, mert teljesen hiányozván lelkéből mindenféle
               fölösleges kegyetlenség, ha megalázott, vagy összetört valakit, nem gyönyörködött
               tovább annak lesujtottságában, mintahogy a cél érdekében szükségesnek látta.</p>
            <p>- Tudja mit mondok én magának, Fouché? Hogy ma nincs is igazi uralkodó? Nincs. Régen,
               keleten... Ott másként volt. Nagy Sándornak egy napon eszébe jutott, hogy ő a Zeus
               fia és nyilvánosan kihirdettette ezt az igazságot. És Arislotelesen kívül, - ki
               túlontúl jól, a legilletékesebb helyről volt informálva ebben az apasági kérdésben,
               - mindenki hitt neki. Ha én holnap kihirdetem, hogy a Jehovától származom, nem merek
               többé kikocsizni, mert az utolsó halaskofa is a szemem közé nevet... Egyébként
               pedig...</p>
            <p>Fölvett egy írást az asztalról és úgy mondta:</p>
            <p>- Egyébként a szenátus döntvényéből nem lesz semmi, Fouché, maga reggel megérteti
               velük, hogy másképpen kell határozniok.</p>
            <p>Fouché kissé visszatorpant. A megbizatás szemmelláthatólag nem volt kedvére való.</p>
            <p>- Sire... A szenátus...</p>
            <p>Napoleon keresztülhúzta az írást:</p>
            <p>- Ezek az emberek papirosra firkálnak, én pedig az emberek bőrén dolgozom. Az emberi
               bőr felette csiklandós, - ezt a szenátor uraknak meg kell tanulni.</p>
            <p>Most másik okmányt vett kezébe.</p>
            <p>- Beugnot az új prefét-jelölt. Miért?</p>
            <p>Fouché kissé habozva felelt:</p>
            <p>- Tisztességes, becsületes ember.</p>
            <p>A császár széttépte az okmányt.</p>
            <p>- Maguk még mindig nem tudják, hogy én nem a becsületük, hanem hasznavehetőségük
               szerint mérlegelem az embereket.</p>
            <p>Aztán megint íróasztalára hajolt és jegyzeteit nézte.</p>
            <p>- És az Opera? Mi van az Operával?</p>
            <p>- Az Opera, Sire? - és a miniszter tájékozatlanul a császárra bámult. Neki igazán
               semmi köze sem volt ehhez a műintézethez. Napoleon azonban nem ismert
               resszortkérdéseket.</p>
            <p>- Hallom, hogy miféle gazdálkodás folyik...</p>
            <p>Megrázta a csengőt és a belépő szolgálattevő tiszt felé fordulva mondta:</p>
            <p>- A gyorsírót!</p>
            <p>Magas, sápadt fiatalember jött be, a császár intésére leült az egyik kisebb asztalhoz
               és Napoleon - rendes szokása szerint - fel-alá járva a szobában, diktálni kezdte
               leiratát.</p>
            <p>“Ezennel figyelmeztetem, hogy nem tűröm a további rendetlenséget, hanyagságot,
               pontatlanságot. És ha még ilyen híreket kapunk a színházról, egyik tábornokomat
               fogom az állami színházak intendánsává kinevezni. És ha egy megbízható, hűséges
               katonám áll az Opera élén, majd pontosan, rendesen, dobszóra megy minden, úgy, ahogy
               kell.”</p>
            <p>Egyszerre észrevette, hogy Fouché reánéz, míg aláírta a levelet, intett az írnoknak,
               hogy mehet, aztán megint miniszteréhez fordult.</p>
            <p>- Reggel küldessék le az írást. Egyebekben pedig Fouché, magának semmi érzéke sincs
               az irodalom és művészet iránt. Ezt már többízben kárhoztattam önben. Mert a művészet
               és irodalom, - ha betartja a szabályszerű előírást, - igen helyeslendő dolog.</p>
            <p>- Sajnos, - mondotta Fouché, -. nagymértékű elfoglaltságom nem engedi, hogy hiányzó
               irodalmi műveltségemet kiegészítsem. Nincs reá időm.</p>
            <p>- Nekem van, - felelt Napoleon és egy könyvet vett elő az íróasztal mellett levő
               állványról, - nekem van. Nézze csak Madame de Genlis regényét: A “Valéria titká”-t.
               Itt van mind a nyolc kötet. Nagyon értékes, szép munka. Öt kötetet már elolvastam és
               még mindig nem sejtem, hogy mi is lehet a Valéria titka? Holnap délelőtt, mielőtt
               Metternichet fogadom, átveszem a hatodikat, abból talán majd kisül? Ez a Madame de
               Genlis, igen szorgalmas, derék, törekvő írónő. Amellett pontos és lelkiismeretes.
               Minden évben 2-3 regény, átlag 6-8 kötetben. De így van ez, ha az író nem iszik, nem
               kártyázik, nem lopja az időt haszontalan pletykázással a kávéházban, hanem reggel
               leül íróasztalához és nem kel fel onnét, míg feladatát az utolsó betűig el nem
               készítette. Szeretném magát az irodalommal megbarátkoztatni, Fouché.</p>
            <p>Elgondolkozott, mosolyogva nézett maga elé, mint aki egy furcsa, kedves, lelkét,
               fantáziáját sokat foglalkoztató emlékre gondol.</p>
            <p>- Ott, tudja, a messze Keleten, láttam egyszer egy öreg arab embert. A piactéren ült,
               a kút mellett. Az emberek körülállták, mert az öreg arab mesét mondott. Mikor mese
               hősét - egy erényes, derék asszonyt, - a férje hűtlenséggel vádolta és zsákba varrva
               a tenger felé vitte, az öreg arab felkelt és mindegyikünktől egypár piasztert kért,
               mert addig semmiképpen nem akarta megmondani, hogy mi lett a bajbajutott, erényes,
               ártatlanul vádolt nővel? Az emberek fizettek. - Én is fizettem, Fouché. Mert mindenki
               szívesen áldoz egy-két piasztert, ha megtudja, hogy a zsákbavarrt ártatlan asszony a
               végén, ha sok szenvedés árán is, de megmenekül.</p>
            <p>“A császár irodalmi és művészi ízlése förtelmes volt”, - írja egy félszázaddal később
               Macaulay, mikor egypár szélesvonalú rajzban Bonaparte profilját próbálja elénk
               vetíteni. Macaulaynak igaza volt. Napoleon sohasem tudta, - még csak sejtésképpen
               sem, - hogy voltaképpen mi az igazi irodalom, vagy művészet? De intuíciójával,
               melynél soha biztosabb, élesebb és találóbb nem volt még semmiféle teremtő erőé,
               mégis csak meglelte az írói hatás titkának lényegét.</p>
            <p>Merthogy valójában minden író, minden művész úgy keresi kenyerét, mint a kút mellett
               ülő és mesélő arab. Hogy talán nem maga, személyesen szedi be a piasztereket, az nem
               is olyan lényeges különbség. A bajbajutott hős iránt neki is fel kell kelteni a
               várakozást és jaj neki, ha ez a várakozás nem úgy elégíti ki, ahogy a kút mellett
               ácsorgó, vagy könyveit olvasó közönség várja tőle. Piaszterek helyett botütéseket,
               vagy sárgöröngyöket kap. Vagy - merthogy kultúrállamban, finom formák között végzik
               ki az embert, - azt mondják: nincs többé mondanivalója és a humánus, gyors
               agyonverés, vagy agyonkövezés helyett, éhen hagyják halni.</p>
            <p>Meg kell szolgálni a piasztereket és mindenkinek - a legnagyobbnak is, - úgy kell
               szolgálni, ahogy a közönség belső ösztöne kívánja. Nem zsarnoki szeszélyből, hanem,
               mert a mesét hallgató arab éppen úgy tudja, mint a differenciált lelkű olvasó, hogy
               az irodalomnak ahhoz az emberhez kell szólni, akivé szeretnénk lenni, - ha módunk,
               erőnk volna hozzá.</p>
            <p>“A császárnak förtelmes irodalmi ízlése volt”, de egy hatkötetes esztétikai munka nem
               magyarázhatta volna meg jobban az irodalmi hatás titkát, mint a Fouchénak odavetett
               anekdota.</p>
            <p>A császár benne volt az esztétizálásban, hát tovább oktatta miniszterét.</p>
            <p>- Én mindig olvasok és mindig van időm az olvasásra. És mondhatom, Fouché, semmiben
               sincs olyan gyönyörűségem. Itt van például ez a Lottika - - -</p>
            <p>- Lottika? - és a miniszter megint tájékozatlanul nézett császári urára.</p>
            <p>- Igen, Lottika...</p>
            <p>És szemrehányóan folytatta:</p>
            <p>- De hát már elfelejtette, Fouché? Hiszen csak a mult héten beszéltem el magának
               annak a weimari poétának, annak a Goethének regényét. Ez a Goethe igen tehetséges és
               helyes világszemlélettel rendelkező férfi. Regényének hőse, a fiatal Werther, derék,
               rokonszenves alak, őszinte nagyrabecsüléssel ragaszkodott Lottikához, aki - - -</p>
            <p>Az irodalmi lecke félbeszakadt, mert az ajtónálló hangosan jelentette:</p>
            <p>- Marbeuff Honória grófnő.</p>
            <p>- Várjon - mondta kurtán, száraz, rideg hangon Napoleon. Fel-alá járkált, szeme
               valahogy a távolba nézett, mint aki ezer mértföldnyire van most ismét
               fogadószobájától. Fouché le nem vette róla tekintetét.</p>
            <p>Mikor megtudta, hogy Marbeuff Honória grófnő kihallgatást kapott a császártól,
               azonnal értesítette Leticiát. Leticia egy pillanatig sem habozott, úgy jött fel
               Párizsba, hogy senki sem tudott róla Fouchén kívül.</p>
            <p>- Most aztán győznünk kell, - gondolta magában Otrantó hercege, mert Karoline csak
               akkor bocsátja meg ezt a sakkhúzást, ha teljesen megbukott tervével és gyönge a
               bosszúállásra. Akkor szelíd, alázatos, félénk, riadt, legalább is egy kis időre, míg
               a királyi menyasszonyt megkaptuk.</p>
            <p>Leticia asszony, ki Marbeuff gróf leányáért jött vissza gyorsan Párizsba, nem várta
               nagyobb izgalommal az audiencia eredményét, mint a miniszter, ki császári urának
               trónjához illő feleséget keresett az európai udvarokban.</p>
            <p>De arról a bronzkar-nyomtató alatt fekvő levélről a miniszter éppen olyan keveset
               tudott, mint a császár anyja.</p>
            <p>Hogy kerülte el Fouché megbizottainak figyelmét ez a gyermekes, nagy betűkkel írt
               levél? Hiszen még ha Karoline juttatja el bátyjához? Karolinenak voltak fantasztikus,
               a hivatalos hatalmat kontrakarirozó összeköttetései. De a furcsa írásról Karolinenak
               sejtelme sem volt, bár jobban semmi sem szolgálhatta volna célját, mint a titokban
               elküldött papírdarab, melyre egészen önkéntelenül, tudattalanul rá-rátévedt a császár
               tekintete.</p>
            <p>Fouché csak nézte urát, ki egy pillanatra megállt az ablak mellett. Aztán megint
               járkálni kezdett a teremben és úgy mondta:</p>
            <p>- Kutyának való ez az élet, Fouché. Többet dolgozom, mint a fáraók rabszolgája. És
               még annyi örömöm sincs az életből, mint ezeknek a nyomorultaknak, hogy az állati
               robot után legalább egy meleg asszonyi testhez simuljak. Ezek az asszonyok itt
               körülöttem?!... Ha felboncolnám szívüket, divatszámlák, protekciókérések, más egyéb
               ilyen ocsmányságok hullnának ki belőle... Egy asszony... Egy meleg, őszinte, igaz
               asszony... Ej...</p>
            <p>Megint fel-alá járkált, aztán, mint aki hirtelen szakítani akar gondolatmenetével,
               megállt Fouché előtt:</p>
            <p>- Maga itt fog várni a mellékteremben. Később majd még folytatjuk a munkát.</p>
            <p>- Később, Sire?</p>
            <p>- Igen. Hiszen rengeteg a munka, tudja. Ezt a kihallgatást is csak azért rendeltem
               estére, mert aztán hetekig nincs időm. Ma éjjel dolgozni fogunk reggelig, mert... -
               Ránézett miniszterére, aztán száraz, rideg hangon vetette oda:</p>
            <p>- Mi ez, Fouché? Talán csak nem fáradt?</p>
            <p>- Nem tagadhatom, Sire. Az éjjel is fent voltam és...</p>
            <p>- Fent voltunk, Fouché, - mondta Napoleon, erősen megnyomva a “voltunk” szót. -
               Együtt dolgoztunk. De az ördögbe is, csak nem fog mafláskodni. A francia állam
               tisztességesen fizet bennünket. Rajta hát! Teljesítsük kötelességünket.</p>
            <p>Megrázta a csengőt s míg Fouché kiment a teremből, hangosan mondta az ügyeletes
               tisztnek:</p>
            <p>- Eressze be Marbeuff grófnőt.</p>
           
         </div>
         <div type="chapter">
            <head>TIZENKETTEDIK FEJEZET</head>
            <p>Napoleon az íróasztal előtt állt, mikor Honória belépett. Nézte a leány arcát, melyen
               valami dermedt, szinte emberfeletti félelem látszott. Remegett egész testében,
               halálsápadt volt, de azért a mély udvari bókot kifogástalanul csinálta meg és szemét
               lesütve állt a császár előtt.</p>
            <p>A férfi fejétől lábujja hegyéig végignézett rajta, mintha csak most látná először.
               Honória lassan felemelte fejét s még jobban remegni kezdett. A császár arca komoly,
               tekintete kifürkészhetetlen.</p>
            <p>- Grófnő, - mondta száraz, rideg hangon, - ön kihallgatást kért tőlem. Miért jött
               ide?</p>
            <p>- Sire... - És Honória szavát alig lehetett hallani. - A folyamodványom... Nagylelkű
               jóságáért jöttem esedezni.</p>
            <p>A császár még keményebben és ridegebben folytatta:</p>
            <p>- Ki küldte ide?</p>
            <p>Honória úgy érezte, mintha szíve már ott dobogna torkában.</p>
            <p>- Karoline hercegasszony kegyeskedett megparancsolni... Hogy megköszönjem Felséged
               határtalan jóindulatát... Hogy én ide eljöjjek...</p>
            <p>- Úgy? - A férfi megfordult és előhúzta a levelet a bronzkar-nyomtató alól.</p>
            <p>- Hát ez itt micsoda? Ezt is Karoline hercegasszony parancsára írta?</p>
            <p>Honória egész testében megrázkódott s önkéntelenül hátrált egy lépést.</p>
            <p>- Sire... A levelem... Az én levelem...</p>
            <p>- Igen, a levele. - S még parancsolóbb, még emeltebb hangon beszélt:</p>
            <p>- A levelét Karoline hercegasszony tudtával írta? Feleljen!</p>
            <p>- Nem, Sire... A hercegasszony nem tudott róla, mert...</p>
            <p>...Nem tudott róla, - gondolta magában a császár, míg a remegő leányt nézte és
               valahogy nem bánta, ha így volt a dolog.</p>
            <p>De sem az arca, sem a tekintete nem változott, mikor folytatta:</p>
            <p>- Úgy? És miféle ostobaságokat firkált itt összevissza? Azt hiszi, nincs más dolgom,
               mint a maga együgyűségeit olvasgatni?</p>
            <p>- Sire... - A leány térdei mintha megcsuklottak volna. Erővel tartotta magát, hogy
               össze ne essék.</p>
            <p>A császárt azonban sem kísérteties halványsága, sem remegő gyöngesége nem indította
               meg. Úgy kiabált reá, mintha egy vásott, haszontalan, büntetését mindenképpen
               megérdemelt kölyök állna előtte.</p>
            <p>Lehet, hogy az anyjának tett igéretére gondolt, de az is lehet, hogy mint jó
               komédiást, magával ragadta szerepe, sodorta, vitte magával a színjáték.</p>
            <p>- Egy szót se!... Ilyen levelet merészel nekem írni!...</p>
            <p>Kiteregette a papirt és hangosan olvasta a kifogásolt passzusokat:</p>
            <p>“Szeretem mióta öntudatra ébredtem és szeretni fogom a koporsómban is...”</p>
            <p>- Hallatlan!...</p>
            <p>Honória összekulcsolt kézzel könyörgött. Nagy szeme ijesztően kitágult. Mióta levelét
               elküldte, folyton transzban élt. Remegett, hogy elvész az írás, melyről senkinek
               szólni nem mert, még jobban reszketett, ha arra gondolt, hogy el fogja olvasni,
               akinek írta és neki akkor... azután a férfi szemébe kell, nézni.</p>
            <p>A szegény gyötrődő, egyedül hagyott gyermek az egyik pillanatban élni akart, élni
               mindenáron, a másik pillanatban a halált várta. Kinyujtotta kezét, hogy mindent
               magához öleljen, aztán megint elfordította fejét, mert semmi sem kellett.</p>
            <p>Leticia nagyon okos asszony volt és nagyon lelkiismeretes, de arra mégsem gondolt,
               hogy a tífuszos beteget nem szabad egyedül, magára hagyni.</p>
            <p>Mert lehet, hogy a természet legyőzi a halálos lázt és minden rendbe jön, de az is
               lehet, hogy a deliriumos beteg egyszerre csak fejjel ugrik le a toronyból, - talán
               éppen egy perccel a gyógyulás előtt.</p>
            <p>Napoleon végignézett a leányon. Nézte a karcsú, finom, vékony, ideges alakot, a
               csodálatos bronzfürtöket, a fehér, magas, nemes homlokot, a mély és mégis olyan
               gyermekes szempárt, a remegő, puha szájat. Összefonta karját, mert minden imperátori
               pózára szüksége volt, hogy tovább tudja folytatni a színjátszást.</p>
            <p>- Szép dolog, mondhatom. Gyönyörű! Szerelmes leveleket firkálni idegen férfiaknak! És
               hozzá még négy helyesírási hiba is van a fogalmazványában. Szégyelje magát! Ha ezt az
               édesanyám tudná?... Hacsak sejtené, hogy maga miket csinál?... Hogy most itt van
               nálam?</p>
            <p>Itt Napoleon egy kicsit kiesett a színjátszásból, mert arra gondolt: vajjon beengedte
               volna Leticia ebbe a szobába a leányt, ha tud valamit annak leveléről?</p>
            <p>...Tulajdonképpen miért nem mondtam meg neki? - gondolta most magában. És nem akart a
               kérdésre felelni.</p>
            <p>Mert hogyha őszintén felel, akkor be kell vallania, hogy amilyen becsületesen,
               igazán, hűségesen akart eleget tenni anyja kérésének, éppen annyira várta, kívánta,
               akarta, hogy ez a gyerekleány hozzá eljőjjön, hogy megtudja? -</p>
            <p>Hogy megtudja, igaz-e, amit Leticia asszony mondott: “Nem téged szeret, hanem az
               álmait. Nem hozzád jön, hanem a vágyaihoz, melyeknek királyi palástját éppen a te
               férfitestedre borította az ő gyerekes fantáziája.”</p>
            <p>...Lássuk csak, - gondolta magában. - Hiszen csak játék; csak komédia az egész. De
               legalább megtudom, hogy ez a leány, ez a bolondos kis gyerek?...</p>
            <p>...Aztán, - aztán legyen úgy minden, ahogy az anyám akarja. Az ember leszidja,
               megpirongatja, megijeszti egy kicsit és útjára bocsátja. Nem olyan nagy dolog, majd
               elfelejti. De miért ne tudnám meg, hogy igazán én hozzám jött ide, vagy pedig?</p>
            <p>- Felséges uram, esedezem... Ne tessék... A Fenséges asszony?... Ha Leticia asszony
               megtudja?!</p>
            <p>- Micsoda? - kiáltott fel Napoleon, mint aki nem bír felháborodásával. - Talán bizony
               még azt hiszi, hogy hallgatni fogok?! Hogy a bűntársa, a cinkosa leszek?!... Nahát ez
               már... Az édesanyám úgy tekinti, mint a tulajdon gyermekét és maga... maga ilyet mer
               tenni? És éppen velem?... Hogy merte ezt megtenni?!</p>
            <p>A leány félig ájultan egy székbe kapaszkodott, hogy el ne essék.</p>
            <p>- Üljön le! - kiáltott rá Napoleon.</p>
            <p>Honória nem mozdult. A császár még erősebben rákiáltott:</p>
            <p>- Azt mondtam magának, hogy üljön le!</p>
            <p>- Igenis, Sire... Hiszen már leültem.</p>
            <p>És erejét vesztetten leesett a pamlagra.</p>
            <p>- Ne ájuldozzon itt nekem.</p>
            <p>De minden haragja és felháborodása ellenére közelebb lépett a pamlaghoz és újra
               figyelmesen végignézte a leányt.</p>
            <p>- Mondja csak, magát soha sem büntették meg, ha rossz, makacs, vagy engedetlen
               volt?</p>
            <p>- Engem, Sire? - Engem?... - ránézett Napoleonra s a tekintetén látszott, hogy soha
               rossz, vagy kemény szó életében nem érte.</p>
            <p>- Kár - és a császár ott állt a pamlag előtt. - Nagy kár. Mert ha megteszik?...
               Tudja, mit csinálnék én most magával, ha az apja, vagy a bátyja volnék?</p>
            <p>- Velem, Sire?</p>
            <p>- Megverném, - mondta Napoleon kurtán. - Irgalmatlanul, kegyetlenül elverném. És
               tudja, ha én ezt most megtehetném, egészen biztosan a javára válnék magának, meg az
               egész jövendőjének.</p>
            <p>Honória már félig halott volt a rémülettől.</p>
            <p>- Sire, én belehalok, ha...</p>
            <p>- Egészen biztosan tudom, hogy nem halna bele. De hát nem tehetem meg, mert nem
               vagyok sem az apja, sem a bátyja. Ezt különben nagyon sajnálom, mert...</p>
            <p>Közelebb hajolt Honóriához és egészen megváltozott hangon mondta:</p>
            <p>- Mert maga, apró bolondságaitól eltekintve, igen kedves, jó kisleány lehet. Nem
               igaz?</p>
            <p>- Nem tudom, Sire. - És a leány foga összekocogott a félelemtől.</p>
            <p>- Hát, ha mondom, hogy nem bántom, - és Napoleon most egész szelid hangon beszélt. -
               Kitől fél?</p>
            <p>Csupa szelídség, csupa jóság volt minden szava, mikor folytatta:</p>
            <p>- Most már nem akarom, hogy féljen. És ha megígéri, hogy ezentúl okosan viseli magát
               és nem firkál idegen férfiaknak szerelmes leveleket, hát nem bánom, most az egyszer
               megbocsátok - és a dolog kettőnk között marad. Érti?</p>
            <p>Ott állt közvetlen közelben, a leány előtt és egyszerre érezte, hogy mint keríti
               hatalmába az érzés, melyet ő kíváncsiságnak nevezett. És maga sem tudta, milyen
               fojtottá válik hangja, mikor kérdezte:</p>
            <p>- Tulajdonképpen miért jött ide?...</p>
            <p>S talán mert megérezte, hogy ingoványos területre jutott, összeszedte magát és
               keményebb lett:</p>
            <p>- De ne hazudozzék a folyamodványával. Azt úgysem hiszem el.</p>
            <p>A leány arca megvonaglott s a császár nem bírta tovább így folytatni.</p>
            <p>- Nem fog hazudni? - kérdezte csendesen.</p>
            <p>- Sire... Én még sohasem hazudtam életemben.</p>
            <p>Most eltakarta arcát és sírva fakadt.</p>
            <p>A férfi arcán furcsa rángás futott keresztül.</p>
            <p>- Ne sírjon! - kiáltott rá a leányra.</p>
            <p>Aztán valamivel halkabban:</p>
            <p>- Nem hallotta?</p>
            <p>S mivel Honória tovább zokogott, még csendesebben beszélt.</p>
            <p>- Arra kértem magát, hogy ne sírjon.</p>
            <p>Különös zavar vett rajta erőt és maga előtt is restelkedve folytatta:</p>
            <p>- Én nem szeretem, ha asszonyok sírnak előttem. Nem mondták magának, mikor ide jött,
               hogy az asszonysírást nem tűrhetem?</p>
            <p>- Mondták. - Honória zokogásával küszködött.</p>
            <p>- Nem mondták, hogy a síró asszonyokat azonnal kiutasítom szobámból?</p>
            <p>- Mondták.</p>
            <p>- Hát akkor miért sír?</p>
            <p>- Mert Felséged haragszik reám.</p>
            <p>- Persze, hogy haragszom, - mondta Napoleon. - Még ne is haragudjak, amikor...</p>
            <p>Csend volt egy pillanatig, aztán megint a császár beszélt.</p>
            <p>- De most már hagyja abba... Azt akarom, hogy reám nézzen, letörölje könnyeit és
               mosolyogjon. Szépen, kedvesen, mint egy jó kisleány. Mint azon a báli estén, mikor
               először láttam magát.</p>
            <p>Fölemelte a leány fejét és maga felé fordította s mikor Honória könnyes arcába
               nézett, egy kis, furcsa aggodalommal kérdezte:</p>
            <p>- Minek jött maga ide?</p>
            <p>- Én már nem tudom, Sire.</p>
            <p>Napoleon egészen közel hajolt hozzá.</p>
            <p>- Mikor idejött, tudta?</p>
            <p>- Azt hittem, tudom.</p>
            <p>- És most? - kérdezte a császár halkan.</p>
            <p>- Most?... - Fölnézett Napoleonra és úgy mondta: - Ne tessék én reám haragudni.</p>
            <p>Kislányosan összekulcsolta vékony, hosszú ujjait és úgy kérlelte a férfit:</p>
            <p>- Ugye, már nem is haragszik olyan nagyon?</p>
            <p>A császár leült a pamlagra a leány mellé.</p>
            <p>- Azt hiszem, nem tulságosan. El lehet viselni. Ki lehet bírni.</p>
            <p>- Hát akkor?... Úgy-e, nem mondja meg?... Leticia asszony nem fogja megtudni?</p>
            <p>A császár talán maga sem vette észre, már egészen közel ült a leányhoz.</p>
            <p>- Nem. Nem fogja megtudni.</p>
            <p>- És engem nem fognak kinevetni? Az emberek nem fognak nevetni rajtam?</p>
            <p>- Magán? Nem. Azt hiszem, nem. Azaz egészen bizonyosan nem. Legfeljebb majd én
               rajtam, ha...</p>
            <p>Megfogta a leány kezét és szorosan, keményen tartotta két keze között.</p>
            <p>Csend volt egy pillanatig, aztán halk, lenyomott hangon újra csak azt kérdezte a
               császár:</p>
            <p>- Minek jött ide? Hogy jutott eszébe, hogy ebbe a szobába, én hozzám bejöjjön?</p>
            <p>- Már nem tudom. Már nem is értem, hogy miért jöttem ide? Hogy miért vagyok itt? Még
               egészen kis gyermek voltam, mikor arról álmodoztam, hogy egyszer én így... Hogy én
               látni fogom Felségedet. Így szemtől-szembe... És akkor az olyan boldogság lesz, hogy
               el kell pusztulni, mert hiszen beteljesedett minden, amit nekem az élet adhat.</p>
            <p>- Amit magának az élet adhat? - És Napoleon önkéntelenül furcsa, szomorú mosollyal
               felsóhajtott. - Ugyan?...</p>
            <p>És mert Honória csöndesen kihúzta kezét, hát elborult arccal kérdezte:</p>
            <p>- Mit vár maga az élettől, kislány?</p>
            <p>- Ami megtörtént. Hogy egyszer, egyetlen-egyszer szembe nézhessek a testetöltött
               Lángszellemmel, a Nagysággal, a Géniusszal... Aztán meghalok, mintahogy meghalt
               Semele, mikor Zeus isteni arcát meglátta.</p>
            <p>Napoleon erre a patétikus kitörésre elnevette magát.</p>
            <p>- Hát tudja, ha már a mitológiához is elérkeztünk... Zeus a karjai között tartotta
               Semelét és Semele már a Zeusé volt, mikor az a kiváncsi asszony... Merthogy még akkor
               is kiváncsi volt, mikor pedig már mindent tudott...</p>
            <p>Egyszerre gyöngéden két keze közé fogta a leány arcát és maga felé fordította:</p>
            <p>- De maga olyan távol van tőlem. Még a kezét is kihúzta a kezemből. Mintha nem is
               hozzám jött volna. Pedig hozzám jött, úgye?</p>
            <p>- Sire...</p>
            <p>Most már sürgetőleg, türelmetlenül hallatszott a férfi szava:</p>
            <p>- Hozzám jött?</p>
            <p>- Én tíz esztendő óta álmodok erről a pillanatról s hogy itt állok szemben az
               álmommal...</p>
            <p>Ez nagyon ügyetlen, ez nagyon rossz szó volt. A császárnak Leticia kegyetlen mondását
               juttatta eszébe.</p>
            <p>- Maga én velem áll szemben, Honória, - mondta nyersen.</p>
            <p>- Amit vártam, amit kértem, amiben reménykedtem, azt már megkaptam és...</p>
            <p>- És én? - vágott közbe a császár.</p>
            <p>- Sire...</p>
            <p>Milyen gyöngéd, szinte kérő volt most Napoleon hangja.</p>
            <p>- Honória... Maga csak az álmairól, csak sajátmagáról beszél. Reám nem gondol? Engem
               meg sem lát?</p>
            <p>S a leány vállára tette kezét.</p>
            <p>- Hiszen látja, kisleány... A könnyei már felszáradtak. Már nem sír. És én már nem is
               tudom...</p>
            <p>Közelebb vonta magához a leányt és halkan megismételte:</p>
            <p>- Én már nem is tudom...</p>
            <p>- Sire.</p>
            <p>- Már nem is tudom, sajnálom-e, szeretem-e magát, kicsi leány? Csak azt tudom, hogy
               itt sírt előttem, és a könnyei, a forró könnyei lehulltak a szívemre és...</p>
            <p>Honória egy mozdulattal ki akarta magát szabadítani.</p>
            <p>- Sire, - és egy egészen másforma, sokkal nagyobb félelemtől kezdett remegni. -
               Sire... Én már nem sirok.</p>
            <p>Csakhogy nem tudott szabadulni, mert Napoleon még erősebben magához vonta.</p>
            <p>- Miért akarsz menekülni? Hiszen idejöttél? Hozzám jöttél. Mikor idejöttél, mire
               gondoltál?</p>
            <p>- Nem tudom, Sire.</p>
            <p>- Te nem tudod, csak érzed, - folytatta Napoleon és most már igazi belső tűztől
               vibrált a hangja. - De én, én elmondom neked. Ugye az jutott eszedbe, hogy van itt
               ebben a nagy palotában egy szomorú, magányos, fáradt ember... Én elmegyek hozzá.
               Elviszem neki a fiatalságomat, a szépségemet, a leányságomat. Odaajándékozok neki
               mindent, hogy legyen egy órája, egyetlen emléke, mikor egész ember volt, férfi volt,
               úr volt. A te urad. A tied, Honória...</p>
            <p>Honória most már erős, határozott mozdulattal védekezett.</p>
            <p>- Az egész világnak ura, Sire! Az egész, világé!</p>
            <p>S a férfi érezte, hogy mint tüzesedik át egyre jobban nemcsak a vére, hanem a szíve,
               a lelke - s ami ennél több, - a fantáziája. A móka, a színjátszás, a hiúságból,
               kiváncsiságból elkezdett játék, mint vált egyre fenyegetőbben komollyá s mint
               vezetett el ahhoz a pillanathoz, melyből, már saját erőnkből, nincs visszatérés.</p>
            <p>- Csak a tied, kislány, csak a tied! - és magához szorította Honóriát, - hogy
               átvehesse a királyi ajándékot, amit csak egyszer ajándékozhat oda az asszony és csak
               egy férfinek. Annak, akit szeret. Aki az övé...</p>
            <p>- Nem! - kiáltotta most Honória. Ércesen, erősen csengett a hangja, mikor határozott
               mozdulattal kibontakozott a férfi karja közül.</p>
            <p>Napoleon most már erőszakosan ölelte magához.</p>
            <p>- Ezt nem lehet! Ezt nem!</p>
            <p>S mert sem vére, sem fantáziája megmámorosodni nem tudott, hát elég erős volt hozzá,
               hogy kitépje magát a férfi karja közül és felugrott a pamlagról. Haja a küzdelemben
               szétbomlott és a császár arcába hullott.</p>
            <p>És most hová lett már a jószándék és hová a tréfa, a kis leány kemény
               megleckéztetése, összeszidása, hazaküldése, ahogy anyjának ezt megígérte?! Hova lett
               saját magának megbecsülése, mely az anyja iránt érzett ragaszkodásában nyilvánult meg
               talán legerősebben. És hova lett a mult kegyelete, a hála érzése, a védtelenség, a
               kiszolgáltatottság iránt való gyöngédség, mely senkiben sem él olyan vitalitással,
               mint az erős férfi lelkében?...</p>
            <p>De hát mit is mondott az akasztófa árnyékában álló gyilkos, kóbor lángész? Ki fejezte
               ki jobban az ő örökéletű refrénjénél nemcsak a földi dolgok mulandóságra való
               ítéltségét, hanem gondolatunknak, szándékunknak, erkölcsünknek új - meg új
               szappanbuborékokba való átformálódását:</p>
            <p>“Hová lett a tavalyi hó”?</p>
            <p>A császár, ki a legjobb, a legbecsületesebb szándékkal tett ígéretet Leticia
               asszonynak, erős, szinte brutális mozdulattal ragadta magához a leányt. És a szavai,
               - mintha a tudat alatt ott élne benne az önvád, a szégyenkezés, - mind-mind csupa
               gyöngéd, remegő bocsánatkérés.</p>
            <p>- A hajad... A te aranyos szőke hajad, az arcomba hull... És én beletemetem a
               szememet, hogy ne lásson többé az életben semmit... Soha többé semmit... Csak a te
               gyönyörű fehér arcodat én szerelmes asszonyom...</p>
            <p>Honória már szinte önkivületben védekezett. Maga sem tudta mit mond, éppen azért
               találta meg a legjobb szavakat.</p>
            <p>- Én leány vagyok... Felséged édesanyjának gyámleánya vagyok... A Fenséges asszony
               mondotta, hogy leányának tart... engem...</p>
            <p>A császár ölelő karja egy pillanatig mintha szabadon eresztette volna a vergődő
               leányt. Ez alatt a pillanat alatt belenézett a nagy, kitágult szempárba és nem látott
               egyebet benne, mint félelmet, irtózatot, kétségbeesett szabadulni vágyást.</p>
            <p>A tisztalátás, a józanság pillanata után megint agyára szakadt a mámor. Rekedt,
               fojtott hangon suttogta:</p>
            <p>- Az enyém vagy. Most már az enyém vagy! Miért vergődsz? Miért viaskodol? Hát nem
               érzed, hogy most már... most már hiábavaló minden... Hogy én kívánlak, akarlak és
               elveszlek... És ha én akarlak, akkor hiábavaló minden ellenkezés...</p>
            <p>- De hát miért is ellenkeznél? - és hangja még halkabbá vált, mikor a leányt már
               ölében tartotta. - Hiszen te is... Te is azt akarod... Most... most még nem tudod,
               még félsz, még remegsz. De egypár pillanat múlva te is azt kívánod, azt akarod, amit
               én...</p>
            <p>- Nem! - és a leány dereka hátrafeszült. Vérének minden egyes lüktetése,
               lélekzetvétele, szemének rebbenése, minden csupa védekezés és tiltakozás volt.</p>
            <p>- Úgy félsz a szerelmemtől, mint az imént a haragomtól remegtél. De látod, a haragom
               már elmult, a szerelmem pedig nem múlik el soha. Mert te több vagy nekem, mint minden
               leány, mint minden asszony... Mert te vagy az ifjúság! Az ifjúság most az enyém, itt
               van a karjaim között és...</p>
            <p>- Meghalok, ha el nem ereszt...</p>
            <p>- Minden leány meghal ilyenkor, hogy aztán mint boldog, diadalmas asszony támadjon
               fel.</p>
            <p>És a leánynak a végső kétségbeesés pillanatában, hirtelen egy alak bukkant fel
               emlékezetében. Egy fiatal férfi alakja, ki mellett ott élt mint gyermek, mint ifjú
               leányka, ki soha ki nem apadó gyöngédséggel, soha ernyedést nem ismerő jósággal óvta,
               oltalmazta, segítette. Ki ment vele együtt, ha fantáziájának forgószéle ragadta és
               mosolyogva ültette le, ha lélekzete elállt és panaszkodni kezdett, hogy nagyon is
               gyors volt az iram. Lehetett mellette gyermek, mert védelmezte, diadalmas, ragyogó
               szűz, mert hódolatával, imádatával ékesítette fel, síró, bánatos leány, mert
               letörölte könnyeit, mikor pedig nyugtalan izzó fantáziája elkergette idegenbe, a
               vérének, hajlamainak, szokásainak, neveltetésének idegen emberek közé, hát eljött
               utána, eljött utána és mindenről lemondva, mindent feláldozva érte, felülemelkedett a
               saját érzésén is. Eljutva a legnagyobb magaslatig, hová az emberi lélek juthat, mint
               védelmező, oltalmazó, megmentő testvér nyujtotta felé kezét.</p>
            <p>És mintha csak ez után a kéz után kapna, a végső kétségbeesés deliriumában
               kiáltotta:</p>
            <p>- Paul...</p>
            <p>És még hangosabban kiáltva, ismételte a fiatalember nevét:</p>
            <p>- Paul... Segítség...</p>
            <p>És a császár, az idegen férfinevet hallva, egyszerre megdermedt. Eleresztette a
               leányt. Mintha a forró láznak, mely agyát elborította, akaratát legyűrte, egy
               pillanat alatt vége lett volna.</p>
            <p>Hiszen ami ehhez a fiatal gyermekhez fűzte, az nem a saját, hanem a leány érzése
               volt. Úgy tett, mintha oda sem figyelne, de azért furcsa érdeklődéssel hallgatta,
               mikor a csodaszép kis leányról beszéltek előtte, ki ő miatta hagyta el otthonát,
               rokonait, vőlegényét, mert ott, halálos ellenségei, a legmakacsabb emigránsok között,
               rabja lett és nem tud nélküle élni. Mosolygott is, bosszankodott is, de mikor
               meglátta a leányt, akit az anyja vezetett elébe és ajánlott pártfogásába, mélyen
               meghatódott.</p>
            <p>Az a meghatottság fogta el, melyet az ifjúság, az elhagyottság, a kiszolgáltatottság
               és a szépség kelt fel minden egészséges, ép, erős férfilélekben. Aztán?...</p>
            <p>Aztán nem is törődött többé a dologgal. A leány sorsa Leticia asszony kezében van, és
               Napoleon tudta, hogy nem is lehetne erősebb és biztosabb kezekben.</p>
            <p>És egyszerre anyja elutazott és a leány újra Karoline házába került. Megint kezdődött
               a suttogás, a szóbeszéd. A császár csak legyint, sőt egyszer haragosan rá is szól
               Karolinera. De már gyakran megjelenik előtte a csodálatos finom kép, a fehérarcú,
               lágyajkú, bronzhajú, nyulánk gyermek, aki érte, egyedül ő érte nekivág a világnak és
               vállal mindent és tűr mindent és nekimegy mindennek, mert... - “Mert nem tud nélküled
               élni” - mondja Karoline.</p>
            <p>“Nem is téged szeret, csak a saját vágyait, szerelmes, de nem beléd, hanem az
               álmaiba, melyeknek királyi bíborpalástját véletlenül éppen a te férfitested fölé
               kerítette az ő lobogó fantáziája.”</p>
            <p>Ezt vágta szemébe Leticia asszony.</p>
            <p>És bár kevés okosabb asszony taposta nála a földet, ezt az egyet felette oktalanul
               cselekedte.</p>
            <p>Napoleon azóta folyton azt kérdezte önmagától: Vajjon? Csakugyan? Igaza volna?</p>
            <p>És szörnyen kíváncsi lett a próbára.</p>
            <p>Még semmi határozott terve, szándéka nem volt, teljes jóhiszeműséggel engedte be
               magához a leányt, de már Honória leveléről nem szólt anyjának.</p>
            <p>S míg a leány szemben állt vele, míg fenomenális színjátszó tehetségével eljátszotta
               előtte a nagy felháborodás jelenetét, míg szidta, korholta, s mint egy rakoncátlan
               gyereket veréssel fenyegette, egyre csak arra gondolt:</p>
            <p>- Vajjon, kinek van igaza? Vajjon csakugyan nem én hozzám jött, csak fantáziájának
               álomképéhez? Mi lenne, ha véletlenül egyszerre szemben találkozna a vágyával, az
               álmaival?...</p>
            <p>- Mi lenne?...</p>
            <p>Lehet, hogy csak színjátszás, próba volt ez is az elején. De aztán?...</p>
            <p>Ingoványos talajra lépett és nem bírt visszafordulni.</p>
            <p>És most, az utolsó pillanatban sikerült megtudnia az igazságot. De mire megtudta, már
               nem volt tréfás, mókás próbatétel, kíváncsiságának kielégítése. Játék, mely jól esik
               a sok keserves, nehéz munka után.</p>
            <p>A császár hallotta, amint a leány felsikolt, valakit segítségül hív ellene, és látta
               a kitárt esdeklő mozdulatot az után a valaki után, és látnia kellett a megmerevedett,
               az undorba fuló irtózatot, amellyel őt eltaszítja s a másikhoz menekül.</p>
            <p>Most már vége volt a színjátszásnak. A császár dolgozószobájában nem az uralkodó állt
               szemben a kihallgatásra jelentkezett Marbeuff Honóriával, hanem a megbántott,
               megalázott, a magát kijátszottnak hitt, felháborodott, indulattól remegő férfi, a
               nővel, ki megcsúfolta és nevetségessé tette.</p>
            <p>S az ügy, mely tréfás mókaként kezdődött, mely esetleg rövidebb vagy hosszabb ideig
               tartó viszonyban folytatódhatott volna, egyszerre áthangolódott zorddá, félelmetessé,
               halálos veszedelmeket rejtetővé.</p>
            <p>A császár ott állt szembe a leánnyal. Sápadtan, összeszorított szájjal mérte végig.
               Honória érezte, hogy térde megrogyik és nem bírja ki sokáig a férfi tekintetét.</p>
            <p>- Kinek a nevét kiáltottad? - kérdezte most tőle a férfi.</p>
            <p>És mert a leány nem felelt, mégegyszer végigmérte és csak egypár pillanat mulva
               folytatta:</p>
            <p>- Hallgatsz? Nagyon helyes. Csak hallgassál tovább is. Nappal szorítsd össze a szádat
               és éjjel ne merjél álmodni róla. Mert ha kimondod azt a nevet, - annak a férfinak
               nevét, - a halálítéletét mondtad ki. Vigyázz, hogy ki ne ejtsd valaha a nevét.</p>
            <p>Honória ajaka rángatódzott, mintha szólni, beszélni akarna, de hang nem jött ki
               vértelen száján. Napoleon ott állt vele szemben, és mereven, keményen,
               áthatolhatatlan tekintettel nézte.</p>
           
         </div>
         <div type="chapter">
            <head>TIZENHARMADIK FEJEZET</head>
            <p>És ebben a pillanatban már nem a császár és a kis remegő leányka állt egymással
               szemben, hanem a férfi, meg az asszony, kikre nézve eljött a döntő perc, mikor meg
               kell látniok magukat és egymást.</p>
            <p>És mindakettő úgy érezte, hogy megcsalták, kifosztották.</p>
            <p>Az asszony - mert asszony volt - már tisztába jött vele, hogy csak saját maga
               hazudott magának, csak saját maga ámította magát. A férfi - azért volt férfi, -
               elszánt, keserű haraggal fordult a nő ellen, aki hazudott és komédiázott előtte.</p>
            <p>És ha neki, a leánynak, még egy nagylelkű, lenéző, semmibe sem vevő gesztussal el is
               tudja nézni a “játékot”, ott volt a partner, “a másik”, az utolsó pillanatban
               diadalmaskodó vetélytárs, ki miatt leesett két ölelő karja, ki láthatatlanul odaállt
               közéjük és megvédelmezte ellene és meg tudta őrizni magának ezt a gyermeket, aki egy
               pillanat előtt még azt mondta neki...</p>
            <p>A férfiak örök tévedése, tragikomikus botlása, hogy a megfoghatatlant is
               konkretizálni akarják, hogy szavak, mondások bizonyságára építenek ott, hol csak
               sejtetések, ösztönös meglátások, pillanatig tartó felvillanások világítják át a
               rejtelmest.</p>
            <p>És a császár még az átlagférfinál is jóval naívabb, tudatlanabb, esetlenebb, mikor
               asszonnyal kerül szembe. Mindenki tudta, hogy Napoleon meglehetősen kíméletlen a
               nőkhöz. És talán csak ő maga sejtette, hogy zordsága, keménysége, kíméletlensége
               voltaképpen mind furcsa, titkos félelmet takar.</p>
            <p>Félt az asszonytól, mint egy titokzatos, kiszámíthatatlan hatalomtól. Félt attól a
               rettenetes erőtől, mely benne van a legprimitívebb asszonyi teremtésben is. Mert
               mindegyik - a legostobább is, - tisztában van a férfiember tragikomikus
               kiszolgáltatottságával.</p>
            <p>Már a legtapasztalatlanabb, legártatlanabb gyerekleány is pozitív biztossággal látja,
               aminek megértéséhez a férfiember ritkán, akkor is csak nagy megpróbáltatások után jut
               el, hogy a természet, mely azon a bizonyos hatodik napon súlyos igazságtalanságot
               követett el az asszony ellen, ugyanakkor valami kegyetlen, egyben humoros
               igazságszolgáltatással legalizálta az ügyet. A világ uralkodójává és királyává tett
               férfit, ugyanis, minden hatalmával, erejével, kiváltságosságával, átadta és
               kiszolgáltatta az asszonynak, örökös, megválthatatlan rabságba döntve vele. Merthogy
               asszonytól kapja az életét, első táplálékát, az élet legintenzívebb átérzését: a
               szerelmi mámort; asszony nélkül nem juthat gyermekhez, kiben földi halandóságát
               örökíti meg, asszony nélkül nem tud örülni sikerének, kiváltságosságának,
               diadalainak, asszony nélkül nem bírja elviselni vereségét, bukását, begyógyítani a
               harcban kapott sebeket. Mentől erősebb, igazabb és keményebb a férfi, annál inkább rá
               van szorulva az asszonyra, mert nem érzi nélküle teljesnek és egésznek életét.</p>
            <p>És Napoleon, kinek keménysége szinte durvaságba ment át, ha nővel állt szemben,
               voltaképpen nagy, titkos félelmet rejtett a brutalitás alá. Mindig félt, hogy
               egyszer csak szembetalálkozik az asszonnyal, az igazival, aki erőt vesz és
               keresztülgázol rajta. Akinek megnyerése minden diadalánál nagyobb győzelem, akinek
               elvesztését megalázóan gyötrelmesnek érzi. Ez villant át az agyán egy pillanat alatt,
               míg Honóriával farkasszemet nézett.</p>
            <p>Talán itt van a nő?... Talán itt van a pillanat?...</p>
            <p>A következő percben mind a ketten összerezzentek, a folyosón valami fojtott zaj,
               kiáltás, aztán heves hangok, lábdobogás. A császár felrántotta az ajtót.</p>
            <p>- Mi ez? Mi történik itt?</p>
            <p>A szolgálattevő tiszt feszesen állt és szemmellátható felindulással jelentette:</p>
            <p>- Sire... Az otrantói herceg úr...</p>
            <p>- Mit akar tőle?</p>
            <p>- Jelenteni kívánom a herceg úrnak, hogy egy fiatalembert tartóztattak le a
               palotában.</p>
            <p>- Itt?</p>
            <p>- Itt. Felséged lakosztálya előtt.</p>
            <p>- Miért tartóztatták le?</p>
            <p>- Mert fegyvert találtak nála.</p>
            <p>- Ki ez az ember?</p>
            <p>- Csak annyit tudunk róla, hogy emigráns.</p>
            <p>- Hogy hívják?</p>
            <p>- Nem akarja megmondani a nevét. Hallgat és nem felel a kérdésekre.</p>
            <p>- Majd a börtönben megtanítják beszélni. Hívja be az otrantói herceg urat!</p>
            <p>Napoleon fel és alá járkált. Honóriára rá sem nézett. Mintha a leány nem is élne
               számára. Vagy talán már csakugyan nem is tudta, hogy a leány a szobában van? A
               színészkedést nála mindig nehéz volt megkülönböztetni a valóságtól.</p>
            <p>És ki tudja, nem látta-e, hogy Honória milyen halálravált arccal, nagy, kitágult,
               időn és téren túl néző szempárral nézi az ajtót, melyen keresztül talán belép az,
               akitől, akiért ő most mindennél jobban retteg, akinek életét, anélkül, hogy akarta
               volna, puszta létezésével, - azáltal, hogy olyan, amilyen, - úgy összekúszálta, hogy
               talán emberi erővel meg sem lehet oldani többé.</p>
            <p>Mintha csak transzban lenne, úgy látott keresztül a bezárt ajtón és dermedten,
               halálos félelemben remegett attól, ami a következő percben talán rá fog szakadni.</p>
            <p>S ha a császár mit sem lát ebből, vajjon miért nem küldte el Honóriát? Miért hagyta
               ott félájultan, halálravált arccal, egy széknek támaszkodva, mint aki nem tud, nem
               eszmél, nem gondolkodik, csak remeg, és vár, és fél.</p>
            <p>Mikor Fouché belépett a szobába, Napoleon azonnal szembefordult vele.</p>
            <p>- Fouché, mit csinál maga?</p>
            <p>- Sire...</p>
            <p>- Fegyveres banditák törnek reám, és maga? Maga talán regényt olvas? Most pótolja
               hiányos irodalmi műveltségét?</p>
            <p>Fouché a császár arcába nézett, egy pillanat alatt tisztában volt a helyzettel, aztán
               lehajtotta fejét.</p>
            <p>- Felséged legkegyelmesebb parancsára a szomszéd teremben várakoztam, míg Marbeuff
               grófnő...</p>
            <p>Egy pillantást vetett Honóriára, kinek haja lebomolva, ruhája gyűrött, arca feldult
               volt. S aztán folytatta:</p>
            <p>- Míg Marbeuff grófnő abban a megtiszteltetésben részesült, hogy alázatos, alattvalói
               hódolatát Felséged előtt kifejezhette.</p>
            <p>- Ugy! - mondta Napoleon és megint járkálni kezdett. - És nem unta magát túlságosan
               itt a mellékteremben? A palotámban rablógyilkosok járnak, s a rendőrminiszterem a
               mellettem lévő szobában ásitozik. Mi ez? - Ki ez a bandita? Senki sem tudja a
               nevét?</p>
            <p>- Engedelmével Sire, ez a fiatalember Paul Raymond Broglie hercege.</p>
            <p>A dermedt mozdulatlanságnak egyszerre vége volt. Honória fölsikoltott, mintha valaki
               szívére ütött volna:</p>
            <p>- Paul!...</p>
            <p>A császár most megállt, a leány felé fordult. Végignézte.</p>
            <p>Honória úgy megrázkódott nézése alatt, mintha korbáccsal vágtak volna végig rajta.
               Napoleon közelebb lépett a leányhoz és nem törődve azzal, hogy Fouché is a teremben
               van, csendesen mondotta:</p>
            <p>- Hát kimondtad a nevét? Hát kimondtad?</p>
            <p>Elhallgatott, aztán még hozzátette:</p>
            <p>- A halálítéletét.</p>
            <p>Honória fölsikoltott és térdreesett.</p>
            <p>- Irgalom, Sire.</p>
            <p>Napoleon elfordult a leánytól, mintha nem is látná. Csak Fouchénak beszélt.</p>
            <p>- Hát már tudjuk a nevét. Annak a gyilkosnak a nevét. Vagy maga még egyebet is akar
               tudni, Fouché?</p>
            <p>Fouché egy pillantást vetett a térdelő leányra, csak aztán felelt a császárnak.</p>
            <p>- Sire, még csak arról kell megbizonyosodnunk, hogy a fiatalember tényleg gyilkos
               szándékkal vette-e kezébe a fegyvert?</p>
            <p>- Nem, - vetette oda szárazon Napoleon. - Valószínűleg verseket tanult. Koncerten
               akart föllépni és itt gyakorolta magát a szavalásban, a lakosztályom előtt, -
               töltött pisztollyal a zsebében. Fouché, maga ostoba. - Csodálatos, de ezt eddig
               gondosan el tudta titkolni.</p>
            <p>- Sire...</p>
            <p>- Ha ön még mindig kiváncsi valamire, - mondta Napoleon, - nem akadályozom meg
               mulatságában, - kérdezősködjék. Én már nem akarok többet tudni. Nem akarok erről az
               ügyről többet hallani, csak reggel, - mikor az ítéletet aláírom.</p>
            <p>Fouché némán meghajolt.</p>
            <p>Napoleon háttal állt Honóriának, de Fouché tudta, hogy a leánynak szól minden
               szava.</p>
            <p>- Az emigráns urak előtt példát kell statuálni. Ez a fickó különben is egyszer már
               kegyelmet kapott. Most túlontúl megjött a bátorsága. Jó, ha ott kint, külföldön
               megtudják, hogy nem lehet töltött pisztollyal az ajtóm előtt sétálgatni. Ilyen
               fényűzést csak egyszer engedhet meg magának a halandó. Egy estén - halála előestéjén.
               Fouché, reggelre ez a dolog rendben legyen!</p>
            <p>Egy intés, az otrantói herceg elhagyta a szobát és a császár egyedül maradt
               Honóriával.</p>
           
            <p>A leány még mindég ott térdelt a földön és nézte a férfi arcát. Tekintete már nem is
               kért, nem is könyörgött, mintha valami szuggesztióval akarta volna kierőszakolni
               Napoleon lelkénél a kegyelmet, az irgalmat. Halkan, mintha minden szó a szíve
               dobbanásán keresztül született volna meg, mondta:</p>
            <p>- Sire... A könyörülő Úristen nevére... Irgalmazzon... Bocsásson meg nekem...</p>
            <p>Napoleon nyugodtan, egykedvűen íróasztalához lépett. Szórakozott, közömbös
               mozdulattal aktákat vett elő, nézegette, olvasgatta, jegyzeteket írt reájuk s így
               munkaközben, hátra sem fordítva fejét, felelt:</p>
            <p>- Magának? Én nem haragszom magára.</p>
            <p>- Nem élem túl... Ha ez, ha így?...</p>
            <p>Akarata ellenére is keserű csengése volt a császár hangjának, mikor felelt:</p>
            <p>- Mit tudja azt még maga, hogy hány férfi pusztulását bírja az asszonyi lelkiismeret
               túlélni.</p>
            <p>- Ha vétettem valamit, - könyörgött tovább Honória, - bocsásson meg nekem. Egész
               életem nem lesz más, mint vezeklés azért...</p>
            <p>Napoleon most már ledobta a kezében lévő aktát, megfordult a székén, végignézett a
               térdelő leányon és úgy mondta:</p>
            <p>- Nos, miért nem folytatja?</p>
            <p>- Mit mondjak? Mit beszéljek? - S Honória felemelte két összekulcsolt kezét. -
               Sire... Hiszen látom. Már látom... Hiábavaló minden. A szavak?... A hitvány,
               nyomorult szavak fáradtan, szürkén, semmitmondóan hullnak Felséged lábai elé. Ha
               kivehetném a szívemet? Az elgyötört, vérző szívemet... Ha odatehetném Felséged
               kezébe... Ha meg tudnám magyarázni... Paul mindig olyan jó volt hozzám... Mindig...
               Nekem adta a szívét, a lelkét, szeretetét...</p>
            <p>- Most meg az életét fogja odaadni, - felelt hideg kegyetlenséggel Napoleon. -
               Rendben van. Fogadja el tőle csak úgy, mint a többit. Ha a férfiember olyan hitvány
               és aljas, hogy nem tudja az életét másra használni, minthogy odadobja egy...
               egy...</p>
            <p>Egy rettenetes szó volt a száján, de amint ránézett Honória gyerekarcára, nem bírta
               kimondani.</p>
            <p>- Egy asszonyért, - fejezte be a mondatát, - hát akkor megérdemli a halált. Már csak
               az ostobasága miatt is.</p>
            <p>Minden szava sérteni, bántani akart. De a leány most már nem félt semmitől, csak
               nézte a férfi kemény, szinte márvánnyá vált vonásait és úgy mondta:</p>
            <p>- Krisztus kiömlött vérére, Sire... Hiszen ez... Ez...</p>
            <p>Belenézett a császár kifürkészhetetlen, áthatolhatatlan szemébe, aztán fölvetette a
               fejét: Még egy pillanat, Honória fölállt. Vége volt az alázatosságnak. Nem könyörgött
               többet. Komor, sötét büszkeség ült arcára, mikor Napoleon szemébe vágta:</p>
            <p>- Nem volna szabad egy asszonyt így elgyötörni. Megkínozni.</p>
            <p>Napoleon egyszerre közelebb lépett hozzá.</p>
            <p>- Mit mondtál?</p>
            <p>Honória gőgös, rideg keménységgel nézett farkasszemet vele.</p>
            <p>- Hogy nem szabad egy asszonyt így gyötörni.</p>
            <p>- Nem szabad? - kérdezte Napoleon. - Érdekes. Ezt a két szót együtt te merted először
               így kimondani ebben a szobában.</p>
            <p>- Igen! - kiáltott fel szilaj kétségbeeséssel Honória. - Mert én már nem félek
               senkitől! Magától sem! Ölessen meg vele együtt! Vele együtt ölessen meg!</p>
            <p>Napoleon vállatvont.</p>
            <p>- Ostoba vagy, - mondta csendesen és megint elfordult tőle.</p>
            <p>A leány azonban utánalépett és vakmerően megragadta a karját.</p>
            <p>- Hát csak őt egyedül? Egyedül őt gyilkoltatja le? Hát így is jól van.</p>
            <p>Aztán eleresztette a férfi kezét, de a hangja még merészebb, szilajabb lett.</p>
            <p>- Én itt maradok! Én nem pusztítom el magam. Itt maradok. Mint a Paul örökké
               gyászoló, síró szobra. Megöleti? Mit tesz az? Tovább fog élni a bánatomban, a
               gyászomban. A szerelmes, boldogtalan szívem fájdalmas lüktetésében. Nem fogják
               elpusztítani, mert én magamba zárom a lelkét, a szívét, a testét.</p>
            <p>És most már a kétségbeesés deliriumában kiáltotta:</p>
            <p>- Mert nemcsak a harctéren terem halhatatlanság, hanem az asszonyi szívben is.</p>
            <p>Napoleon arca eltorzult. Fájdalmas, dühös harag lángolt végig rajta, mert lelke
               legmélyén sebezték meg a leány szavai. Az olyan férfi keserű, dühös fájdalma lobogott
               fel benne, akit soha tiszta asszony önzetlenül még nem szeretett.</p>
            <p>- Te... Elhallgatsz, mert...</p>
            <p>És mikor ezt a félelmetes arcot látta, Honóriát egyszerre elhagyta az ereje. Megint
               térdre esett a férfi előtt.</p>
            <p>- Sire... Ne hallgasson reám. Nem tudom, mit beszélek. Őrült vagyok.</p>
            <p>Napoleon felindulásának már vége volt.</p>
            <p>- Látom, - mondta ridegen, kurtán és elfordult a leánytól.</p>
            <p>- Hiszen én még csak gyermek vagyok. Csak kislány vagyok. És egy ilyen nagy ember nem
               is haragudhat komolyan egy kisleányra. Ha egy gyerek meggondolatlanságot beszél,
               megbüntetik. De nem ilyen rettenetesen... Belátom, hogy hibáztam, hogy rosszul
               viseltem magam, de bocsánatot kérek és jóvá teszek mindent.</p>
            <p>- Mit akarsz? - kérdezte a császár és most már áthatóan nézte a leány arcát. Mintha
               mindent akarna látni, ami annak lelkében történik.</p>
            <p>- Én mindent megteszek, amit parancsol, - mondta most Honória elszánt
               kétségbeeséssel. - Sajnálom, hogy az imént ellenkeztem. Nem teszem többet soha, soha.
               Ha úgy akarja?... Én mindent megteszek, amit parancsol... Addig tart itt, míg kedve
               van reám. Aztán ledobathat a lépcsőn szolgáival. Mindent eltűrök... Nem fogok
               panaszkodni soha, senkinek. Csak irgalmazzon. Neki irgalmazzon...</p>
            <p>- Kelj fel! - mondta parancsoló hangon a császár.</p>
            <p>Honória a férfi felé nyújtotta kezét.</p>
            <p>- Hát nem? Nem akarja. Itt vagyok... A magáé vagyok. Most már nem ellenkezek soha
               többet. Soha.</p>
            <p>- Azt parancsoltam neked, hogy kelj fel!</p>
            <p>Honória erre a hangra felállt.</p>
            <p>- Hát nem? Hát már megcsúnyultam? Azt mondta... Az imént azt mondta, hogy a hajam
               olvasztott arany és beletemeti az arcát. A hajamba. Itt a hajam. A szám. Az egész
               testem. Most már nem kellek?</p>
            <p>Napoleon egész közel lépett a leányhoz, megfogta Honória állát és magához fordította
               arcát. Tekintete lágy, majdnem szomorú lett.</p>
            <p>- Hát minek jöttél ide? Én hozzám minek jöttél? Mikor azt a másikat?... Hát olyan
               nagyon szereted?...</p>
            <p>- Nincs áldozat, amit meg ne hoznék érte, hogy megmentsem. És meg fogja látni, hogy
               könny, panaszszó nélkül... Hogy ő életbenmaradjon, én eltűrök mindent... Meglátja...
               Én itt vagyok... Hogy ő életbenmaradjon, én mindent megteszek, amit maga parancsol.
               Mindent.</p>
            <p>A férfi elfordult a leánytól és száraz, keserű hangom vetette oda:</p>
            <p>- Hiszen te még sokkal ostobább vagy, mint ahogy hittem.</p>
           
         </div>
         <div type="chapter">
            <head>TIZENNEGYEDIK FEJEZET</head>
            <p>- Elmehet,- és a császár elfordult a leánytól.</p>
            <p>Honória ebben a szóban, ebben a hangban Broglie halálítéletét hallotta. Úgy érezte,
               nincs irgalom, nincs kegyelem, de mozdulni nem bírt.</p>
            <p>És ebben a pillanatban vette észre, hogy a császár arca furcsa átváltozáson megy
               keresztül. Meglepetés, zavar, talán egy kis ideges bosszúság látszott rajta, ahogy a
               hátsó ajtón belépő alakot meglátta. Honória is odanézett és a következő percben nagy,
               felszabadult, szinte boldog sikoltás szakadt fel lelkéből: Leticia asszony állt a
               nehéz, ajtót fedő függöny előtt.</p>
            <p>És Honória, ki mióta az első este megindultsága elmult, csak félelemmel,
               idegenkedéssel nézte a szigorú, kemény, néha felette nehéz természetű asszonyt, mint
               olyan valakit, aki vágyainak útjában áll, most úgy rohant hozzá, mintha csak az
               édesanyjához menekülhetett volna. Mint az anyához menekül a gyermek, aki érzi, hogy
               akármit cselekedett, a végén bűnbocsánat várja. Akárhová tévedt, nem fogják a segítő
               kezet tőle megtagadni, akárhogy felfordította, összekuszálta a dolgokat, itt van
               valaki, aki minden erejével segít majd neki a kibontakozásban. A leány talán most sem
               érzett Leticia iránt egyebet, mint eddig, de csalhatatlan, biztos erősséggel
               megérezte ennek az asszonynak sziklára épült szeretetét és tudta, hogyha még valami
               segíthet rajta, ez a segítség csakis Leticia asszonytól jöhet. Csak akkor torpant
               meg, mikor Leticia tetőtől talpig végignézett rajta és ridegen, szárazon rászólt:</p>
            <p>- Menjen át azonnal a szomszéd szobába és hozza rendbe magát!</p>
            <p>Honória ebben a pillanatban nem gondolt arra, hogy a császár anyja így látja őt
               lebontott hajjal, összegyűrt ruhában. Nem gondolt senkire, csak arra az emberre,
               akire halál vár és aki - ezt most mindent lebíró bizonyossággal érezte, -
               hozzátartozik, kitől elszakadva, életének legértékesebb részétől szakad el.</p>
            <p>- Fenséges Asszonyom... Könyörögve esedezem...</p>
            <p>Leticia felelet helyett kinyújtott karral az ajtóra mutatott és Honória szédülve
               tántorgott be a szobába, hol Nesle márkiné gyorsan rendbehozta haját, ruháját,
               egyetlen egy szót sem szólva, egyetlen egy pillantással sem kérdve semmit. Mintha a
               világ legtermészetesebb dolga volna, hogy egy fiatal leány így tántorog ki az
               uralkodó fogadószobájából.</p>
            <p>A császár egyedül maradt anyjával, ki éles, felcsattanó hangon kérdezte:</p>
            <p>- Mi történt itt?</p>
            <p>- Elfogtak egy gyilkost, - és Napoleon mintha kerülte volna anyja tekintetét.</p>
            <p>- Úgy? Kit ölt meg az a gyilkos?</p>
            <p>- A gyilkos? - A császár furcsa zavarba jött, - Még nem ölt meg senkit de...</p>
            <p>- És te? - vágott közbe Leticia. - Te, akit teljes bizalommal itthagytam? Akiben
               biztam, akiben hittem?...</p>
            <p>És keserű, rideg, megvető hangon folytatta:</p>
            <p>- Különben igazad van. Azt cselekedted, ami az erkölcsödtől, hajlamodtól,
               karakteredtől kitelt. Én voltam ostoba, hogy mást vártam tőled.</p>
            <p>- Anyám... - és a császár hangja bizonytalanná vált.</p>
            <p>Leticia felemelte fejét és úgy kiáltott reá, mint egy rakoncátlan, engedetlen, rossz
               gyerekre.</p>
            <p>- Hallgass! Azt mondom, elhallgass! Hiszen, ha van valami mentséged, csak az lehet,
               hogy nem is tudod mit cselekedtél? Akkora a romlottságod, hogy már nem is bírod
               felfogni, mit tettél.</p>
            <p>És ez elől a tekintet elől a császár hátrált egy lépést. Csak azután felelt:</p>
            <p>- Anyám... De ha mondom neked... Szavamra mondom...</p>
            <p>Leticia megvetően legyintett.</p>
            <p>- A szavad?... Idegeneknek előállhatsz ilyen frázisokkal. De nekem, aki olyan jól
               ismerlek... Ma is az vagy, aki kölyök korodban voltál... Az egész világnak
               parancsolni, az könnyű. De egyszer, becsületesen megbirkózni a saját vágyaiddal, az
               lehetetlen.</p>
            <p>- Ejh, hát vége lesz már?! - kiáltott indulatosan Napoleon. - Hiszen ez...</p>
            <p>És aztán egészen más hangon folytatta:</p>
            <p>- Anyám, nem szabad velem így beszélned. Hiszen tudod...</p>
            <p>És nagyon halkan, mintha maga előtt is restelkednék, folytatta:</p>
            <p>- Talán te vagy az egyetlen, aki tudod, hogy én nem vagyok rossz ember.</p>
            <p>Leticiát azonban most semmi sem lágyíthatta meg. Még jobban felemelte fejét, mikor
               fia szemébe vágta:</p>
            <p>- Igen, mert nem is vagy ember. Az embertársaid előtted nem veled egy anyagból
               formált szenvedő, vagy örvendő lények, hanem élettelen tárgyak, akiket kedved, vágyad
               szerint felhasználsz. Nem vagy rossz hozzájuk? Az természetes. Értelmes ember lehet-e
               rossz az asztalához, vagy az ágyához? Végre is te nem vagy éppen egészen buta. De
               soha meg nem láttad a többi halandóban a testvéredet, s az én eleven érzéseimen úgy
               gázoltál keresztül, ahogy egy halott fűszálra nem taposnak. Nem vagy ember.
               Szörnyeteg vagy.</p>
            <p>- Hát még meddig? - csattant fel most már dühösen Napoleon. - Hát azt hiszed, hogy az
               én türelmemnek nincs határa? Hát még meddig?!...</p>
            <p>- A te türelmed? - mondta megvetőleg Leticia. - De sokat törődöm én most veled?!</p>
            <p>S egyszerre fájdalmassá, megtörtté vált a hangja:</p>
            <p>- Egész életemet nektek adtam, - a gyermekeimnek. Csak egyetlenegy emlékem volt, az
               enyém. Ezt őriztem, rejtegettem. Ez előtt úgy térdeltem, mint az oltári szentség
               előtt. És ezt az emléket te förtelmes, alávaló módon bemocskoltad.</p>
            <p>Túláradt benne a keserűség, mert most már nemcsak Honóriáért fájt a szíve, hanem mert
               gőgje, büszkesége, sajátmaga megaláztatását látta fia cselekedetében. Merthogy
               feltétlenül bízott eszében, akaratában. És most ez a gyalázatos kudarc?!...</p>
            <p>- De végre is, - mondta Napoleon, közelebb lépve anyjához, - hát ez már sok... Nem
               akarsz meghallgatni?</p>
            <p>- Minek? - Hogy hazudozással megalázd magad és megalázzál engem is?</p>
            <p>Napoleon, ki eddig úgy állt anyja előtt, mint egy csínyen kapott iskolásfiú,
               egyszerre megnyerte magabiztonságát. Most már hideg és kemény volt a hangja:</p>
            <p>- Anyám! Elég volt! Egy szót se többet! El kell hinned, amit neked mondok. Érted? El
               kell hinned! Én nem vétettem a te emléked ellen és nem bántottam meg a te lelkedet.
               Nézz a szemembe. Hazudok én most neked?</p>
            <p>Leticia ott állt közvetlen közelben fia előtt és mereven, kutatóan nézett szemébe.
               Napoleon nyugodtan, bátran állta tekintetét.</p>
            <p>- Hát igaz? - mondta szinte lélegzet után kapkodva. - Hát az a bolondos gyerek?... Az
               a kis Honória?... Az a leány?!...</p>
            <p>- Leány, - mondta kurtán, kedvetlenül, majdnem szégyenkezve Napoleon.</p>
            <p>Leticia erre elmosolyodott, aztán nagyot sóhajtott, mint akinek lelke egy nagy
               tehertől szabadult meg és fia vállára tette kezét.</p>
            <p>- Édes fiam...</p>
            <p>Aztán hirtelen eszébe jutott valami.</p>
            <p>- És Honória lebontott haja? Ruhája?...</p>
            <p>És míg ezt mondta, már le is vette kezét Napoleon válláról.</p>
            <p>A császár kedvetlenül, száraz, ideges hangon mondta.</p>
            <p>- A te gyámleányod, anyám, őrült. Nagyon csínos teremtés, - de őrült. A földön
               csúszott itt előttem, a haját tépte és kegyelmet kért egy gyilkos számára. Egy
               gyilkosnak kért kegyelmet, aki...</p>
            <p>Leticia gyorsan közbevágott.</p>
            <p>- Nem ölt.</p>
            <p>- Hát tudod? - bámult rá Napoleon.</p>
            <p>- Mindent, - bólintott Leticia.</p>
            <p>- Anyám, te itt voltál? Te nem mentél haza?</p>
            <p>- Nem, édes fiam. Nem mentem. Én bíztam benned. Én tudom, hogy te jó fiú, szavatartó
               férfi, becsületes ember vagy, - de azért itt maradtam. Míg az a bolondos leány nálad
               járt, én Fouchéval beszélgettem. És most...</p>
            <p>- Most? - ismételte Napoleon.</p>
            <p>- Mi lesz azzal a szegény, fiatal gyilkossal, aki nem ölt? - kérdezte Leticia lágy
               hangon. - Mi lesz vele, édes fiam?</p>
            <p>- Ismered azt a fiút?</p>
            <p>- Hogyne. A Honória vőlegénye.</p>
            <p>- A vőlegénye, - mondta csendesen a császár és végigsétált a szobán. Gondolkozott.
               Leticia aggódva várta válaszát.</p>
            <p>Csönd volt egy pillanatig, Napoleon az ablakhoz lépett. Pár pillanatig kibámult,
               aztán hirtelen megfordult és megrázta a csengőt.</p>
            <p>- Hol van az az elfogott emigráns? - kérdezte a belépő tiszttől.</p>
            <p>- Az otrantói herceg úr rendeletére itt őrizzük egy szobában.</p>
            <p>A császár máskor rettenetesen fel lett volna háborodva, hogy a foglyot - határozott
               parancsa ellenére - még mindig itt tartják. De anyjára nézett és csak annyit
               mondott:</p>
            <p>- Hozzák elibém.</p>
           
         </div>
         <div type="chapter">
            <head>TIZENÖTÖDIK FEJEZET</head>
            <p>Elsőnek Fouché jött be. Mögötte rögtön a fiatal herceg, akit két fegyveres katona és
               a szolgálattevő tiszt kísért.</p>
            <p>Napoleon egy pillanatig figyelmesen nézte a fiatalember arcát. Broglie mélyen, szinte
               halálosan sápadt volt, de különben komor, kemény és elszánt.</p>
            <p>A császár az első pillanatban azt konstatálta, hogy feltűnően csinos fiú, a másik
               pillanatban szinte kedvetlenül nézte, hogy most is a született nagyúr előkelő
               biztonságával mozog és hajol meg.</p>
            <p>Úgy hajolt meg a császár és Leticia előtt, mintha udvari fogadóestén volna.</p>
            <p>- Vajjon mi ez a biztonság? - tűnődött egy pillanatiig a császár. - Bátorság? Jó
               idegzet? Nevelés által abszolút biztossá fejlesztett fegyelmezettség?</p>
            <p>A császár nem tudta, hogy Broglien azért nem látszik semmi zavar, semmi félelem, mert
               leszámolt mindennel és tudja sorsát.</p>
            <p>- Neve? - kérdezte Napoleon.</p>
            <p>- Paul Raymond Broglie.</p>
            <p>- Mióta van Franciaországban?</p>
            <p>- Tíz napja.</p>
            <p>- Miért jött haza?!</p>
            <p>Broglie lehajtotta fejét és hallgatott.</p>
            <p>A császár figyelmesen nézte egy pillanatig, mintha feleletet várt volna, de mikor
               látta, hogy a herceg összeszorítja ajkát, ő kezdett beszélni.</p>
            <p>- Igaz. Feleletei talán még más valakit is érdekelni fognak.</p>
            <p>S a szolgálattevő tiszthez fordult.</p>
            <p>- Marbeuff Honória grófnőt! Itt van a mellékteremben.</p>
            <p>Vége volt a nagyúri fegyelmezettségnek, az elszántságnak, az önuralomnak... Broglie
               arca eltorzult a fájdalmas szégyentől, mely reá várakozik.</p>
            <p>Most itt mindjárt... Talán a következő percben... Mindenre felkészült. Pár perc óta
               már tudta, hogy elvesztette a játszmát, melyben élete volt a tét, de hogy még ezt a
               poharat is ki kell üríteni?!... Hogy mégegyszer szembe kell állni a leánnyal, kit sem
               magának megtartani, sem mástól megőrizni nem tudott?!...</p>
            <p>Mikor ma este feljött a Tuileriákba, arra gondolt, hogy bármiképpen, bármilyen módon
               megakadályozza Honóriát abban, hogy a császárhoz belépjen. Még akkor nem gondolt
               egyébre, mint egy nagyobb stílusú botrányra, melyért bizonyára kemény árat kell
               fizetni? De ha a leányt megmentheti?!...</p>
            <p>Mióta Párizsban élt Honória, minden lépését figyelemmel kísérte. Attól a perctől
               kezdve, hogy a leány Karoline házába visszakerült, úgy érezte magát, mintha
               siralomházban volna. Csak még a kivégzés percét nem mondták meg.</p>
            <p>Aztán ott a császári palotában tudta meg, hogy elkésett, Honória már bent van a
               császárnál.</p>
            <p>- Elkéstem, - mondta most saját magának. - Úgy látszik, ez a sorsom. Mindig
               elkések.</p>
            <p>Mit is mondott neki az a keményarcú, sötétszemű asszony, aki most úgy ül a nagy
               karosszékben, mintha soha őt nem látta volna:</p>
            <p>“Az igazi férfi, aki meg tudja váltani az asszonyi élet nyomorúságát, az igazi, az
               sohasem késik el.”</p>
            <p>Véresre harapta ajkát, hogy valami szégyenteljes, halálosan gyötrelmes, emberi és
               férfiúi méltóságát sirató zokogás ki ne törjön lelkéből és mikor a szolgálattevő
               tiszt után. Napoleon intésére a katonák is elmentek, halkan, töredezetten
               megszólalt:</p>
            <p>- Sire... Nincs jogom kérni... Nem is akarok... A magam számára semmit. De
               esedezem... Életem utolsó könyörgése... Én nem akarok Marbeuff grófnővel
               találkozni.</p>
            <p>- Ugyan? Hiszen a menyasszonya. Nem akar? És miért?</p>
            <p>- Mert el akarom emlékét vinni magammal...</p>
            <p>Most már erősebb lett a fiatalember hangja:</p>
            <p>- Annak, aki volt... Aki volt... Mielőtt ide, ebbe a szobába belépett.</p>
            <p>Napoleon végignézett rajta. Felmérhetetlen megvetés s lenézés volt a hangjában, mikor
               felelt:</p>
            <p>- Nagyon ostoba. De azt mondják, a férfi ostobasága az asszonyok előtt jó
               ajánlólevél. Magának nagy szerencséje lehetett a nők körül?</p>
            <p>Várt egy pillanatig, aztán még kegyetlenebbül, mintha csak gyönyörűsége telnék a
               kínzásban, folytatta:</p>
            <p>- Nem volt? Csodálom. Hiszen a gondolkozás igazán nem csökkenthette abbeli
               képességét, hogy minden pillanatban szolgálatukra ne állhasson.</p>
            <p>Broglie megrázkódott, mintha megalázó ostorcsapás érte volna, fölkapta fejét:</p>
            <p>- Sire...</p>
            <p>A legvakmerőbb válasz akart kitörni ajkán, mikor az ajtó kinyilt és Honória
               bejött.</p>
            <p>A leány arca kísértetiesen fehér, de különben mintha nyoma sem lenne rajta az előbbi
               viharnak. Egy lépést tett Broglie felé, de a fiatalember elfordította arcát. Nem
               akart a leányra nézni.</p>
            <p>Honória, mikor meglátta, hogy a fiatalember elfordult tőle, megállt. Két karja, mint
               két hervadt liliomszár hanyatlott alá. Csak nézte a férfit, ki valaha mindennél
               jobban szerette őt, aki most elfordítja tőle arcát. Csak nézte a férfit és úgy
               érezte, hogy ennél az elfordulásnál őt nagyobb fájdalom, nagyobb csapás immár nem
               érheti.</p>
            <p>Megtörtént a legrosszabb. Paul nem akar többé róla tudni. Honória ettől a perctől
               kezdve nyugodt és bátor volt. Immár nincs veszteni valója.</p>
            <p>Napoleonnak, aki egyikről a másikra nézett, csak egyetlen célja volt: Ha lehet, ha
               mód van reá, megmenteni a fiatal ember életét, de teljesen összezúzni, tönkretenni
               férfiúi mivoltában, úgy megalázni őt a leány előtt, hogy az mindig csak egy szánandó
               rongyot lásson benne egész életében.</p>
            <p>- Nos? - kérdezte aztán, - nincs valami mondanivalója?</p>
            <p>- Nincs, - felelte Broglie ridegen, kurtán.</p>
            <p>- Pedig azt gondoltam, hogy valamivel, valamiképpen mégis csak menteni tudja magát.
               Hogy talán valakit keresett és véletlenül tévedt ide a lakosztályom elébe?</p>
            <p>- Nem, - mondta Broglie kemény határozottsággal, - én idejöttem.</p>
            <p>- És a fegyver, amit önnél találtak? Talán nem is akarta magával elhozni? Nos miért
               nem felel?</p>
            <p>Broglie egy pillanatig sem habozott. Minek mondja, hogy nem is jutott eszébe
               merényletet elkövetni. Az a fegyver csak reá volt veszedelmes. Hiszen az élet nem
               élet, ha nem sikerült Honóriát megmenteni... Megmondja?... Úgy sem hinnék el egy
               szavát sem. Vergődjék? Megalázkodjék? Miért? Kiért?</p>
            <p>- Nos, miért nem felel? - ismételte kérdését Napoleon.</p>
            <p>- Nincs mit mondanom, Sire.</p>
            <p>Most vége volt a leány dermedt némaságának, egy lépést tett a fiatal herceg felé és
               könyörögni kezdett:</p>
            <p>- De igen... Meg kell mondania... Paul most beszélnie kell...</p>
            <p>Broglie nem nézett a leányra, csak úgy felelt szárazon, ridegen:</p>
            <p>- Nem akarok beszélni.</p>
            <p>A császár vállat vont.</p>
            <p>- Sajnos. Őszintén sajnálom.</p>
            <p>Aztán Fouchéhoz fordult:</p>
            <p>- Így hát a többi elintézése önre vár. Nem akarom, hogy fecsegjenek, vagy írjanak
               róla. Csöndesen, gyorsan, reggelre.</p>
            <p>Mégegyszer ránézett a hercegre, leste arcán a megrendülést, a félelmet, a lelkében
               való összeesést. Nem látott abból semmit. Broglie vértelen arccal, de keményen állta
               tekintetét. Napoleon mintha nem is kinozni akarna, hanem utolsó kegyet gyakorolna,
               mondta:</p>
            <p>- Ha valami mondanivalója volna a menyasszonya számára?</p>
            <p>És Broglie most egyszerre Honóriához fordult:</p>
            <p>- Honória, én most elmegyek. Ebben a percben mindent elfelejtettem, csak azt a
               tízéves kis gyerekleányt látom, kit édesanyám kézen fogva vezetett be szobámba. Akkor
               láttam magát először. Maga elé mentem. Egy piros szegfű volt a kabátomra tűzve. Maga
               kinyujtotta kezét és azt mondta: Azt a virágot! Akarom! Mint ahogy akkor a hajába
               tűztem a piros virágot, úgy teszem le most maga elé az életemet. És ha fáj valami,
               csak az fáj, hogy áldozatom árán sem vásárolhatom meg a maga lelki békéjét, szívbeli
               nyugodalmát, jövendő életének boldogságát. Csak ez fáj és semmi egyéb, Isten
               oltalmazza meg magát, Egyetlenem.</p>
            <p>Honória halvány arca kipirult. Fölemelte fejét és úgy nézett a fiatalember
               szemébe:</p>
            <p>- Isten áldja meg Paul. Lássa, én nem sírok. Most nem sírok. Arravaló lesz majd az
               egész életem. Ebben a pillanatban fölemelem a lelkem magához, Paul... Nekem volt egy
               nagynéném, mikor a guillotinera cipelték, egy rózsát kért, hogy ne érezze a körülötte
               üvöltő, vérére szomjazó canaille undorító szagát. Egy rózsát kért. Odaadták neki.
               Azzal ment fel a guillotine lépcsőin. Mit adhatok én magának Paul?</p>
            <p>Hirtelen a fiatalemberhez lépett.</p>
            <p>- Megcsókolom magát, Paul. És soha többet az én szájam férfi szájához nem ér. A magáé
               marad örökre.</p>
            <p>- Nem! - kiáltotta most hangosan Broglie és hátrált egy lépést. - Nem!</p>
            <p>- Nem? Nem akarja, hogy elbúcsúzzunk?</p>
            <p>A férfi megrázta fejét:</p>
            <p>- Én elmegyek és én nem akarom, hogy maga engem most már megcsókoljon.</p>
            <p>- Nem tart rá méltónak, Paul?</p>
            <p>S mert a férfi lehajtott fejjel hallgatott, halkan mondta:</p>
            <p>- Igaza van, Paul. Nem vagyok rá méltó. Csak pár perce múlt, hogy itt, ebben a
               szobában felajánlottam a számat, a hajamat, az egész testemet. És nem kellettem
               neki.</p>
            <p>Broglie egyszerre fölkapta fejét és mereven a leányra nézett.</p>
            <p>Mint forró láva tört fel a leány ajkáról a szóáradat.</p>
            <p>- Ellökött magától. Pedig én oda akartam magam adni. De ellökött magától. Nem
               kellettem neki. Nem vagyok magára méltó, Paul. Hogy maga engem utoljára megcsókoljon.
               Nem vagyok rá méltó.</p>
            <p>- Elég volt! - kiáltott közbe egy hang. A császár hangja.</p>
            <p>Leticia azonban halkan odasúgta fiának:</p>
            <p>- Csak hagyd! Most jól beszél. Most már megjött az esze.</p>
            <p>- Ellökött magától, - mondta újra Honória. - Mint ahogy most maga eltaszít magától a
               búcsúzás percében.</p>
            <p>- Honória!...</p>
            <p>Diadalmasan, ujjongva kiáltotta a fiatalember a leány nevét. És mintha hálálkodó
               hozsánna lett volna minden szó, mely most lelkéből feltört.</p>
            <p>- Honória! Eljött a beteljesülés perce és én könnyű szívvel megyek az utolsó útra.
               Mindent magának, a maga vallomásának köszönhetek. És én tudom, hogy maga nem fog
               többet ide, ebbe a szobába eljönni. Ha életben maradok, nem bírom megakadályozni.
               Most sem bírtam. De ha meghalok, én vagyok az erős, a legyőzhetetlen, a diadalmas.
               Álomképpé válok és az álom mindig lebírja a valóságot. A világ legerősebb és
               leghatalmasabb Cézárja sem tud versenyezni azzal a férfiszívvel, mely már nem dobog
               többé. Pár óra alatt évtizedeket vénültem és megtanultam, hogy semmi sincs ingyen.
               Nekem az életemmel kell fizetnem magáért. De azt fogom mondani, ott a vesztőhelyen
               is: az az ár nem volt drága. Megérdemli azért, amit kapok érte. Maga emlékezni fog
               reám. Siratni, gyászolni fog engem. És ha majd egyszer... később... egy derék
               férfiember becsületes felesége lesz... a gyermekeinek is beszélni fog rólam... Aki
               magát... Aki magáért... Isten áldja meg Honória!</p>
            <p>Leticia gyorsan felállt és a leány vállára tette kezét:</p>
            <p>- És maga? Magának erre nincs semmi mondanivalója?</p>
            <p>- Nincs, - mondta Honória komor, elszánt büszkeséggel, és minden szaván keresztül
               látszott egy évszázadok óta kiváltságos, nemes race gőgje. - Nincs. Meghalni csak
               egyszer kell. És egyszer mindenkinek kell. Mi olyan fajtából valók vagyunk, hogy
               tudjuk ezt szépen, nemesen, büszkén megcsinálni, ha óránk elkövetkezik.</p>
            <p>- Elvesztettem a csatát, - gondolta magában Napoleon, kinek már az utolsó percekben
               nem volt más célja, mint a fiatalember megalázása, összetörése, itt, itt a leány
               színe előtt... - Elvesztettem a csatát, - ismételte magában, de nem volt haragos,
               inkább furcsán, rezignáltan szomorú. Ez a rezignált szomorúság meglepte, sőt egy
               kicsit meg is ijesztette. Most találkozott vele először életében.</p>
            <p>Az anyjára nézett, merthogy most már ő volt zavarban és szeretett volna tisztességgel
               kibonyolódni a dologból.</p>
            <p>És Leticia olyan világosan értette fia gondolatát, mintha az ki is mondta volna.</p>
            <p>- Nos, otrantói herceg úr? - fordult az asszony az eddig hallgatva álló
               Fouchéhoz.</p>
            <p>Fouché előrelépett és Napoleon intése után beszélni kezdett:</p>
            <p>- Sire... Felséged engedelmével... A bűn kétségkívül igen súlyos. Még súlyosabbá és
               szomorúbbá teszi a fiatalok megátalkodott makacssága. Mégis úgy gondolom... azt
               bátorkodom remélni, hogy később a töredelmes javulás útjára térhetnének és
               azért...</p>
            <p>- Azért? - ismételte a császár.</p>
            <p>Fouché, ki eddig csak Leticia helyeslő bólogatásából merített erőt, a császár szava
               után jóval bátrabban folytatta:</p>
            <p>- Ha Felséged legmagasabb kegyelme úgy rendelkezik?... A számüzetésben bő alkalmuk
               lenne, hogy bűneik felett elmélkedjenek és megbánják azt. Különösen ha...</p>
            <p>Itt megint Leticiára nézett és az asszony megint csak bólintott:</p>
            <p>- Ha együtt egy helyre száműzzük őket...</p>
            <p>Várt egy pillanatig, aztán halkan mondta:</p>
            <p>- Talán Corbeillebe. Marbeuff Lajos gróf régi birtokára.</p>
            <p>Leticia mosolygott és csókra nyujtotta kezét Fouchénak.</p>
            <p>- Elfogadom az otrantói herceg ajánlatát, - mondta Napoleon száraz, rideg hangon. S
               aztán anélkül, hogy akár a hercegre, akár Honóriára nézne, kurtán odavetette:</p>
            <p>- Elmehetnek.</p>
            <p>- Elmehetnek? - És Leticiának komikusan ijedt volt a hangja.</p>
            <p>- Igen, - ismételte a császár. - Most. Azonnal.</p>
            <p>- De hát így együtt?! - És Leticiából kitört mindaz a nyárspolgári aggodalom, mely az
               asszonyokat ilyen helyzetben olyan gyávává és félénkké teszi. - Elmehetnek? -
               ismételte mégegyszer és tájékozatlanul, - ami nagyon ritkán esett meg vele életében,
               - tanácstalanul nézett körül.</p>
            <p>De amint fia tekintetével találkozott pillantása, egyszerre másféle, sokkal komolyabb
               aggodalommal telt meg a lelke. Látta, hogy Napoleon sápadt és keményen összeszorítja
               száját. A húr végsőig meg van feszítve, még egy mozdulat... Itt már nagyon
               veszedelmes dolog megmozdulni.</p>
            <p>És mégis halkan, félénken megpróbálta:</p>
            <p>- Előbb talán a császár rendeletére össze kellene őket esketni?... Talán?...</p>
            <p>Napoleon elfordult, mint aki már végzett az üggyel és az íróasztaláról felvett nehány
               okmányt.</p>
            <p>- Rendben van. Fouché gondoskodjon róla, hogy...</p>
            <p>- Már gondoskodtam, Sire. - és a miniszter egy csomó írást vett ki tárcájából. - A
               Marbeuff Honória grófnő és a Broglie herceg iratai itt vannak. Rendben vannak.</p>
            <p>Napoleon visszafordult az asztaltól és egy pillanatig miniszterére bámult.</p>
            <p>- Micsoda? Hát maga?!... Talán bizony már a papot is iderendelte? Mi?</p>
            <p>És ebben a keserű tréfában mintha feloldódott volna a félelmetes feszültség, mely még
               Leticiát is megfosztotta bátorságától.</p>
            <p>- Nem, Sire, - és Fouché egy mély meghajlással kért bocsánatot az ellentmondásért. -
               Ennyire biztos nem voltam a dologban.</p>
            <p>- Hát akkor - és Napoleon mintha gyöngéden el is mosolyodott volna.</p>
            <p>- Hát akkor, - fordult most Leticia hajdani szerelmese gyermekéhez, - a kislány ma
               este asszony lesz. Reméljük vidám és boldog asszony.</p>
            <p>Egy pillanatig mintha gondolkozott volna, aztán egy elszánt, határozott mozdulat - és
               levette a kis, ódon kulcsot nyakából.</p>
            <p>Közelebb lépett a fiatal leányhoz és olyan gyöngéd mozdulattal, mely szinte megható
               volt ettől a kemény, energikus lélektől, a Honória nyakába tette az aranyláncot,
               melyre a kis kulcs rá volt kapcsolva.</p>
            <p>- Ez az aranykulcs, - mondta halkan, csendesen, - valaha a maga édesapjáé volt. Aztán
               a mi családunkhoz került... Az édesapja azt mondta nekem, hogy a kulcs a corbeillei
               kastély egyik szobáját nyitja ki. A maga apja odavárt egy asszonyt, akit nagyon
               szeretett.</p>
            <p>- Egy asszonyt... - És Honória egész testében megremegett.</p>
            <p>- Egy asszonyt, - folytatta ugyanolyan csöndes, halk hangon Leticia, - aki nem
               juthatott el Corbeillebe, soha... soha... A szoba zárva maradt. Ott bent maradtak
               annak az asszonynak vágyai, álmai, reményei... Most maga oda megy és birtokába vesz
               mindent. Amit az édesapja otthagyott, amit az a másik asszony soha, soha meg nem
               talált, az mind a magáé lesz. Csak kopogtatni kell a bezárt ajtón... Csak kopogtatni
               kell.</p>
            <p>A keze mégegyszer búcsúzóra végigsimította az ódonformájú, kis kulcsot és egy
               pillanatig engedte, hogy a leány könnye, csókja kezére hulljon.</p>
            <p>- Sire, - mondta most Broglie, Napoleon elé lépve és őszinte megindulással hajtotta
               meg fejét, - Sire ha kegyes nagylelkűséggel megengedi, hogy szolgálatára szenteljem
               életemet. Az életemet, melyet nekem ajándékozott.</p>
            <p>- Ön számüzetésbe megy, herceg, - felelt Napoleon ridegen, - Önnek a büntetését kell
               kitöltenie. Nagy vakmerőség, hogy kéréssel mer elémjárulni.</p>
            <p>Broglie sápadtan hátralépett. Mióta ebbe a szobába lépett, - még akkor is, mikor úgy
               érezte, hogy a kérlelhetetlen végítélet áll előtte, - mindig fensőbbséges és biztos
               volt, most - hogy a császár válaszát hallotta, - most érezte először összetörtnek és
               megalázottnak magát.</p>
            <p>Csak Honóriának volt még bátorsága Napoleonhoz fordulni.</p>
            <p>- Sire... Esedezem...</p>
            <p>- Magának már nem szabad többet esedezni, - mondta a császár. - A maga fajtája és
               vére szépen tud meghalni, - úgy mondta. Tanuljon meg hát szépen, okosan élni - és
               némán elbúcsúzni.</p>
            <p>- Ne hagyjon így elmenni... - és Honória nagy gyermekszeme tele lett könnyel.</p>
            <p>- Mit akar tőlem?</p>
            <p>- Igy megszégyenítve... elutasítva... - dadogta a leány - mint egy... mint egy...</p>
            <p>Napoleon furcsán elmosolyodott és így ezzel a furcsa mosollyal nézett végig a
               leányon.</p>
            <p>- Mint egy ostoba, makacs, rossz, követelődző, kis gyermek...</p>
            <p>- Mint egy koldus, - vágott a császár szavába vakmerően a leány. - Mint egy szegény
               elutasított koldus, akit elkergetnek. Szó nélkül, üres kézzel, semmi nélkül kergetik
               el.</p>
            <p>A császár még mindig mosolygott, de most már nagyon szomorú árnyalata lett
               mosolyának.</p>
            <p>- Ne higgye, grófnő. Ön sokkal többet visz el tőlem, mintahogy sejti, mintahogy ezt
               most még egyáltalában meg tudná érteni.</p>
            <p>Aztán biccentett és a fiatal pár Fouchéval együtt elhagyta a császár
               dolgozószobáját.</p>
           
            <p>Leticia egyedül maradt fiával.</p>
            <p>Napoleon mintha nem is tudta volna, hogy anyja a szobában van, némán, mozdulatlanul
               nézett az ajtóra, mely Honória után becsukódott.</p>
            <p>- Elment, - mondta aztán csöndesen. A hangján hallatszott, hogy nem is beszéd, amit
               mond, hanem hangos gondolkozás.</p>
            <p>- Elment, - ismételte mégegyszer.</p>
            <p>És Leticia most értette meg, hogy a leány, kit örökre eltiltott innét, többet
               jelentett fiának, mint egy kis kalandot. Most egyszerre nagy és súlyos önvádat
               érzett, de nem bánt meg semmit.</p>
            <p>Fia vállára telte kezét és erőltetett, könnyed hangon próbált beszélni:</p>
            <p>- Ej, hát ki ment el? Egy leány. Egy ostoba kisleány.</p>
            <p>Napoleon még mindig az ajtót nézte és nagyon komolyan felelt:</p>
            <p>- Nem, anyám. Tévedsz. Az ifjúság ment el tőlem. Most ment el. Örökre elment. Örökre
               itthagyott.</p>
            <p>Csönd volt egy pillanatig, Leticia erős, kemény vonásai is meglágyultak.</p>
            <p>- Lehet. És ez nagyon fájdalmas, fiam. Egy darabig nagyon fáj, férfinak, asszonynak
               egyaránt, de a mi fajtánk?...</p>
            <p>És megint megerősödött, megacélosodott a hangja.</p>
            <p>- A mi fajtánk nem arra való, hogy temessen, sírasson, gyászoljon. A mi számunkra,
               fiam, mindennap újra kezdődik az élet és ami tegnap volt, az tízezer esztendővel
               ezelőtt történt. Egyik napról a másikra nem viszünk át semmit. Most nem hiszed el,
               mert még ma van. De holnap már magad is látni fogod. Holnap.</p>
            <p>Napoleon szomorúan mosolygott.</p>
            <p>- Nagyon büszke vagy te a mi fajtánkra, anyám. Pedig én ismerek embereket ebből a
               fajtából, akik évtizedeken keresztül őrizgettek egy régi emléket. Egy kis
               aranykulcsot. És ezért a régi, több tízezer éves emlékért, szembefordultak a mával s
               a halott multért keresztülgázoltak élő, eleven érzéseken. Én ismertem ilyen valakit,
               anyám.</p>
            <p>Leticia arca egy pillanatra teleszökött vérrel, de mikor megszólalt, teljes
               nyugalommal beszélt.</p>
            <p>- Igen, fiam. Az asszony még ha erős is, még ha a mi fajtánkból való is, mindig csak
               asszony. Ráér a múlt emlékeit ápolgatni, kegyeletes szívvel áldozatokat hozni érte,
               néha a magáéból, néha abból, aki saját személyénél sokkal drágább neki. Az asszony.
               Annak erre is van ideje. De a férfiembernek más a dolga, a hivatása. Ha még ma nem
               hiszed, holnap reggelre magad is látni fogod. Jó éjszakát, fiam.</p>
            <p>- Jó éjszakát, édesanyám!</p>
            <p>És Napoleon lehajolt, megcsókolta anyja kezét.</p>
            <p> Vége.</p>
           
         </div>
      </body>
	</text>
</TEI>