<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU01034" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Angolok</title>
				<author ref="viaf:162793967">Gineverné Győry Ilona (1868-1926)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vida Bence</name>
				</respStmt>
			</titleStmt>
			<extent>
				<measure unit="words">56876</measure>
				<measure unit="pages">111</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>Angolok</title>
					<date>2018-10-12</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/18600/18677"/>
					<respStmt>
						<resp>Original Electronic Edition</resp>
						<name>Lipták Éva</name>
						<name>Fecz Ágnes</name>
						<name>Erdélyi Zsolt</name>
					</respStmt>
				</bibl>
				<bibl type="printSource">
					<author>Gineverné Győry Ilona</author>
					<title>Angolok</title>
					<publisher>Élet</publisher>
					<pubPlace>Budapest</pubPlace>
					<date>1915</date>
				</bibl>
				<bibl type="firstEdition">
					<title>Angolok</title>
					<author>Gineverné Győry Ilona</author>
					<date>1915</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="F"/>
				<ns1:size key="medium"/>
				<ns1:canonicity key="low"/>
				<ns1:timeSlot key="T4"/>
			</textDesc>
		</profileDesc>
		<revisionDesc>
			<change when="2021-10-19"/>
		</revisionDesc>
	</teiHeader>
	<text>
		<body>
			<div type="chapter">
				<head>John Bull, ahogy én látom</head>
				<p>Mikor Archimedes a reátörő katonához azzal a szóval fordult: Ne rombold szét a
                    köreimet! - ő sem ragaszkodhatott a maga homokba rajzolt köréhez jobban, mint
                    ahogy az átlagos ember ragaszkodik a maga eszmeköréhez. Szinte még az igazságnak
                    is rossz néven veszi, ha az el akarja söpörni az ő megalkotott előítéleteit.</p>
				<p>Több ilyen előítélet ritkán szól ki emberi szóból, mint akkor, mikor egész
                    nemzetekről mondunk általánosító véleményt. Mihelyt valaki, látszólag
                    felsőbbséggel, de voltaképp igen nagy naivsággal azt mondogatja, hogy: a 
                    német ilyen, a francia olyan,
                    rögtön a rokonság gyanujába keveredik előttem azzal az utazóval, aki a
                    gyorsvonatban, egy idegen ország néptelen rétjein átszáguldva kinézett s mivel
                    az ott álldogáló, egyetlen egy embernek vörös haja volt, beleírta az úti
                    naplójába, hogy: „Ennek az országnak a lakossága vöröshajú.”</p>
				<p>Hogy a népjellemzésben talán senkiről sem rajzoltak túlzottabb képet, mint az
                    angolról, azt sok minden magyarázza. Először is szereplésük volt mindig elég
                    kimagasló arra, hogy közömbösek nem igen tudtak maradni
                    irántuk a többi nemzetek. Vagy szeretni, vagy gyűlölni voltak kénytelenek őket,
                    mint azt a használatba átment két szó, az anglománia és anglofobia eléggé
                    bizonyítja.</p>
				<p>De meg azután akcentuálta a jellemrajzok túlzásait az angol nemzet
                    elszigeteltsége. Furcsák voltunk mi, kontinentális emberek ebben: ha az angol
                    nem értett meg bennünket, mindjárt eszünkbe jutott, hogy „inzulárisak”; - de
                    erre akkor sohasem gondoltunk, ha azt kellett volna magunktól kérdeznünk, hogy
                    vajjon ez az ő inzuláris voltuk nem gátolt-e meg bennünket is abban, hogy mi
                    szintén megértsük őket.</p>
				<p>Amint az évek peregnek, egyre kevésbé kell, 
                        lehet és szabad generalizálnunk,
                    ha más nemzetről ítélünk. Az olyan gyerekes és hárijánosos beszéd, hogy a német
                    pedáns és hűséges, a francia elmés és frivol, az olasz műértő és bosszúálló,
                    járhatta akkor, mikor nem utaztunk, nem járattunk idegen lapokat, útközben nem
                    ismerkedtünk meg más nemzetbeliekkel úgy, hogy azután levelezés és egymás
                    felkeresése folytán belelássunk egymás lelkébe.</p>
				<p>De ma már tudjuk, hogy aki egy-két ember ismerése nyomán egy nemzetről mond
                    ítéletet, az vagy csalódik vagy csal.</p>
				<p>S a nemzetekről szóló elkoptatott közhelyekben a főbaj az, hogy - éppen
                    ellentétben a kövön, ércen levő rajz sorsával - mennél többen koptatják, annál
                    mélyebben vésődik a köztudatba.</p>
				<p>Ilyen sokat koptatott közhely az angolok jellemzésében mindenekelőtt az, hogy az
                    angol hideg. - Erre talán legjobb először is azt kérdeznünk: 
                       kik mondják ezt róla? Rendesen a vele nyilvános helyen, semleges
                    területeken, vasúton, hajón, vendéglőkben véletlenül találkozók, akiről az angol
                    sem azt nem tudja, hogy ő szimpátikus-e azoknak, sem azt, hogy azok
                    szimpátikusak-e neki. Következésképp az egyedüli tapintatos, az egyedüli bölcs
                    magatartás tehát a tartózkodás, hallgatagság, távolmaradás.</p>
				<p>És ne tagadjuk, az az útközben való rögtöni ismerkedés és „no, akkor tartsunk
                    együtt” féle ajánlkozás (amely mellett aránylag persze hogy az angol viselkedés
                    hidegnek tetszik) voltaképp semmi más, mint anakronizmus; - lemúlt idők
                    maradványa. Az olyan időké, amikor az embernek sem tenni, tehát önmagában
                    kitervezni valója, sem olvasni valója nem volt annyi, mint ma, tehát nem
                    kívánták annyira, hogy békében hagyják. Meg azután a more
                        patrio való utazás idejében olyan meglepő dolog volt az, hogy valakivel
                    valami elhagyott fogadóban összeakadjon az ember, vagy hogy a néptelen úton még
                    egy utas jöjjön rá szembe. Már attól igazán ki kellett kérdezni töviről-hegyire,
                    mi járatban van.</p>
				<p>De a Cook idejében!</p>
				<p>Csak gondoljuk el, hogy öten-hatan már ülnek a vasúti kocsiban; világot látott,
                    európai emberek, akik hagyják egymást gondolkozni, tájat nézni, olvasni; azután
                    egyszerre berobban közéjük egy hetedik, és felteszi a kerek világ szókincsének
                    legfeleslegesebb kérdését: „Szintén utazni tetszik?” (Hát mi az Isten
                    csodájáért ül az ember egy robogó vasúti kocsiban, ha nem azért, hogy utazzék?)
                    Azután beszélni kezd és egy óra múlva már minden részletét tudjuk a
                    családfájának, foglalkozásának, ügye-bajának.</p>
				<p>Hát most melyik a kétféle közt a modern, művelt és irgalmas lelkű ember?</p>
				<p>De mondjuk, hogy pozitív hidegség, merevség az, amit az angolnál felpanaszol az
                    útitárs. Ez jórészt a franciákkal való egybevetésből ment át a köztudatba. Még
                    csak rövid idővel ezelőtt is ez a két nemzet látta egymást leggyakrabban, mint
                    utas. És nemcsak az történt, hogy a franciák pezsgő, túlömlő temperamentuma
                    mellett (noha ez is éppen úgy nem kivétel nélküli, mint az angol szótlanság) az
                    angol merevnek látszott; - hanem értem úgy is, hogy akkor, amikor ezek a régi
                    ítéletek kialakultak, a tipikus francia is más volt. A 
                       gloire napjaiban (Waterloo előtt) a francia is sokszor nézte a világot
                    csupán úgy, hogy az arra való, hogy annak tetején a gall kakas kukorékoljon és
                    ugyancsak hangos volt mindenütt. A fajilag tényleg csendesebb angolnak minden
                    hangosság; a közfigyelem minden magára vonása „horrid”
                    volt, rettenetes; az úriasság, önuralom, jó nevelés hiányának netovábbja; -
                    és annak láttára, ami az ő természetével nem fér meg, valahányszor az angol
                    nyilvános helyen hangos és osztentatív embert lát, rögtön végbemegy lelkében az,
                    ami a Shakespeare egyik legangolabb angol hősnőjének, Cordéliának a lelkében
                    megy végbe: hidegebbé, szótlanabbá, zárkózottabbá válik, mint valójában
                    lenne.</p>
				<p>Sem Shakespeare-rel nem gondolkozott, sem Cordéliával nem érzett az, aki nem
                    érti, hogy ez utóbbi azért mutatkozik szeretetlenül merevnek az első
                    felvonásban, mert Goneril és Regan ömlengésein riadt meg s azokhoz nem akar
                    hasonló lenni.</p>
				<p>És végre még egy dolog magyarázza az ő nyilvános helyen való hidegségüket. Mint
                    ők maguk bevallják: We are too conscious. Elfogultak,
                    tudják, hogy sokszor csúfolták őket, rágalmazták, ellenségesen nézték. És nem
                    tudnak egészen természetesek maradni.</p>
				<p>De ha utaltunk a történeti eseményekre, ne utaljunk csak egy irányban. - A
                    francia gloire lehanyatlása után viszont az angol lett az
                    európai színpad hőse s ez az idő teremtette meg a köztudatban ma is élő
                    inzolens, öntelt angolt. Persze hogy van ilyen köztük is. De hol nincs? És
                    utazás közben, ha neveletlen, hetvenkedő embert látunk és azt mondjuk: nálunk
                    jobb modorúak az emberek; - tudjuk-e mindig, ha vajjon egyazon osztály tagjait
                    vetettük-e össze; urat úrral; nyárspolgárt nyárspolgárral? És hadd tegyem hozzá,
                    hogy ma az utazó angolnak azt a kellemetlen fajtáját sehol sem
                        ítélik el szigorúbban, mint Angliában.
                </p>
				<p>De persze míg a száz csendesen, békésen haladó kocsiról senki se beszél az utcán,
                    de annak az egynek a hírével, amely nekimegy a másik kocsinak, embereket gázol,
                    lámpavasat tördel, tele van az utca, úgy az emberek közt is azt vesszük hamarább
                    észre, aki bajt csinál, nem azt, aki megvonul.</p>
				<p>De mindez, ami a hidegségről él a köztudatban, az csak a véletlenül velük
                    összekerült ember ítélete. A családi és baráti kör nem panaszkodik erről és én
                    mint útitársról is azt szeretném megjegyezni, hogy ha van
                    az angolnak oka szólni, például ha tanáccsal, segítséggel szolgálatára lehet
                    valakinek, akkor soha nem kívánnék jobb útitársat nála, mert ilyenkor mind
                    előtérbe lép lelkében az udvariasságnak az a faja, amely az egyedül értékes,
                    ugyanis amely az áldozattól sem riad vissza és amely udvariasságra az embert
                    nem a tánc- és illemtanár tanítja meg, csak a jó szív.</p>
				<p>Hogy a baj látására ez a nagylelkű természet megnyilatkozik nála, azt eléggé
                    tudják az idegen nemzetek is; tudták az osztrák-olasz háború alatt szenvedő
                    olaszok, tudták a görögök a filhellén időkben; tudták az amerikai
                    rabszolgaszabadítók, akik iránt Anglia ötszázmillió koronával bizonyította be a
                    rokonszenvét és tudjuk mi, akiknek Anglia akkor nyújtott baráti jobbot, mikor
                    körülöttünk keletről-nyugatról csak halálos csapásra felemelt kezet láttunk.</p>
				<p>De hogy a mindennapi élet mindennapi angolaira visszatérjek; - ugyan látta őket
                    az a mindenttudó néppszichológus, aki az ő lélektanukat három-négy szóban
                    elintézi; - látta őket valami népszerű emberüknek megjelenésekor hurrah-zni? -
                    Látta őket politikai gyűlésen; - cricket-mezőn való diadalkor; - vadászaton,
                    kiránduláson, karácsonyi vígság közben és - választásokon?</p>
				<p>Míg ezt nem látta, ajánlom, tartsa függőben az ítéletét. Leigh Hughes említi,
                    hogy például a manchesteri választást végignézte néhány kontinentális vendég és
                    mióta látták, amint a méltóságos, korpulens gyapotkirályok, egymást nem is
                    ismerve, összeölelkeztek, énekeltek, táncoltak az utcán; - egy tőzsdefejedelem
                    pedig, lecsapva a cilinderét az aszfaltra, ráugrott mind a két lábával, mialatt
                    a tömeg őrjítő zsivajjal, hurrázva és a győztes jelöltre a „jolly good fellow”-t
                    énekelve hömpölygött az utcán, azóta a kontinentális vendégek is némileg
                    módosult nézetekkel távoztak azt illetőleg, ha vajjon a temperaturát jelző
                    higanyoszlop mindig valahol a fagypont körül van-e az angol lélekben.</p>
				<p>És hogy a lassú lelki mozdulással, közömbösséggel vádolt tömeg, mint hallgatóság
                    milyen tud lenni, arról nekem, aki oly sokszor állok előttük, szólni ugyan nem
                    lehetne látszólagos dicsekvés, de egészen hallgatni pedig nem lehet valódi
                    hálátlanság nélkül. Hadd mondjam tehát minden más helyett csak azt, hogy a
                    hallgatóságok legóhajtandóbb vonásai mind megvannak bennük: a szónokkal valami
                    delejes áram folytán való rögtöni összekapcsolódás, ami csak a hallgatóság elme-
                    és szívbeli gyönyörű egyensúlyából eredhet; - a komoly és víg részletekbe
                    egyaránt belehelyezkedni tudás és az elismerő, meleg hála.</p>
				<p>A hidegség, közömbösség vádjával szinte egybefonódott sokak tudatában az is, hogy
                    a „business”-en, a kenyérhozó, pénzkereső foglalkozáson túl nem igen terjed az
                    érdeklődésük. És lám; - választ óhajtva adni, az ember gondolata végigrepül a
                    földgolyón és azt látja, hogy a két földsark hangtalan jégvilágában; - az
                    egyenlítő sárga izzású homokján, őserdők gyilkos lehelletű bozótjaiban hány
                    olyan angol kutató nyugszik, aki abból az útból pénzeredményt semmit sem
                    remélhetett, sőt arra sok pénzt áldozott; és elment lángoló tudásvággyal, vak
                    önzetlenséggel, harcolt bajnoki bátorsággal és meghalt vértanúi fenséggel.</p>
				<p>Hát még akik otthon, Angliában szenvedtek halált a börtönök, kórházak,
                    gyógyszerek, mentőeszközök tanulmányozása közben, hogy embertársaikon
                    segítsenek. Ez mind nem nagyon alkalmas annak a bizonyítására, hogy az angol a
                    „Kalmárok nemzete”; „a nation of shopkeepers”.</p>
				<p>Jaj, de keserű és mélységes humora az a dolgoknak, hogy azt a lángeszű katonát,
                    aki így beszélt, Napoleont, éppen a „kalmárnemzet” hadvezére és hadserege győzte
                    le döbbenetes bátorsággal.</p>
				<p>A „népjellemzők” becsületére legyen különben mondva, ezt a vonást, a bátorságot
                    még ők sem tagadták meg az angoltól soha. És ez a bátorság testi és lelki
                    elemekből érdekesen szövődik össze náluk. Már az ökölnyi gyereken látszik, hogy
                    ez nem lesz az a fajtája a bátor embernek, akinél „a lélek kész, de a test
                    erőtelen”. A fürgeségre, erőfeszítésre kiképzett test jó szolgája lesz annak a
                    léleknek, melynek a veszedelem látásakor első impulzusa az odarohanás, a 
                        go ahead, az előre!</p>
				<p>És itt sem csak a katonát, sem csupán a fölényes szellemi életű embert értem az
                    erkölcsi bátorság képviselője gyanánt, hanem százait és ezreit azoknak a
                    tanulatlan, egyszerű bányászoknak, halászembereknek, csónakosoknak, akire
                    magára is nap-nap mellett százszor mered reá a halál arca a bánya sírgödréből, a
                    tenger hullámvölgyeiből és aki a habozásnak egy pillanata nélkül megy a
                    bajtársát kimenteni.</p>
				<p>És megy százszor még a gyerek is, fiú, leány egyaránt; másképp hogyan olvasnánk
                    évenként annyiszor, hogy gyermeket díszítettek fel az életmentő éremmel.</p>
				<p>A vérükben van, hogy nekik bátornak lenni könnyebb, mint gyávának.</p>
				<p>Ugyanilyen ősérzés, primitív ősösztön a nemzetnél az izzó hazaszeretet is, de
                    talán éppen mivel tudja, milyen erős ez, azért takarja el ezt is azzal a szinte
                    zavart és szemérmes titkolódzással, amit minden nagy érzésére, felindulására
                    szeretne ráborítani. Ha valahol, távoli országban járva azt hallja, hogy
                    megcsendül valami angol dal töredéke, abba nem belepirul, hanem belesápad; - nem
                    hangosabb lesz tőle, hanem hallgatagabb. És ha például évekig tartó katonai,
                    tengerészi szolgálat, vagy más okú hosszú távollét után hazatér és meglátja
                    Anglia partvonalát; - a plymouthi smaragdzöld hegyfokot
                    vagy a doveri hófehér Shakespeare-sziklát, talán mindössze azt mondja, olyan
                    szájszélmozdulással, ami mosolygás szeretne lenni, de inkább vonaglás: „Good old
                    England”; - hanem ilyenkor az, aki megértő barát, az ne igen nézzen arra az
                    emberre, mert az akkor a lelke fenekéig meg van rendülve és ezt még hozzá
                    irtózatosan szégyenli is. Kettős ok tehát, hogy ne kémleljük az arcát.</p>
				<p>Nagy hazaszeretet nélkül sohasem tehették volna birodalmukat azzá, ami, csakhogy
                    az angol patriotizmus lépést tart jellegben az idők menetével. Amint az ököljog
                    háttérbe kezd szorulni a vagyonosság, tanultság megadta prepotencia mögött, úgy
                    alakul ki az újkori ember számára az a hitvallás, hogy ma a
                        legjobb hazafi, országa érdekeinek legerősebb fentartója az, aki a
                        legbecsületesebb, legképzettebb, legmunkásabb és aki képességeinek és
                        munkája eredményének az országért való áldozására a legkészebb. Ezek
                        nélkül ma nincs hazafiság.
                </p>
				<p>És itt érinti ezt az eszmét az a másik vonás, amit szintén sokszor hallunk az
                    angolról: hogy nagyon szereti a pénzt. Az igazság körülbelül az, hogy ezt ma
                    kivétel nélkül mindnyájan szeretjük, de emlegetni, felróni csak annál szoktuk,
                    aki meg is tudja szerezni, és annál pedig nem, aki csak plátóilag, par distance
                    szereti, nem kevesebb vágyakozással, csak kevesebb sikerrel. Bizonyos, hogy az
                    angolban megvan a pénz értékelni tudásának igen erős érzéke és az is igaz, hogy
                    akiknél közöttük ezt az érzéket más lelki tartalom nem egyensúlyozza, annál
                    túlkapásra visz; - mint minden más fajnál.</p>
				<p>De az angolnál a pénz tiszteletét más okok is magyarázzák. Nemzetük erejének 
                        legbecsületesebb forrása az ipar és kereskedés volt;
                    sokkal becsületesebb mindenesetre, mint az ezeknél gyakran oly sokkal magasabbra
                    emelt aggresszív, hódító hadjáratok. Azonkívül az angol faj, az angol család 
                        lares 
                    et penatesei, házi bálványai közt a legmagasabb
                    talapzaton a respectability áll, a tiszteletreméltóság, a
                    rendezett élet tisztessége.</p>
				<p>Olvassuk el regényeiket, drámáikat, nem valóságos Kain-bélyeg-e valakin az, ha
                    tartozik itt is, ott is, ha bohém háztartása van, ha valamivel is port kell
                    hintenie a világ szemébe? Az ilyen ember az angol regényben, drámában már szinte
                    a villain. Nem „respectable”, ha az életének berendezése
                    csak kicsit is rendszertelen; nem „respectable”, ha a templomának s egy-két
                    jótékonysági dolognak nem rendes adófizetője, mint ezt oly tisztán látni az
                    önkéntes adakozásoknak abból a hódolatra keltő készségéből, amelyre az angol
                    társadalom nemzedékeken át volt nevelve azzal az eszmével, hogy aki nem tudja a
                    magáét úgy beosztani, hogy abból pénzzavarba jutás nélkül más érdemes embernek
                    is jusson egy-egy arányos töredék, az nem respectable.</p>
				<p>A pénz sokrabecsülése minden angolban megvan, jóban,
                    rosszban egyaránt és megvan minden társadalmi osztályban; - de a pénz 
                        helyes megbecsülése ma leginkább azok közt van meg,
                    akiket Mathew Arnold „the great Middle Class”-nak nevez.</p>
				<p>Ma ez az osztály érti Angliában a pénzzel való bánás három sarkalatos pontját,
                    ugyanis hogy kell a pénzt megszerezni jogosan, 
                        megtartani okosan és tovább adni arányosan.
                </p>
				<p>Az angol szegény osztály sok-sok rétege, amely a munkáskérdésnek, a labour
                    problemnek nem azért nehéz eleme, mert unemployed, hanem
                    mert unemployable (nem mert alkalmazatlan, hanem mert
                    alkalmazhatatlan) - ez megszerezni sem igen tudja sokszor a pénzt, néha a
                    fennálló rend, de néha a maga hibája folytán; - ha pedig megszerezte, a maga
                    körében ez a szegény népréteg pazarabb vele, mint a középosztály; de
                    természetesen pazar azután a pénzzel a hereditáriusan gazdag osztály is,
                    amelynek a pénz megszerzése nem szerez gondot, de amelynek nem egy tagja ma, a
                    túlzott fényűzés, az élet belső, mentális ürességének és a pénzen megszerezhető
                    élvezetektől való teljes függésnek korában, - a pénzt sem okosan megtartani, sem
                    arányosan tovább adni nem tudja.</p>
				<p>Ennek a két végletnek, a legszegényebb és leggazdagabb osztálynak pénzbeli
                    helyzete ma Anglia egyik nagy problémája.</p>
				<p>A legszegényebb városnegyedek közt dolgozó social worker
                    (pap, egészségügyi bizottság, a szegénypénztár kezelője stb.) ugyanoly jól
                    tudja, hogy az az osztály rosszul osztja be a pénzét, mint ahogy tudja a
                    méregdrága ruhák, borok, szivarok, ékszerek szállítója, hogy az ő legrosszabb
                    fizetői sokszor a legnagyobb nevek viselői közül kerülnek ki. Tehát szintén
                    rosszul osztják be a pénzüket.</p>
				<p>Csoda-e, hogy a középosztály mintegy ösztönszerűleg is szilárd derékfallá tömörül
                    ezzel szemben és hisz a pénzbeli rendezettség úriasságot, respectabilityt adó
                    erejében?</p>
				<p>Kialakult azonban egy egészen külön társadalmi osztály a pénzzel való bánás, a
                    pénz megszerzési és továbbadási módja szerint: az úgynevezett 
                        smart society. A könnyen, mulatságosan, fényesen élő és
                    csak magáért élő, csak a pillanatnak élő réteg. Ez nem azonos sem az
                    arisztokráciával, sem a pénzvilággal; - vannak tagjai ebből is, abból is, a
                    középosztályból is, a parvenükből is, de viszont valamennyi felsorolt osztálynak
                    sok-sok tagja oly messze van a smart societytől, mint a két pólus egymástól. Az
                    angol társaság egy rétegében, mint Russel is mondja, aki pedig félelmesen jól
                    ismeri őket, ma megvan minden vonása a késői római
                    császárság szakadék szélén álló világának, de ne feledjük el, hogy a
                    pávanyelveken élő Lukullus, a játéknyereségekből palotát tartó Milo, a kertjeit
                    borral öntöztető Hortensius és az izgató mulatságok hajszolásában a betegségig
                    menő Catullus nem a római jellem típusai, hanem a 
                        kor típusai voltak.</p>
				<p>Ezért nem foglalkozom a társadalomnak azzal a frakciójával, mely ismerőseit 
                        bevallottan aszerint válogatja, hogy kinek a háza mennyi
                    előnyt ígér: nem azzal a körrel, melyben a társadalmi képmutatás oly erős, hogy
                    vasárnaponkint Beethovent játszani nem illő, mert azt hallják, de nagy pénzre
                    bridge-et játszani lehet, mert azt nem hallják; - miért szóljak azokról, akiknek
                    százai mind imakönyvvel sétálnak a templom utáni órákban a Hyde-park
                    Achilles-szobra körül, de egymásnak nevetve vallják be, hogy a könyvet csak a
                    tömeg épülésére hurcolják magukkal, mert templomban nem voltak; - nem időzöm
                    azoknál, akiknek egész családi élete csupa laisser aller, laisser faire, laisser
                    passer: - ez mind van Angliában, de itt csak
                    ismételhetem, amit egy másik lapon mondtam, ez nem a nemzeti talaj produktuma, a
                    talajt jellemző növények a jó növények szoktak lenni, a gyom
                        nemzetközi növény.
                </p>
				<p>Ez a túlcsapás magyarázható itt-ott egy nemrég letűnt kor más irányban való
                    túlzásával, amely viszont szigorúbb volt a kelleténél és az embereket annak a
                    bilincseiben akarta tartani, amit egyírójuk „The prison of Puritanism”-nak
                    nevez. Ennek a letűnt kornak túlzott angol vasárnapja, melyen még a gyermekek
                    játékait is elzárták, - nevetni, levelet írni, zongorát kinyitni, újságot
                    olvasni pedig a botránnyal lett volna egyértelmű: - ez maga sokért felel. Akitől
                    túlhajtott és ok nélküli önmegtagadást követelünk, azt mindig a képmutatás
                    veszedelmének tesszük ki. A világnak sok intézménye dörgő visszhanggal mondja
                    erre az igazoló szót. És így járt az angol társadalom is.</p>
				<p>De a természet szerint egészséges és tiszta angol nemzeti lélek kezdi már
                    egyensúlyba hozni a vallásosság isteni elemét az 
                        emberi elemmel, a mennyeit a földivel; - és kialakulóban
                    van már az az angol vasárnap, amelyben nem lesz a képmutatásnak semmi eleme, de
                    amelyet tisztán emberi, testi és lelki jóvoltunkért elfogadhatnánk mindnyájan,
                    más nemzetbeliek is.</p>
				<p>Mint egyik nagy gondolkozójuk mondta, a tízparancsolat egyikének átalakításával:
                    Megemlékezzél, hogy a hétköznapot megszenteljed!</p>
				<p>Aki a hat napon át úgy gondolkozik, szól és cselekszik, hogy azt a vasárnap
                    legünnepibb órájában nem szégyelheti, annak a vasárnapot sem kell önkínzó
                    eszközzé tennie.</p>
				<p>Hogy visszatérjek a jól rendezett élet és pénzbeli helyzet tiszteletére, ezzel
                    függ össze az is, hogy az angol az utóbbit abból a magasabb okból is kívánja,
                    mert a szép életet csak ez biztosíthatja.</p>
				<p>
                    Commandò 
                    per istrade di fango 
                    non s’
                    ha 
                    tempo 
                    nè voglia d’alzar gli occhi al cielo.
                </p>
				<p>De ha a jól rendezett vagyoni helyzet tisztelete az angolnál itt-ott a túlzásba
                    csap és a pénzes embert magáért a pénzért tisztelik, akkor ez a felfogás már a
                        gigmanity, amely képtelen szóért Carlyle áll mint
                    felelős az örök bíró előtt. Ő csúfolta a maga társadalmának egy részét azzal,
                    hogy valakiről, aki giget tart, így szólnak:</p>
				<p>- Azt hiszem, nagyon jóravaló ember: kocsit is tart.</p>
				<p>De van az angol léleknek egy másik nagy kultusza: az arisztokrácia iránt érzett
                    szent tisztelet. Egy politikusuk azt mondta egyszer róluk: Nincs népszerűbb
                    arisztokrácia és arisztokratább nép, mint a mienk. - A naívságig megy az az
                    áhítat, ahogy egy nagy nevet kimondanak, ahogy egy nagy név viselőjének még csak
                    a kocsija kereke után is nézni tudnak. Ha pedig egy lorddal beszélhetett
                    egyszer, akkor az angol polgár nyugodtan hal meg: tudja, hogy nem élt hiába.</p>
				<p>A „British matron” számára pedig csak valamit is az életben úgy tehetni, amint
                    azt az arisztokrácia teszi: egekbe kelés.</p>
				<p>Arra különben, hogy mit hogyan cselekedjünk, senkinek nem drákóibb törvénye, mint
                    az angol középosztálynak az, hogy: ez így szokás.
                    Mindenki így teszi. Következésképp így helyes. Ami másként van téve, az „so
                    foreign” „so un-English” és ezért „how funny!” Milyen furcsa.</p>
				<p>Az, hogy esetleg az ő szokásánál jobb, az mellékes.</p>
				<p>„Furcsa” a cserépkályhák legjobbja, noha százszor jobban fűt a kandallónál;
                    furcsa a dupla ablak, noha az angol ködös levegőben elkelne; furcsa az, hogy más
                    országban a pecsenyét nem só nélkül teszik a sütőbe; - furcsa még az egész
                    francia főzés is, oh pedig Britannia asszony nemzeti jellegű konyhájának nem egy
                    alkotása éppen olyan hatású, mint az angol humor: az ember nem tudja, inkább
                    mosolyogjon vagy könnyezzék-e, ha szembe kerül vele.</p>
				<p>Igen, a konzervativizmus mélyen gyökerezik a nemzeti lélekben. Egyik kitünő
                    hírlapírójuk maga mondja, hogy mikor a biciklit mint közlekedési eszközt
                    általánosítani akarták, egy igen tipikus brit oroszlán felállt a hátsó lábára és
                    dörgő méltatlankodással kérdezte, hogy hova jutunk az ilyen törekvésekkel és
                    feleletet követelt erre a súlyos és mindent elsöprő argumentumra: „Hát ugyan
                    őseink használtak-e valaha biciklit?”</p>
				<p>És mivel erre határozottan tagadólag lehetett csak felelni, boldogan érezte, hogy
                    ő a maga részéről elintézte ennek az eszme-inváziónak a dolgát.</p>
				<p>Hogy azután néhány év múlva egész háza népével biciklizett és szidta az elmaradt
                    eszeveszett bolondokat, akik a bicikli áldásait meg nem értik, az megint a derék
                    brit oroszlán természetrajzának egyik vonása. Mert igaza volt az én
                    lélektan-professzoromnak, aki egyszer azt mondta, hogy a flegmatikus embert
                    nehéz táncba ugratni, de ha belekezd, akkor flegmatikusabb, semhogy abba
                    hagyná.</p>
				<p>Konzervativizmusról szóltam? Az is igaz. De érthető az a kifejezés is, amit egy
                    írójuk használ: „Az a heterogén elemekből összealkotott valami, aminek angol
                    ember a neve.” Ugy is van. Az, aki apró dolgokban szinte mereven maradi, nem
                    alkalmazkodó, a változtatást nem kedvelő, azért ha nagy dologba fog, akkor leráz
                    magáról minden ilyen bilincset és lesz belőle a világ legjobb gyarmatalkotója,
                    lesz sarkköri vagy egyenlítői ember, ahogy a szükség kívánja.</p>
				<p>Másik ily ellentétes vonása az, hogy bár nehéz mozdulásúnak látszik, mégis, ha
                    meg akar tenni valamit, csak magában bizakodik és az individualizmus sehol sem
                    virul jobban. Ez már a gyerekszobában kezdődik. A fejtörőjátékok, a ruhának és
                    a játékszereknek a gyerekkel való helyrerakatása, a feladat segítség nélkül való
                    elkészítése, mind a „csináld meg magad, ne várj senkire” elvét szolgálja.
                    Valamint az a törekvés is, hogy amennyire csak lehet, minden családtagnak,
                    mihelyt csak valamennyire is növekszik, legyen külön szobája. Abban azután úr
                    is, de viszont azért azután felelős is. A szoba sokszor kicsi, sokszor spártai
                    egyszerűségű, de van kinek-kinek.</p>
				<p>És az ilyen otthonokban felnőtt nemzetnek kellett is, hogy vérévé váljék az
                    individualizmus.</p>
				<p>Nézzük meg azokat a mozgalmakat, mikor kórházakat, iskolákat, kertvárost, sőt
                    templomot akar alapítani valaki. Ez Angliában soha nem indul ki valami állami
                    központból; - nekik az a kontinentális függés érthetetlen, hogy például
                    beleegyezést kérni a kormánytól. De az igaz, hogy azután „támogatást” sem
                    kérnek. - És nem ceremóniáznak; nem igen küldenek ki kebelükből bizottságokat az
                    előkészítő gyűlést előkészítő gyűlés alkalmával, - és nem alakul minden egyes
                    ember albizottsággá, - hanem két dolgot megtesznek: dolgoznak és adakoznak.</p>
				<p>És itt ne mondjuk, hogy hja! mert ott a milliók az utcán hevernek. Azt nem tudom.
                    Én még soha sem láttam angol milliót az utcán heverni, hanem azt igenis tudom,
                    hogy Anglia legvirulóbb, eredményeiben legfontosabb intézményeit sem nem
                    kormánypénzből, sem nem heverő milliókból alkották meg, hanem olyan zsebekből
                    kikerült kisebb összegek segítségével, amely zsebekbe nem 
                       ömlött a pénz és sokszor csak mint munka dija került beléjük.</p>
				<p>A legnagyobb londoni kórházak, azután az olyan főiskolák, mint Rugby, Eton,
                    Dulwich, Oxford mind magánemberek alkotásai, a letchworthi, hampsteadi
                    kertvárosok szintén; - Bournville és Port Sunlight nemkülönben, de mivel ezeket
                    csakugyan egy-egy ember nagy vagyona alkotta, azért nem a
                    többiek közt említem.</p>
				<p>Részint a respectability iránt, részint a 
                        más is úgy teszi és mit mond a
                        világ féle eszmék iránt való túlzott hódolat magyaráz meg egy részt
                    abból a felekezeti vakbuzgalomból és szűkkörűségből, ami
                    kivált a kisvárosokban jellemzi a középosztályt és amely felekezeti villongást
                    oly helytelenül tekint valaki az angol ember vallásossága gyanánt. Ez teljesen
                    téves, a két dolog egyáltalán nem azonos egymással. Az egyik kicsinyes, a másik
                    tiszteletreméltó.</p>
				<p>Mikor az angol emberben a felekezeti érzés kerekedik felül, amely sokszor
                    szűkkeblűséget mutat, akkor megint inkább a respectability, meg a mit mond a
                    világ és a konzervativizmus az, ami a felszínen van. Ha az ő maga köre például
                    legnagyobbrészt egy és ugyanazon egyházhoz tartozik, akkor azt a „good form” is
                    úgy követeli, hogy ő is oda tartozzék és aki nem közülök való, nos... az azután
                    messze is áll a kisvárosok „legjobb körétől”. Igazolja ezt az adoma anglikán
                    papja is, aki a kertjében szép és Istennek tetsző foglalkozást űz:
                    gyümölcsfákat, virágokat szabadít meg a hernyóktól, csigáktól. Lelke ellágyul a
                    „ne ölj” megtartásáig is; nem végzi ki a szegény férgeket, hanem nyugodtan
                    hajigálja át a másik kertbe a szomszédokhoz, mert hiszen azok „más
                    felekezetűek”.</p>
				<p>A világ véleményétől függő magatartás okozta azt is, mikor egy vidéki városban a
                    pap és az ő legközelebbi köréhez tartozó családok rémülettel vették tudomásul,
                    hogy az, aki községükben házat és földet vett s már rendezkedik is a végleges
                    letelepedésre, nem más mint Darwin!</p>
				<p>A pap rögtön kiadta a jelszót: Ki van zárva, hogy ő és a családja annak az
                    embernek a küszöbét átlépjék! - Igen ám, de amint az idő múlt, a papné látta,
                    hogy Darwint (aki - bármilyen sok volt is nála a rováson - tagadhatatlanul „jó
                    családból való volt”) sorra látogatják ám a grófság legnagyobb familiái! De
                    hiszen akkor oda mégis csak el kellene menni. Nem Darwin tiszteletére, hanem
                    hogy az ember ki ne maradjon abból, amit „a legjobb körökben is úgy tesznek”.
                    Befogattak tehát a családi, parochiális batárba, de a pap még a felhágón állva
                    is szót emelt: „Annyit mondok azonban, kedvesem, hogy ha az az ember esetleg
                    feláll, hogy az Istent káromolja, én azonnal elhagyom a házat!”</p>
				<p>De ezek mind olyan kis túlzások az angoloknál, amelyek szintén mindenütt
                    megvannak; - míg az angol nemzet valódi vallásossága volt jórészt az az alap,
                    mely társadalmunknak az egészséges és tiszta fejlődést biztosította. És ezt
                    divatos felfogások, átvonuló áramlatok nem fedhetik el a szemünk elől; -
                    bárhogyan próbálná is valaki kerülni annak bevallását, az igazság az, hogy 
                        a fontosság mértéke, amit a vallásos érzésnek tulajdonítunk,
                        mértéke mindig a magunk 
                    lelki értéke és előkelőségének is. És Anglia történetéből
                    ki nem sodorható, rajta mindvégig átfutó fényes szál az, hogy Anglia legnagyobb
                    vezetői, még pedig politikai vezetői, (akiknél a vallás, ha az csak „ábrándokba
                    merülés” lenne, nem nyert volna sok helyet) mind erős, forró vallási életet élő
                    emberek voltak. Morus Tamás, Wolsey, Cromwell, Milton, Gladstone.</p>
				<p>A vezetők ilyen lelki életet csak ott élhetnek és az ilyen lelki életet élő
                    emberek csak ott lehetnek vezetők, ahol a néplélek egészséges és tiszta.</p>
				<p>
                    Egészséges és tiszta. Ez az a két szó, ami az embernek
                    először jut eszébe akkor is, ha angol tömeget lát akár a játéktéren, akár a
                    gyűlésteremben, a színházban, az utcán, a templomban és ugyanez a két szó jut
                    eszünkbe akkor is, ha a nemzet lelki életébe is bele tudtunk hatolni. A lélek
                    egészsége és tisztasága sugárzik ki az angol könyv, az angol dal, még az angol
                    népdráma legtöbbjéből is. Nem egyszer egy kicsit egyhangú; a képzelet, az
                    átlagos angol léleknek ez a hátramaradt hajtása gyengén mutatkozik benne;
                    itt-ott túlcsap benne a szentimentálizmus; - forgószél elsodró erejével nem
                    ragad meg talán bennünket, de a forgószeles viharok szemétjéből nem szór ránk
                    semmit.</p>
				<p>Élceknek, vígjátéktárgyaknak, elmés mondásoknak az a fajtája, melyekben a
                    kontinens nem egy népe oly kiapadhatatlan forrását látja a képzeletcsiklandó
                    pikantériának, az az angol lélekre, erre a természet nagy szeretete folytán
                    szinte ősemberinek megmaradt pszichére nem tesz sok hatást; - becsületes acélkék
                    szemével az angol publikum olyanformán néz az ilyen szellemi táplálék
                    nyújtójára, mintha azt kérdezné: „Well; and then?” „Nos és azután? Hisz ezt mind
                    tudjuk; hát mi ebben a tréfa és a pikantéria?”</p>
				<p>Ebben az angol lélek egy szála szinte Shakespeare-rel függ össze. Tragédiáiban,
                    ahol Shakespeare leginkább ő maga, tudjuk, hogy az elementáris, ősemberi lélek
                    hőforrása úgy buzog ki belőle, hogy az élet dolgairól primordiális vakmerőséggel
                    beszél, de azért mondja meg bárki, érezte-e valaha úgy, mintha Shakespeare az
                    érzékingerlést kereste volna? Azaz ha valaki érezte, inkább ne mondja meg, mert
                    dicsekedni valója nem igen van vele.</p>
				<p>Az, hogy miben talál és miben nem talál tréfát az angol lélek, ez visz át
                    bennünket egyik legsarkalatosabb sajátságukra: az angol humorra. Ez nemcsak
                    minőségére nézve más, mint a francia „esprit gaulois” vagy a német „Mutterwitz”,
                    hanem más abban is, hogy nem bizonyos külső esemény révén pillanatnyi ütés
                    kicsiholta szikra, hanem inkább állandó életfelfogás, természetből eredő
                    világnézet.</p>
				<p>Megnyilvánul az élet mulatságaiban, ahol a leveretést jó kedéllyel, a győzelmet
                    póz nélkül és önmérséklettel kell viselni; de megnyilvánul az élet munkájában is
                    és ott ez a humor képesíti az angolt a nemzeti mottóvá vált 
                       tryagainre. Próbáld meg újra! És lám, ennek a 
                       tenacitynek,az erőfeszítésben való „nem engedésnek” ez a hatalmas
                    sajátsága tette azt, hogy sok olyan eredményt értek el, amelyeknek nagyságához
                    sok más nemzet gyakori irígysége lehet csak a mértékünk. Ez az irígység adta sok
                    élclaprajzolónak a kezébe az irónt, amikor elméskedve oly sokszor bulldognak
                    rajzolják le az angolt.</p>
				<p>Aki ezzel sérteni akar, az bizonyára sohasem volt elég
                    szerencsés ahhoz, hogy személyes jó ismerőse legyen a - bulldogok között. Mert
                    aki tud dicsekedni ilyen ismeretséggel, az tudja, hogy a bulldog a legszebb
                    jellemű és az embernek becsülő szeretetét legjobban megérdemlő kutyafajták
                    egyike. A kötelességérzet fanatikusa, a nehézségekkel, munka közben neki jutott
                    szenvedéssel mit sem törődő, a maga szunnyadó erejének nyugodt tudatában
                    megindítóan jó természetű, ahhoz, akihez kötelékek csatolják, meglepően gyengéd,
                    támadó csak akkor, ha azt fenyegeti baj, amihez egyszerű, átlátszó lelkével
                    ragaszkodik, de ha valaki jog nélkül közeledik, akkor a bulldog azt, amihez őt
                    jogok és kötelességek csatolják, védeni fogja minden poklokon keresztül.</p>
				<p>Mintha csak az angol humorra gondolt volna Scherer, mikor azt mondta: „Az élet
                    bajait nem szenvedélyesen panaszolni, nem az ég és föld ellen fellázadva
                    dühöngeni miattuk, hanem a mélyen megindult, de önérzetét megtartó egyén lelki
                    egyensúlyával a mérget nyújtó világot nem megtámadni, hanem vagy kinevetni, vagy
                    fel sem venni: ez az emberi gyengeség ereje, a szenvedés magasztos megtorlása, a
                    tűrés fensége, a kedély dacos játéka.”</p>
				<p>Azt a könnyezve mosolygó és mosolyogva könnyező angol humort különben, amely
                    nélkül a valóságban is, az irodalomban is, egy egész világ lelki élete lenne
                    szegényebb, mit részletezzük tovább, mikor egy
                    egyéniség tisztán őrzi és világosan kitárja azt mind az idők végezetéig, az,
                    akinek gondolkodása az angol lélek márványba vésett képe: Dickens.</p>
				<p>Humorán néha úgy nevetünk, mint a játszószoba primitív bohóságain kacagó gyerek;
                    néha úgy, mint a maga pajzán, animális vidámságával nem bíró fiatalság; néha,
                    mint az élet napközi munkaóráit élő ember, kinek egy percnyi váratlan
                    felvidulás csak annál jobban esik, mert az élet úgyis komoly; néha meg úgy, mint
                    a kandallónál karszékben ülő aggastyán, akinél már az ég peremén álló nap csak
                    visszanézni tud és visszanéztében megenyhítő, aranyos fátyolt vet mindenre.</p>
				<p>De akármelyik módon nevettetett meg bennünket Dickens: azt, hogy nevettünk, egy
                    pillanatig sem szégyeneljük soha.</p>
				<p>- - - - -</p>
				<p>Aki nekünk valaha is azt mondja az elavult közhelyekkel, hogy az angolban nincs
                    melegség, lelkesedés, vígság, költői lendület; az elfeledte azt, hogy az angol
                    ember egyszerű, tornyok és oszlopsorok, stuccocifrázat és aranyciráda nélkül
                    való házának ezer szépsége, vonzó vonása mind belül van, kertjének leggazdagabb
                    flórája nem a ház előtt, hanem a ház mögött és hogy házatájának igazi központja
                    nem valami utcára néző könyöklő, hanem a tűzhely tiszta, meleg ragyogása.</p>
				<p>Akit John Bull beereszt abba a házba, kertbe, ahhoz a tűzhelyhez, az sohasem
                    kétli többé azok kincseit, derűjét, melegét; de aki mindezt nem fedezhette fel,
                    mert nem eresztették a küszöbnél beljebb, az ne feledje el, hogy a természetet
                    nagyon szerető, nagyon értő s a természettel nagy közösségben élő embereknek
                    emberismerő ösztöne szinte félelmes: - ha az érkezőt nem eresztik magukhoz
                    közelebb, az érkező egy kicsit mindig magára is vessen érte.</p>
			</div>
			<div type="chapter">
				<head>
                    Az angol leány
                </head>
				<p>Akár kastélyban, akár cottageban történik, akár a fehér főkötős, ezüstszürke
                    egyenruhás head-nurse cselekszi, akár a cselédet nem tartó, dolgos édesanya, az
                    bizonyos, hogy az otthon mivoltával arányban mindig nagy a gond arra, hogy a
                    baby ápolása ne csak az egészség, tisztaság parancsainak tegyen eleget, hanem,
                    kivált ha leány, akkor a gondozás már jóformán a bölcsőben a szépségápolás
                    legyen. Ne gondoljunk azonban holmi kinai lábnyomorításra; - sőt ellenkezőleg a
                    „Health is beauty” (az egészség szépség) elve van itt is jelen; csakhogy az
                    olyan gondozáshoz, ami fiúnak, leánynak egyaránt kijár, hozzájárul különös
                    mértékben a leánynál az a kérdés, mitől lesz a haj gazdag, tömött, fényes és
                    mitől lesz az arcbőr olyan, mint a vadrózsa szirma.</p>
				<p>Már azután, hogy ez a gond teszi-e, vagy az átöröklött faji sajátság, de az
                    bizonyos, hogy angol leánygyereket rossz arcbőrrel, satnya növésű hajjal alig
                    látni. Hát hiszen az átöröklésnek is van része benne, de viszont talán
                    átörökleni is csak úgy lehet mindezt, ha minden egyes egyén gyerekkoránál ott
                    őrködik a gond az ilyen dolgokra: születésétől fogva a leánygyerek fejét nem
                    éri hajnyíró olló soha - micsoda borzalommal nézné az angol anya a kontinensnek
                    néha még nyolc-kilenc éves leánykáit is, fiúsra nyírott fejükkel! Olló nem, - de
                    kefe annál inkább. Mikor a kis leány számolni tanul, egytől ötvenig, utóbb
                    százig is úgy számol, hogy minden szám egy-egy kefehúzást jelent mialatt a haját
                    gondozzák.</p>
				<p>Az arcbőr meg! Nincs az igazhitű muzulmánnak olyan elhagyhatatlan rituális
                    mosakodása, mint amilyen az angol gyerekszobák minden áldott este meglevő
                    fürdése, akár egy, akár tizenegy éves a gyerek. De mivel az angol anya jól
                    tudja, hogy az arcszín - the complexion (akár csupa nagy kezdőbetűvel is
                    írhatnám, olyan fontos dolga ez az életnek!) szépségéért külsőleg lehet a
                    legkevesebbet tenni, belsőleg pedig a legtöbbet, hát évekig nem is álmodnak
                    arról, hogy a gyermek húst egyék. Kávét és bort: - ezt az utóbbit már ki sem
                    merem mondani, annyira nem kap még az iskolás gyerek sem: - a nursery tea -
                    gyerekszobabeli tea pedig? Nos az meglehetős százalékszámítási ügyességet kíván,
                    hogy kimondhassuk, mennyi a tea abban a tejből és meleg vízből összealkotott
                    italban, amin az angol gyerek felnő.</p>
				<p>De mivel amellett tetemes mennyiségű tejen, vajon, gyümölcsön és
                    pecsenyeleves-zöldségen is nő föl, ezt a fölnövést átlag igen szerencsésen és
                    igen alaposan megcselekszi és a tíz-tizenkét éves angol leány sokszor akkora,
                    (hosszmértékkel mérve) mint a kontinens tizennégy, tizenhat éves leányai.</p>
				<p>De, ismétlem, csak hosszmértékkel mérve nagy leány; másként tizennégy-tizenöt
                    éves korában is nagy gyerek még, akinek a romping, a
                    hancurozás még a mulatsága, nem pedig a bakfis-zsúr vagy a korzón való feszítés.
                    Ez a leány a szabad iskolai délutánokon nem magassarkú lakkcipőt, parádés
                    kalapot vesz föl, hanem sarkatlan tennisz- vagy hockey-cipőt, kötött Tam o’
                    Shanter sapkát, azután ki a girls’ 
                    club-bal, vagy a school 
                    team-mel (iskolai csapattal) az iskola bérelt
                    játszóterére. Ha valaki úgy tizennégy éves korában már a szemét forgatná,
                    ábrándoznék, titokteljes kezdőbetűket irkálna a padjára, könyveibe, a többi
                    rögtön kimondaná rá az iskolák végítéleti szavát: Soppy!
                    Oh, ha ezt én egy szóban vissza tudnám adni. Az ám, de
                    mikor benne van ez mind, hogy: nevetséges, ostoba, rosszízlésű, ízetlen,
                    nyavalygós, érzelgős, unalmas. Az angol leány annyival később érik, hogy a
                    tizennégy éves leány csak akkor olyan, amilyennek lennie kell, ha játékos, víg,
                    jó evő, jó alvó és - gyerek.</p>
				<p>Hanem viszont a szépsége: - her good looks - egyáltalán
                    nem olyan téma, amiről nem szólnak előtte. Kontinentális intézetek vezetőitől
                    tudom, hogy például egy kitünő német intézetben, ahol a katonai államhoz méltó
                    egyenruhaszerűséggel a leányok haja mind tükörsimára volt hátrakefélve, azután
                    diónagyságú, kőkemény konttyá csavarva, addig a két „új leány”, a két angol
                    növendék úgy jött le a hálóteremből, hogy bronzbarna meg aranyszőke nagy hajuk
                    nyitottan, hullámos tömegben hullt le a hátuk közepéig, jobbról-balról a
                    halántéknál egy-egy csomó elől függve le az arc kerete gyanánt. A rendszer és
                    módszer szent nevében a nevelőnő persze rögtön „Vorschriftosra” akarta őket
                    fésülni, de a leányok teljes nyugalommal mondták, hogy: „a mama határozottan
                    meghagyta, hogy a hajamat nyitva hordjam és ne rontsam el a szépségét”, meg hogy
                    „nekem mindig előre kell fésülnöm ezt a két fürtöt, mert így illik jobban”. Egy
                    francia iskola kissé erősen sózott és fűszerezett ételeit megkóstolva pedig az
                    angol leány, aki az arcszín legnagyobb szépítőszeréhez, a fűszertelen angol
                    főzéshez volt szokva, meg is kérte az igazgatónőt, nem kaphatna-e egyszerűbben
                    főzött ételt „mert nem szabad az arcszínemet tönkretennem”.</p>
				<p>És az egész típusnak ez a három dolog is csakugyan a főszépsége: a haj, az
                    arcszín, meg az alak, sokkal inkább mint a vonások. És az iskolai nevelés nem is
                    képmutatóskodik abban, hogy a leányok előtt ennek a három előnynek az ápolását
                    fontos dolog gyanánt tünteti föl. Nem csoda, ha az átlagos angol leány, a közép
                    és felsőbb osztályok leánya, úgy tizenhét-tizennyolc éves korában, mint ruganyos
                    egészségű, viruló leány kerül haza a „high school”-ból.</p>
				<p>Ki van képezve testileg az nagyon jól; a tudását illetőleg azonban... Nos, ne
                    vádoljuk érte őt magát, hanem inkább az angol nevelési rendszert, amely az angol
                    leány tanulását távolról sem tudta olyan sikerre vinni, mint a fiúkét.</p>
				<p>Miért? Angliában a technikai oktatás, a reáltárgyak tanulása az erős oldala a
                    nevelésnek: - a humanisztikus tárgyaké a gyönge, már legalább a középiskolákban.
                    A leánynak inkább az utóbbira volna szüksége és így ami 
                       kellene neki, abból a gyöngébbet kapja; - amit jobb minőségben kap: az
                        nem az, amire utóbb sok szüksége lesz. Nagy baj
                    például a felsőbb leányiskolákban a latin nyelvnek és sok helyen a görögnek is
                    az a fetis-szerű tisztelete, mely sok pedagógusban még ma
                    is megvan. Az elv támogatója az, hogy az angol nyelvben annyi a latin elem s még
                    a görög is, hogy ezek ismerete nélkül a maguk nyelvét sem érthetik át
                    teljesen.</p>
				<p>A baj csak az, hogy odáig igen-igen parányi percentjét vezeti el a leányoknak a
                    tanítás, ahol a klasszikus nyelvekben az élvezet
                    kezdődnék: amin keresztül mennek, az csak a gyötrelem.
                </p>
				<p>Nos és éreznek is azután a latin és a görög nyelv iránt ehhez képest!</p>
				<p>Ahol igen sok, másképp nagyon értelmes nőtől azt hallja az ember, hogy: gyűlöltük
                    az iskolában a nyelveket, a történelmet meg az irodalmat: - ott nem nehéz
                    kitalálni, hogy a növekvő leány legértékesebb lelki sajátságai közül néhány,
                    amelyek a jövendő nő kialakulására igen fontosak: a
                    képzelet, a rokonszenvezni, másokat megérteni tudás, az emóciók, parlagon voltak
                    hagyva.</p>
				<p>Szóval, amilyen jól kiképezik azt a leányt, aki bizonyos határozott pálya
                    kedvéért tanul, éppen olyan sok a gyönge oldala annak a nevelésnek, mely a
                    leányt csak harmonikusan kiképzett tehetséges, művelt nővé kellene, hogy tegye.
                    Ebben a kontinens iskolái sokkal jobbak s Angliában csak most kezdenek
                    javulni.</p>
				<p>Egyik gyökere ebben a nevelési tévedésben rejlik annak, hogy az iskolából
                    kikerült angol leány gyakran fölötte önző. Bevégezte azokat az éveket, amelynek
                    folyamán már is igen sok történt érte és - nos, most úgy érzi, hogy olyan évek
                    küszöbén áll, amelyekben még többnek kell majd érte történnie.</p>
				<p>Az angol nyelv az én szót, az I-t elfogadottan nagy
                    betűvel írja, de az iskolából kimaradt leány naggyal és pirossal írja
                    gondolatban, mint ahogyan régi kódexek ornamentális betűi voltak írva a fekete
                    szövegben. A nagy egészségkultusszal járó sportjátékszenvedély nagy áldása az
                    angol nőnek azért, mert megszerzi számára a kerek világ egyik legjobb,
                    legellenállóbb, erőfeszítésekre leginkább képes fizikumát; de sokak szemében
                    azután akkora fontosságra is emelkedik, hogy sok leány azt hiszi, hogy ha a
                    sok szabad levegővel, sporttal s az ettől elválhatatlan sok fürdéssel magát
                    tökéletes kondícióban tartja, ezzel már mintegy valami nagy kötelességet
                    teljesített.</p>
				<p>Az ám, hanem hiszen ne volna csak az az egészségre oly hasznos hockey, tennisz,
                    csónakázás, meg kirándulás egyszersmind mulatságos is, hanem lenne mindössze
                    olyanféle „ideális testgyakorlat”, amilyen gyanánt az orvosok az angol leánynak
                    is, mint mindenki másnak, már évek óta ajánlgatják a házimunkát a maga minden
                    izmot harmonikusan, arányosan foglalkoztató hajladozásával, nyújtózásával stb.;
                    - nem állok jót, hogy Eileen vagy Gwendolen vagy Ivy vagy Lorna akkor is oly
                    önmegtagadó kötelességérzettel végeznék-e, mint a tenniszt, hockeyt.</p>
				<p>Mert a háziasság, legalább is kontinentális értelemben,
                    nem a legerősebb oldala az angol leánynak. Igaz, hogy azt a kérdést, hogy valaki
                    házias-e vagy sem, a háztartás minősége dönti el; - ha a házban mindenki
                    megteszi a magáét úgy, hogy a gépezet rendben megy és minden tiszta és szép,
                    akkor valószínűleg kiki elég házias volt. És mivel az angol főzés sokkal
                    egyszerűbb, a takarítási rendszer pedig sokkal észszerűbb, mint a kontinensen,
                    csakugyan nem sok szüksége marad a leányra nézve annak, hogy „üss le tizenkét
                    tojást stb.... és keverd két teljes óráig”, valamint arra sem, hogy minden
                    szobát minden nap fenekestül felforgassanak.</p>
				<p>Különben fiat justitia! az angol társadalom ma már megint
                    visszatérőben van a „domesticated girls”, a háziasan nevelt leányok intézménye
                    felé. És noha az angol leány arra még ma sem kapható, hogy szempusztító
                    figyelemmel és hátgörbítő hajladozással például rőfszámra hímezze a fehérneműs
                    szekrénybe, konyhai tányérosra való csíkokat, vagy hogy még a tányér és
                    pohártörlőkbe is monogrammot hímezzen (gyáripari országban él: bizony szebbet és
                    olcsóbbat kap készen!) azért a kézimunkában is nagy újjáébredés kezdődik, aminek
                    a kezdete Alexandra és Mary királynék befolyására vezethető vissza, akik mind a
                    ketten szeretik is, értik is a kézimunkát.</p>
				<p>Hanem viszont, ha a hímző- és varrótűtől meglehetősen sajnálja az idejét az angol
                    leány, viszont azt sem lehet tagadni, hogy abban, ha valami társadalmi munkát
                    kell végeznie, díjtalanul, jóakarattal, abban viszont nagylelkűbb sok más ország
                    leányánál. És ez a nagylelkű áldozása az időnek éppen úgy megvan a nagy, csaknem
                    félvármegyére terjedő birtokú főurak leányainál, mint a középosztályban.
                    Elannyira általános, hogy néha nem is hinnénk, hogy az öltözködésért,
                    mulatságokért élő-haló és a flirt-öt éppenséggel meg nem vető, szóval a „smart”
                    leányok közt is mennyi van, aki egészen komolyan dolgozik valami jótékonysági
                    munkában. Hetenként egy-egy délután vagy este, egyszer csak felcseréli
                    valamelyik díszesebb ruháját egy sokkal egyszerűbbel, (de azért csinossal, mert
                    a szegény leányok, akik közé megy, nagyon szeretik a szépen öltözött 
                        ladyt maguk között) és azután megy valami gyári
                    munkásleányoknak, bolti leányoknak, pincérnőknek fentartott klubba, valamelyik
                    egyetemi settlementbe, esetleg a saját temploma vasárnapi iskolájába; és az
                    utóbbiban tanítja a leányokat, az előbbiekben karéneket énekel velük vagy
                    táncolni tanítja őket, néha csak zongorázik nekik, hogy azok táncolhassanak vagy
                    felolvas, míg azok dolgoznak. Arányban azzal, hogy a pénzéből mi telik, elég
                    sokat is áldoz reájuk; némelyik leány minden hónapban ad azoknak, akikről így
                    beszél: „my girls”, valamint a klubszobájuk számára. Egyik hónapban talán egy
                    három-négy shillinges fehér abroszt, azután ugyanannyiért tizenkét teás csészét
                    meg egy teás kannát; vagy pianinót bérel nekik a téli hónapokra, vagy bekötteti
                    a maga társadalmi lapját s ezt adja nekik: szóval minden hónap hoz a leányoknak
                    valami örömöt.</p>
				<p>Hogy ez, a jó körökből való elemeknek ez a többiekkel való elvegyülése milyen
                    leírhatatlan hatással van az alsóbb osztályok modorára, ezt ékesszólóan mutatja
                    minden olyan munkásleánynak vagy cselédnek a modora, aki ilyen egyesületben
                    tölti a hét egy-egy estéjét.</p>
				<p>És van a modor javulásánál sokkal nagyobb eredmény is. Lám Anglia talán éppen az
                    az ország, ahol (sokféle, másutt meghányt-vetett oknál fogva) a vagyon a
                    legegyenlőtlenebbül oszlik meg az osztályok közt és mégis, a szegény osztály
                    aránylag távolról sem érez annyi ellenségeskedést a gazdagok iránt, mint másutt:
                    még pedig azért nem, mert - ha ez csupán illúziókeltés is - a gazdag osztály
                    ezer meg ezer tagja mozog közöttük barátságos érintkezésben. Nagy biztonsági
                    szelep ez az intézmény sok revolucionárius és anarchisztikus érzelem feszítő
                    erejével szemben. Elmondják panaszaikat egy barátságos érintkezés közben és
                    mivel az angol faj született arisztokrata-imádó, hányszor söprött már el sok
                    lázongó elégedetlenséget az a puszta tudat, hogy valamelyik előkelő
                    úrikisasszony náluk volt, kezet fogott, beszélgetett velük. Elpárolgott,
                    eloszlott a feszítő erő és a társadalom gépe működik tovább.</p>
				<p>De noha a jómódú angol leány, valami becsületes kötelességérzetnél fogva, amely
                    az egész nemzetet jellemzi, áldozza is idejének egy-egy részét hetenkint keleti
                    London, vagyis a szegény London világának, azért az ő áhitatos és hívő tekintete
                    (az a tekintet, amely a Mekka irányába, kelet felé néző igazhívő szemében
                    fénylik) egyáltalán nem a Kelet, hanem nagyon is a Nyugat
                    felé irányul, a Westend felé. Ott van minden, ami a londoni leány életét széppé
                    teszi: a boltok, melyeknek óriási tükörüvegei előtt, éppen úgy, mint a mézre
                    éhes darazsak a mézes üveg külső oldalán, tolongnak, zsonganak, rajzanak a
                    leányok; - hogy vagy emlékezetükbe, vagy jegyzőkönyvbe lerajzoljanak hirtelen
                    egy-egy modelldarabot, amit azután néha „their little dressmaker” az ő
                    magyarázatuk után olyan meglepően utánoz, hogy a nagy boltok már kezdik is az
                    igazi modelleket távoltartani a kirakatokból. Azután a westendbeli Mekkában
                    vannak a színházak is, ahova a darabon kívül legfőképpen azért kívánkoznak a
                    leányok, mert nem egyszer egy-egy barátjuktól jön a
                    meghívás, mikor azután a fiatal ember, apai, anyai engedelemmel, de egyáltalán
                    nem apai, anyai kísérettel színházba viszi a leányt. Ha ez a meghívás a 
                        dress 
                    circle-re szól, vagyis az estélyi ruhás részére a
                    színháznak: - nos akkor a boldogsághoz már alig hiányzik valami: - először is,
                    mert ki lehet öltözni, másodszor, mert az ember ott van „among the nicest
                    people” a legjobb körben és harmadszor, mert látszik, hogy a leány barátja nem
                    sajnálta az áldozatot, amit ilyenkor nemcsak a jegy jóval drágább volta, hanem
                    az estélyi ruha folytán kötelessé vált kocsi is jelez.</p>
				<p>A Westendben vannak azután az urak klubjai is és ha egy leány megismerkedhetik
                    valakivel, a hozzáértő leány és szülei előtt már az is nagyon sokat elárul a
                    fiút illetőleg, hogy „which is his club”, - melyik a klubja. - És végre
                    ugyancsak a Westendben vannak azok a vendéglők is, ahova meghívást kapni
                    lunchre, szintén valami fiatal ember „baráttól”: - olyan élvezetes, olyan
                    dicsőséges és olyan - sokat igérő! Mert hogy egy jó társaságbeli fiatal ember
                    valami igazán elegáns helyre vigyen lunchre egy leányt, arra attól kezdve, hogy
                    a leány „well dressed” jól öltözött legyen, egészen addig, hogy az ismerősök
                    előtt el lehessen mondani, kikhez tartozik: - rendben kell lennie minden
                    körülménynek.</p>
				<p>Más országban talán akkor „néznének össze” vagy mosolyognának az ismerősök, ha
                    egy leányt ebédelni vinne egy fiatal ember ismerőse. Londonban meg éppen erről
                    tudják, hogy „oh, she is all right!” oh, ott rendben van
                    minden.</p>
				<p>Tagadhatatlan, hogy az angol leány nagyon is rajta van azon, „to have a good
                    time,” hogy kimulassa magát, amikor csak lehet. Értsük meg, miért ragaszkodik az
                    önzésig ahhoz, hogy a szülei a világba lépésekor jól öltöztessék, vigyék
                    ide-oda; - miért igyekszik sokszor a ravaszságig is azon, hogy minél több olyan
                    családdal ismerkedjék meg „who entertain”, akiknél van vendéglátás; - és akiktől
                    meghívás érkezhetik a nyár, az ősz néhány napjára; - és miért van baráti lábon
                    egyszerre több fiúval is? Az angol leánynak nem könnyű érvényesülnie, révbe
                    érnie. Egy millióval több Angliában a nő, mint a férfi. A tengerészet, a
                    gyarmathadseregek, az indiai hivatalok, a gyarmatokon való „szerencsepróbálás”
                    mind ezrével viszik ki a fiatal férfiakat Angliából; - csoda-e, ha ebben a nagy
                    versenyben, ami ennek folytán keletkezik, az angol társaság leánya néha
                    merészebbé válik, mint különben lenne. A sok „flirt”-nek részben ez a helyzet is
                    a magyarázója.</p>
				<p>Noha a flirt sokszor akkor is virul a szalonban, mikor nincs hozzá a házassági
                    szándéknak semmi köze. Az angol leánynak a flirt is arra való „to have a good
                    time”. Igen, a szalonban virul, szalonnövény, mint az olyanok, amelyek sem
                    nagyon forró napot nem kívánnak, de a hideg levegő megpróbáltatását sem állják
                    ki. A flirtölő leány sem kívánja az igazi, életre-halálra szóló szenvedély forró
                    napját: - nem kívánja, hogy nagyon komolyan vegyék, mert ő sem veszi a dolgot
                    komolyan, de ha a másik fél hideg, a flirt is elenyészik magától nagyobb
                    küzdelem nélkül. A flirt nem egy a kacérsággal. Míg az igazi, a rossz szándékú
                    kacérság olyan ígérvényt állít ki, amelyről előre tudja, hogy nem fogja
                    beváltani, addig a flirtelőt nem lehetne bepörölni a szerelmi törvényszék előtt,
                    mert hiszen semmit sem ígért. Ingerel, de nem ígér. És míg a kiszámítottan kacér
                    leányból, aki nem azért kacérkodik, hogy mulasson, hanem azért, hogy
                    diadalmaskodjék: - jóformán sohasem lesz igazán jó feleség, a flirtből (mert ez
                    a szó magát a leányt is jelenti) igen gyakran egészen megbízható, jó asszony
                    válik. A kacér leány azért indul vadászatra, hogy leterítse a vadat és rátehesse
                    a lábát, azután akár ott is hagyja: - a flirt vagy azért, mert a vadászatnak
                    minden apró járuléka, a kürtszó, meg a vadászreggeli, meg minden egyéb
                    mulattatja, még ha semmi eredményre sem visz is az egész; - vagy pedig, ha egy
                    kicsit céltudatosabb a flirt, akkor kiszemel egy vadat,
                    azt azután, ha leterítette, haza is viszi, de másikra azután egész életén át nem
                    les többé.</p>
				<p>De ahol a társadalmi élet oly leirhatatlan sok rétegű, mint Angliában, hogyan
                    lehetne a leányokat úgy jellemezni, hogy csupán arról a társaságról szóljon az
                    ember, ahol a nagy leány kora azzal kezdődik, hogy belép a bálterembe és azzal
                    végződik, hogy kilép belőle. Hát akinek erre az életre nincs pénze vagy kedve,
                    vagy akinek az ambíciója nem az, hogy a neve a „jelenvoltak” között kerüljön
                    nyomdafesték alá, hanem úgy, mint olyané, aki „tesz” valamit, mint ők
                    mondják.</p>
				<p>És bizony, mivel Angliában a menyasszonyi koszorút nem könnyen fonják
                    mindenkinek, hát annál többen néznek körül a babérkoszorú után. Nem csak úgy
                    értem, hogy könyvet írnak, képet festenek, szobrot faragnak, dicsőséget remélve,
                    hanem megszerzik az egyetemen a babérkoszorús, 
                       baccalaureus címet, amelynek rövidített jele a B. A.
                    vagy a B. Sc., aszerint, hogy 
                       Bachelor of Artst, a humanista tárgyak koszorúsát, vagy 
                        Bachelor of 
                    Sciencet, a természettudományokét jelenti-e.</p>
				<p>Ennek a révén azután százféle jó pálya nyílik meg előttük: nemcsak a tanítónői,
                    tanárnői, fel egészen a női egyetemek katedrájáig, hanem lehet a leány
                    könyvtáros, klub-titkár, újságíró, (olyan komolyan, hogy akár hadi tudósítónak
                    is mehet) nagy kiadó cégek irodalmi bírálója, vegyészeti gyárak, fizikai
                    laboratóriumok hivatalnoka.</p>
				<p>Hanem furcsán alakítja, módosítja a használat a szavakat. A baccalaureusból
                    csinált bachelor az angolban eredetileg legényembert
                    jelent. Nos és az angol leány ma nemcsak abban lett egyenlővé a férfival, hogy
                    bachelor abban az egyik értelemben lehet, hogy a babérkoszorús címet megszerzi,
                    hanem úgy is, hogy ma már az angol világ megalkotta a 
                       bachelor-girl, a... hogy is mondjam? - a garçonleány típusát.</p>
				<p>Se ne ijedjünk meg tőle, se ne mosolyogjunk rajta. Ez nem torz típus, csak a
                    természetrajzból ismert, érdekes alkalmazkodás
                    törvényének megnyilatkozása. Az új életkörülmények új típusokat teremtenek.</p>
				<p>Ime, a leány jó iskolákat végzett, van lelki élete, van ízlése több, mintsem hogy
                    az talán valami nagyon egyszerű otthoni viszonyok közt kielégítést nyerjen: -
                    pénz otthon talán reá, a leányra nincs elég, hogy minden igényének megfeleljen
                    az élet: - de neki viszont képessége van elég arra, hogy bizonyos összeget
                    hozzászerezzen a meglevőhöz az élete szebbé tételére. Van ismerős köre, de
                    szüleitől nem kívánhatja, hogy azok a maguk köréhez azokat is mind hozzá
                    fogadják, viszont férjhez még nem ment a leány, hogy férje otthonában fogadhassa
                    őket: - lesz tehát belőle bachelor girl, maga kis
                    garçonlakásával, a maga garçonos vendéglátásával, munkabeli függetlenségével: -
                    és azt nem lehet tagadni, hogy ezekben a bachelor girl otthonokban sokszor
                    rendkívül kellemes, kedélyes, intellektuális és hasznos kört lel az ember és
                    olyan kifogástalant, hogy az ilyen bachelor girl eleme megvan a legnagyobb úri
                    családoknak is. És néha ebből a bachelor-otthonból, ahova érdekes ismerősöket
                    gyűjt, jobban megy férjhez érettebb ésszel, mint ha a bálteremből ment
                    volna.</p>
				<p>Nagyon szép az, ha erre a sorstól véletlenül jól kereső férjjel, gondtalan
                    élettel, kényelmes otthonnal megáldott matrónák azt mondják: „Azért ez még sem
                    az igazi! Mégis csak boldogabb lenne az a leány, ha... stb.” szóval az az oly
                    tiszteskorú nóta, amely mellett a „Latiatuc feleym zumtukhel” is
                    kábeltelegramm-hír számba megy az új voltát illetőleg.</p>
				<p>Hát, láttam én egyszer egy szélnek, hidegnek kitett kőfalon, két kő közé szorulva
                    egy rózsatövet. Talán kényelmesebb lett volna annak is ápolt kertben, védő
                    sövény mellett élni, de végre is a valóság az volt, hogy a sors oda vetette a
                    kőfalra. Ha ott is megélt és még vidám is volt, azért csak a vitalitását
                    lehetett bámulni. És a világnak egy máskülönben puszta sarka szebbé vált az ő
                    derűs ottléte folytán.</p>
				<p>A bachelor girl, ha kénytelenségből vállalja ezt a helyzetet, nékem a legtöbb
                    esetben szimpátikus már azért is, mert egyik legszebb nemzeti vonásuknak, a női
                    bátorságnak megnyilatkozása. Bátorságot mondok, nem
                    kellemetlen, nőietlen keménységet, mint a férfiaskodó asszonyé, nem támadó
                    jellegű vakmerő viselkedést, olyant, amilyen ma a militant suffragette-ek
                    tetteiben kulminál, amelyről máig sem tudtam eldönteni, hogy az a rombolási düh
                    szívtelenségnek vagy esztelenségnek nagyobb-e, nem, hanem azt a nemzeti, faji
                    bátorságát az angol leánynak, amely talán a valódi veszedelemmel szembe nem
                    kerülő fiatal arisztokrata leányt csak mesteri lovaglóvá, hidegvérű gátugratóvá,
                    Afrika utazóvá teszi, de amely az Üdv Hadseregének egyszerű fiatal leányát
                    remegés nélkül viszi éjnek idején a legrosszabb hírű londoni utcákon keresztül,
                    hogy valakin segíthessen és amely bátorság a Fry Erzsébeteket a börtön borzalmai
                    közé, a Nightingale Florence-eket a harctéri kórházakba küldi, anélkül, hogy
                    bárminek a tudata, átélése s az ehhez kívánt bátorság nőietlenné tenné őket.</p>
				<p>Elsápadni elfelejthetnek, de elpirulni nem.</p>
				<p>Az a bátorság megvan az angol leányban, amelyet Shakespeare is olyan divinációval
                    talált meg bennük, hogy rámutasson erre a bátorságra két legangolabb angol
                    leányában, Cordeliában és Imogenben.</p>
				<p>Ha az évek úgy forognak le, hogy a leány már tudja, hogy az egész életét egyedül
                    éli át, ebbe a fázisba talán sehol sem könnyebb, sehol sem simább az átsiklás
                    mint Angliában. Társadalmi helyzetre, tekintélyre nézve a férjes vagy hajadon nő
                    seholsem oly egyenrangú mint itt. Az élctémák mindmegannyi határkövek az emberi
                    lélek evoluciójának útján. Mint ahogy legelsőnek talán az emberi nyomorékságot,
                    testi hibákat kellett az emberiségnek, mint legbarbárabb élctémát elhagynia,
                    úgy maradt el azután ez is, az is és a régi műveltség nemesi levelével dicsekvő
                    Anglia az „öreg kisasszony”, az „aggszűz” élceket szintén maga mögött hagyta
                    már, egy igen, de igen primitív kor maradványaiként.</p>
				<p>És valami nagyon tiszta, becsületes, egészséges lehet ott a társadalom
                    levegőjében: - valami nagyon úrias, férfias és emberies a férfiakban: - de
                    mielőbb valami eredendően jó és értékes már a hancurozó angol „flapper”-ben és a
                    flirtölő society girl-ben is, ha házasság nélkül öreg kort érve, sokan az
                    utóbbiak közül ott lelhetik magukat Anglia legtiszteltebb és legfontosabb
                    szerepet játszó alakjai között, mert hogy ez megtörténhessék, arra a társadalom
                    mivoltában rejlik a lehetőség, a férfiak mivoltában a 
                        garancia és a nő mivoltában a 
                       tartalom.</p>
			</div>
			<div type="chapter">
				<head>
                    Az angol asszony
                </head>
				<p>A felelősségek világában mégis csak igen sajátságos törvénye uralkodik a
                    gravitációnak. Minél nagyobb súllyal nyugszik rajtunk a felelősség, az nem hogy
                    annál jobban lenyomna, hanem annál jobban fölemel. Az angol leány a házi
                    kötelességekben nem egyszer lanyha, a tudásában felületes, a hajlamaiban igen
                    mulatni vágyó; - és mégis, mire öt-hat éves asszony lesz belőle, akkor az a
                    körülmény, hogy nem állja meg a helyét, nem hogy szabály
                    volna, hanem kivétel, igen, igen nagy kivétel. A házának kitünő rendben tartója
                    lesz belőle, (noha valami egészen más, mint a kontinens örökké sütő-főző „jó
                    háziasszonya”, de a maga világába beleülő, tehát helyén való species) jó
                    feleség, jó anya; a férje társadalmi állásának jó támasza, noha nem olyan aktív
                    módon, mint a francia asszony, aki igazi camarade, érdektárs, üzlettárs egy
                    személyben; - az angol asszony - hacsak maga is nincs külön kenyérkereső pályán,
                    - inkább benn a házban segíti a család érdekeit.</p>
				<p>Némely leány egyenest megfordítja a természetrajz rendjét és miután előbb,
                    leánykorában leélte a maga mulatós pillangó-életét, asszonykorában gubózza be
                    magát.</p>
				<p>De mivel ez megint túlzás, ha így történik, azért ez sem lehet sem a természetes,
                    sem a tökéletes folyamat. Hanem hogy Angliában sok nagyon világiasnak látszó
                    leányból lesz jó otthoni asszony, annak rá lehet jönni a filozófiájára. Talán
                    abban a leánykori, nyughatatlan ide-oda járásban, mindenütt ott levésben is
                    benne van a leánynál annak a vágynak és reménynek a csirája, hogy így hamarabb
                    megleli azt „who gives her a home”, aki otthont ad neki.
                    Hogy ez a kifejezés ily elfogadottá vált a társadalmi nyelvben, az maga mutatja,
                    mennyire uralkodó fontosságú gondolat az, hogy valakinek otthona legyen.</p>
				<p>Vajjon azért olyan nagy-e erre a vágy Angliában, mivel az angol otthon, ha csak
                    közepes vagyonú is, a legeszményibben kedves otthonok közé tartozik? Vagy azért
                    olyan kedves, mert a nő minden vágya, gondja alkotja meg? Valószínűleg
                    kölcsönhatás az, amiről itt szó van.</p>
				<p>...Megtörtént tehát. Charlie, Jack, Richard vagy Frank 
                       szólt. Megkérte a leányt. No, alkalma, az volt reá, mert a fiatalok
                    néha két évig is barátságban vannak, járnak együtt a tennis-klubba, színházba,
                    sétára, vagy hellyel-közzel valami közös társadalmi munka végzésére
                    munkás-klubba, énekkarba stb. Ketten, egyedül. Ez az együttlét (a megismerkedés
                    eszköze) annyira nem kötelező ígéret még a házasságra, hogy mennél lejebb
                    megyünk a társadalmi osztályoknál, ez az együtt kijárás
                    annál is inkább elfogadott intézmény; pl. a cselédleányok, gyári leányok
                    legkifogástalanabbja, aki a modoránál fogva sokszor beleillenék egészen jó
                    középosztályú körbe is; - a legnagyobb nyíltsággal beszél a „my young man”-ről
                    (még az elszegődéskor is) s hozzá teszi: „Eljegyezve még nem vagyunk, csak
                    együtt járunk ki”.</p>
				<p>És ezt éppen az ilyen sorsú leánynál meg is kell értenünk. Ideje nincs
                    ismerkedésre és szórakozásra máskor, mint abban a pár szabad órában; - ha
                    szolgálatban van, máshol nem is igen láthatja a barátját,
                    mint séta közben. Ezt tehát el kell fogadni.</p>
				<p>A közép- és felső osztályok leányainak, persze, távolról sincs erre ennyi
                    szükségük s ott éppen ezért sokkal rövidebb ideig tart ez a peripatétikus
                    duett.</p>
				<p>Megtörténik a megkérés.</p>
				<p>Férjhez nem ment nő több van Angliában aránylag, mint másutt, de agglegényül
                    maradt férfi sokkal kevesebb és ez nemcsak azzal az aritmetikai dologgal
                    magyarázható, hogy nő több lévén, jut feleség mindenkinek, hanem mert az
                    angolszász faj férfiában él az az őserejű és őstisztaságú felfogás, hogy a
                    családhoz tartozás nem gátja, elnyomója, hanem kifejlesztője az ő munkára való
                    képességének és erejének; az ő „egyéni tökéletesedésének” mint ők mondják. És
                    mikor ezt említem, a nemzet gerincét tevő középosztályra gondolok, amely
                    Angliában fontosabb, életerősebb, mint bárhol, még pedig bizonyára nem
                    függetlenül attól a ténytől, hogy a „settling down”, a
                    megtelepedés (amit a magyar paraszt kedves, komoly tréfával a becsületes emberek
                    sorába való belépésnek nevez) az ország ezer meg ezer társaságba járó, víg,
                    mulatós, nyalka fiának éppen úgy vágya, mint a szintén vígságot kedvelő
                    leányoknak.</p>
				<p>...A menyasszony készül tehát az esküvőre. Néha két esztendeig, néha hat hétig.
                    Bele kell nyugodni mindegyikbe, mert a vőlegény néha csak két év múlva jöhet meg
                    a világbirodalom valamelyik távoli sarkából, vagy esetleg hat hét múlva már
                    indulni akar oda - feleségestül.</p>
				<p>A kelengye elkészítése voltaképpen a leányos háznak egyedüli gondja, mert a házat
                    a vőlegény bútorozza be. Az ízlést hozzáadja a menyasszony is, de a pénzt csak a
                    vőlegény. És még az a kelengyekészítés is hova zsugorodik a kontinentális
                    méretekhez képest; a német leány selyemfehér, súlyos, értékes vászonkelengyéje,
                    meg a francia leány csipkés, batiszt holmijának tizenkétszer tizenkettőre menő
                    száma mellett.</p>
				<p>Hogy az angol asszony nagyon sokat, nagyon díszeset meg nagyon vásznasat vagy
                    batisztosat ne vigyen kelengyéből, arra három hatalom bírja rá: a ház, a
                    mosóintézet meg a klíma. A ház azzal, hogy a középosztálybeli ház emeleti
                    szobái, tehát ahol szabad szekrénynek lenni, nem hagy annyi helyet, a fali
                    szekrényeknek pedig nem ad akkora méretet, mint a régi, kontinentális
                    szekrényóriások helye és mérete volt. A kelengye díszes minőségének
                    korlátozásáról pedig gondoskodik az angol mosóintézet, amely a franciás, csipkés
                    pókhálókat vagy bádoggá keményíti, vagy rostává szaggatja; és végre, hogy se
                    hideg vászonból, se vékony batisztból túl sok ne legyen, azt elintézi az angol
                    klíma, az a szeszélyes, az a szelet, napot, ködöt, záport egy hét alatt
                    háromszor váltogató angol klíma, melynek kiállásához mindennél jobban a 
                        gyapjú szükséges, hogy ne azt a fajta türelmet említsem,
                    amely szintén a gyapjút adó derék és szimpátikus állat közmondásos
                    sajátsága.</p>
				<p>Eljön az esküvő napja.</p>
				<p>Anglia társadalmi életének sok más között sajátságos vonása ez is: A legmagasabb
                    körök, a legvagyonosabb osztályok világában lábrakapott divat, legyen az
                    malomkerék vagy makkcsésze nagyságú kalap, drótvázas frizura, strucctoll -
                    tüstént leterjed a középosztályon át a gyármunkás, a bolti és a cselédleányig és
                    ezeknek, ha még oly selejtes kivitelben is, de jellegre, körvonalra nézve, úgy a
                    hogy hasonlóan rögtön kell hordaniok azt, amit pár hete a duchess meg a
                    marchioness kezdett hordani.</p>
				<p>Ezt az utánzási szenvedélyt, a divatcikkek, ipari dolgok világában már egymaga az
                    is megmagyarázza, hogy a gyáripar nemcsak óriási mennyiségben, de bámulatosan
                    sokféle kivitelben is termel mindent.</p>
				<p>Messziről vagy szürkületben a legselejtesebbje is hasonlít úgy a hogy, a
                    legjobbhoz; az East Endben a Mile End Road leánya tehát boldogan veszi meg
                    hitvány minőségben is, mert egy kicsit mégis olyan, mintha valami nagyúri nőé
                    lenne.</p>
				<p>Ez a titka annak, hogy Londonban közepesen, sőt meglehetős jól is lehet öltözni
                    kevés pénzből, de kivételes jól viszont csak igen nagy pénzből. Mert a kész
                    holmi olcsó, de az egyéni jellegű jó öltözködést biztosító megrendelt munka
                    drága.</p>
				<p>Az ilyen osztálymásolás sohasem nagyon egészséges dolog; az ember csaknem azon
                    kapja magát, hogy visszakívánó sóhajjal gondol a középkor 
                       Kleiderordenjára; - vagy legalább is szeretettel gondol a magyar,
                    olasz, schwarzwaldi és bretagnei parasztleány ragaszkodására a maga osztályának
                    viseletéhez s ez a ragaszkodás, mint gyönyörű jele áll az ember előtt azok
                    méltóságának, akik apró külsőségek révén sem kapaszkodnak oda, ahova nem valók.
                    Szemben áll ezzel az angol falvakban a legkisebb farmerek asszonynépe, aki
                    persze coat and skirt kosztümbe, a divattal lépést tartó
                    kalapba, boába, blúzba öltözködik. „Aber fragt mich nur nicht 
                       wie!” mondanám talán, ha a világ egyik legszebb négysoros strófájának
                    utolsó soráért nem volna kár ide.</p>
				<p>Igen, de a divatnak ez az egyenruhává válása, a díszesnek, választékosnak ez a
                    selejtesben is elfogadása, hódoló hűséggel való utánzása az egy fokkal fölebb
                    állóknak mindenben, ámde viszont némi neheztelés azért, ha az egy fokkal ő
                    alattuk állók ugyanezt teszik: - ez a vonás, amiben, bárhogy tagadjam, van egy
                    eleme annak a snobizmusnak, amit Thackeray úgy meg tudott
                    látni a maga fajában; - ez a vonás az angoloknál a társadalmi szokások közt
                    talán az esküvőnél nyilatkozik meg legjobban.</p>
				<p>Kezdődött az esküvőkön az uszályvivő kis apródok jelenléte az olyan nagy
                    családoknál, ahol az apródok jelmezeit a kastélybeli családi képtár valamelyik
                    évszázados képéről másolhattak; - ma már persze apród viszi az uszályt ott is,
                    ahol az „ancestral hall”-nak, az ősök csarnokának egyetlen képe a tegnapelőtt
                    nemesített családfőé, sőt ott is, ahol az apródi ruha legfölebb oly értelemben
                    régi, hogy másodkézből vették. Történeti jellegű motívumokat, pl. jellemző
                    színeket eleinte az olyan családok kezdtek az esküvői menetbe belevinni, akiknek
                    híres címerállatait, az egyszarvút, a sárkányt, vadkant, griffet, oroszlánt az
                    egész egyesült királyság ismerte. Ma már ezeknek a családoknak a sarkára tapos
                    az is, ahol az egyedüli címerállat talán az a kecske, aminek a bőréből a papa
                    cipőt varr; vagy az a yorkshire-i mangalica, amit a papa boltjában kolbásszá
                    feldolgozva árulnak.</p>
				<p>A nagyúr leányát, ha az esküvő megvolt s ő leveti a menyasszonyi ruhát, hogy a
                    „going away dress”-t öltve föl, férje jószágára utazzék, ma már - cinizmus és
                    lenézés nélkül legyen mondva - igazán vonásról-vonásra utánozza a külvárosi „kis
                    köz” cottage-eiből való menyasszony, akit „a mi sorunkrul való legény” vévén
                    feleségül, neki talán csak a negyedik szomszédba kell átköltöznie. De azért, ha
                    csak emberi lehetőség van reá, kell fehér menyasszonyi ruha; - nem csak azért,
                    hogy föl lehessen venni, hanem azért is, hogy föl lehessen cserélni a „going
                    away dress”-szel.</p>
				<p>De hát végre ne feledjük: - az emberi lélek mindig szeret formákhoz ragaszkodni
                    és az angol élet formái, melyek így kikristályozódtak, nemcsak régi, hanem szép
                    voltuknál fogva is vonzók; nem csoda, ha vonzanak is. Azonkívül, ha igaz is,
                    hogy a legnemesebb önérzet talán abban nyilatkozik meg, ha valaki soha, még
                    kivételes napokon sem akar másnak látszani, mint ami; - viszont nem tudni, ha
                    vajjon nem az angol alsóbb osztályok self-respect-je, a maguk megbecsülése lel-e
                    kifejezésre abban, mikor az utánzás vágyával fordulnak azok szokásai felé, akit
                    felsőbbség tisztelő, nemzeti természetük olyan sokra tart.</p>
				<p>De ha a különböző osztályokról beszélünk, a fiatal országnagy-férj birtoka, ahol
                    a fiatal asszonyt a cselédség meg a bérlők úgy fogadják, mint valami hódoló
                    hadsereg, éppen olyan messze van a jómódú középosztály asszonyának otthonától,
                    mint a „kis köz”-beli menyasszony cottage-je; - és a nemzet nagy zömére az a
                    középnagyságú otthon, az a középosztálybeli asszony a legjellemzőbb, az arról
                    szólás tehát a legszükségesebb.</p>
				<p>Mondjuk, hogy londoni ember a férje. Kormányhivatalnok, bankhivatalnok, mérnök,
                    ügyvéd, tanár, kereskedő.</p>
				<p>Házat találnak valamelyik suburbban, azokban a gyönyörűen
                    épült részeiben Londonnak, ahol minden ház előtt is, mögött is van egy kis
                    kert.</p>
				<p>És az ember azt érzi, hogy az angol nemzet fölött őrködő géniusz bizonyára áldást
                    mond ezeknek a házaknak minden falára, a kis kerteknek minden bokrára; - mert
                    az, hogy ezek az otthonok olyan otthonok igazán és
                    nemcsak olyan, az ideiglenességet szinte kiabálva hirdető „szállások”, mint más
                    nagy városokban a bérkaszárnyáknak lakóversengéssel, zongora- és szőnyegpüfölő
                    versennyel, házmesteri cerberokráciával áthatott lakásrendszere.</p>
				<p>
                    Az otthonukat szerető családok összességéből áll ki
                        legbiztosabban a hazáját szerető nemzet és ezt az otthonszeretetet
                    szóval ki nem fejezhető mértékben élesztik azok a kertes, külön házak. Egy
                    nemzet múltjából is, de jövőjéből is nagy és fényes lapokat értek meg olyankor,
                    mikor egy ilyen jómódú suburban városrészen végigmenve
                    szombat délutánokon, vagy nyári alkonyatkor, azt látom, hogy az ügyvéd úr, az
                    őrnagy úr, a tanár úr, a bíró úr sövényt nyes, füvet nyír, rózsát olt. Hogy,
                    amint az évek múlnak, az egyiknek kertész, a másiknak inas kerül a háta mögé
                    segíteni és hogy lassankint a kert is megnő valóságos parkká, azt nem
                    meglepetve, hanem megértéssel látja meg az, aki éveken át tudta, hogy a család
                    nem mindig a házon kívül, pénzszórással próbálja megszerezni a maga örömeit.</p>
				<p>Legyen is áldott az ilyen kertek minden virága, bokra; nem csak azok gyökereznek
                    ott meg mélyen; - erős gyökerek csatolják ahhoz az otthonhoz a férjet, apát is,
                    meg valamennyi családtagot. A kertben való munkálkodás a testi egészséget, a
                    benne való gyönyörködés és a természet megszeretése a lelki egészséget hozza
                    meg. És megterem az angol középosztálynak legnagyobb kincse és legnagyobb ereje:
                    a tiszta, szép és derült családi élet.</p>
				<p>...De persze, az új pár kertjében sok még a tenni való és sok az új házban
                    is.</p>
				<p>Pedig sietni kell, mert vagy egy hónappal azután, hogy megtelepedtek, kezdődik a
                    fiatal asszony társas életének megalapozása, kialakulása. Az a kérdés merül fel
                    talán, hogy: „kiknél kell majd látogatást tennünk?” Oh dehogy! Ellenkezőleg.
                    „Vajjon kik tesznek majd nálunk látogatást?” Mert Angliában mindig az újonnan
                    megtelepedett család az, akiket a többiek keresnek fel először. Ha úgyis olyanok
                    vannak a környéken, akikkel az új pár családja már előbb is ismeretségben
                    állott; - pl. ha a megyei birtokos-családok, a „county families” világában
                    vagyunk, akkor körülbelül bizonyosra veheti az új pár, ki lesz a köre; de oh, ha
                    egészen új környékben telepednek le! Micsoda kérdőjelerdő ágaskodik akkor a
                    fiatal asszony előtt! Ki jön el? Hányan? Ki lesz az első? Sietni fognak-e, hogy
                    mutassák, mennyire óhajtják az ismeretséget, vagy húzzák-halasztják majd annak
                    diszkrét jelzésére, hogy éppen csak azért jöttek, mert illik?</p>
				<p>Abban van valami nagyon kedves, nagyon becsülésre méltó, mert nagyon 
                        emberi vonás, hogy az utca legközelebbi házaiból valók
                    majdnem mindig tesznek látogatást az új szomszédnál. Értelme az, hogy ne kelljen
                    egymásra olyan ismerlek is nem is féle zavart, félszeg tekintettel sandítani és
                    hogy ha esetleg valami baj volna a szomszédban, tudhassák az illetők, hogy
                    segíteni kész emberek veszik körül. Melegszívű, szép és természetes
                    ellensúlyozása ez annak a formalitásokhoz való ragaszkodásnak, amivel az angolok
                    humorosan sokszor magukat vádolják, verset írva például arról a két angol
                    gentlemanről, akiket a hajótörés egy puszta szigetre vet. Egyik a déli, másik az
                    északi szigetcsúcson telepszik meg. A tenger árja az egyik csúcsra csupa
                    osztrigát vet, a másikra csupa tengeri rákot. Bőven van mindkét féle, de a két
                    ember egy kis változatosságért szívesen cserélne, de hát - nincsenek egymásnak
                    bemutatva.</p>
				<p>Nos, én nem félteném őket a konvenciókat romboló primitív viszonyok közt, mert az
                    angol lélek alapvonása, a becsületes, jólelkű humanizmus megtalálja bizony az
                    utat az egymáson való segítésre még a konvenciókkal tele civilizált világban
                    is.</p>
				<p>...A fiatal asszony előtte áll tehát társas köre megalakulásának.</p>
				<p>Egy olasz közmondás azt mondja, sugárzó fényű emberi bölcsességgel: 
                        Abbiate pietà di chi ha fretta, chi aspetta e chi
                        sospetta. Legyetek könyörülettel az iránt, aki siet, aki vár és aki
                    gyanakszik.</p>
				<p>Hát akkor azután hogy ne érdemelné meg a könyörületünket az a fiatal angol 
                        bride (új asszony), aki mind a hármat egyszerre teszi.
                        Siet; - nemcsak a ház utolsó díszítési részleteivel,
                    hanem siet minden délután, hogy már fél négyre ő maga afternoon dressben, 
                        the 
                    maid pedig (mert ma már nem illik Angliában 
                        the servantről beszélni) feketében, fehér főkötőben és
                    kötényben legyen. Azután vár, - nem egy napon át néha
                    hiába; - és ilyenkor azután gyanakszik is. „Én nem is
                    hiszem, hogy ez vagy azné már egyáltalán eljöjjön. Talán azért nem jön, mert a
                    mi házunk kisebb; - talán azt látták, hogy nincs annyi cselédünk; - vagy kocsink
                    nincs, vagy automobilunk; - vagy mert az ő apja, férje birtokos, vagy ezredes; -
                    az enyém meg stockbroker vagy kereskedő... És ők a
                    püspökékkel is összejárnak!...”</p>
				<p>Mert oh, hindu brahminok, kszatriák, vayshák és szudrák! Ne képzelődjetek, hogy a
                    kasztrendszert egyedül ti monopolizáljátok! Nézzétek meg egy angol megye életét
                    és gyógyuljatok ki ebből a képzelgésből.</p>
				<p>...De végre is megalakul az ismeretségi kör; - akkor azután az új pár visszaadja
                    a látogatást, mire a szomszédoktól meghívás érkezik és az új emberek tudni
                    kezdik, hova tartoznak.</p>
				<p>Az öltözéssel való mindennapi sietésről szólva szeretném a szedő urat megkérni,
                    hogy nagy, erős betűkkel szedje, mikor azt írom, hogy az angol asszony, akár
                    óriás mansionnak, akár parányi 
                       cottagenak az asszonya, az otthonában reggeltől estig, ha maga van is,
                    ha dolgozik is, MINDIG RENDESEN VAN ÖLTÖZVE annyira, hogy kívülről jövő
                    valakinek az érkezésére nincs ijedezés. Bizony nagy betűvel szedetem ezt azért
                    is, mert ebben az egy tényben egész sereg nemzeti vonás jut kifejezésre. Először
                    is megint a faji self respect, azaz az önbecsülés. „
                        Magamnak tartozom vele!” Az alaposság,
                        reálisság, a „fenn az ernyő nincsen kas”-nak vérbe oltott gyűlölése; -
                    meg nem elégedés azzal, hogy csak a parádés ruha legyen szép, az otthoni meg
                    akármilyen; - azután az otthon szeretete és a házasságban az
                        illúziók megóvására törekvés.
                </p>
				<p>És hogy valami nagyon köznapi okát adjam röviden annak, hogy az angol asszony, ha
                    csak egy cseléddel látja is el a házát, mégis csinosan
                    öltözve ül a reggelinek, azután egész délelőtt, munkaközben is meglátható,
                    anélkül, hogy a váratlanul érkező ijedelmet szerezne csengetéskor az
                    asszonynak; - ez utóbbi meglátásakor pedig saját magának; - nos, ennek az
                    egyszerű oka az, hogy az angol asszony már megértette, hogy az 
                       egészséges és a dolgozó asszonynak legyen
                    örökre tiltott ruhadarab az, aminek a neve is csupa nyárspolgári közönségesség:
                    a slafrok.
                </p>
				<p>Van „dressing gown”-ja az angol asszonynak is, de lám, ez a név ki is mondja,
                    hogy ez csak az öltözködés idejére való, mint a slafrok csak a pihenésre. Aki
                    beteges vagy pihenni akar, viselje, de a fürgén, tisztán, takarosan és
                    eredményesen dolgozó háziasszonynak nincs nagyobb ellensége, mint az a laza,
                    húzódó, uszályos és sokszor trombitaujjú rettenetes ruhadarab. Ha jót állhatunk
                    róla, hogy szalagjai, csipkéi a pamlagon pihenésben harmatfrissek maradnak, jó;
                    - de ha éléskamrai látogatás, vagy más reggeli tennivaló közben a legkisebb baj
                    is érheti; - jaj!</p>
				<p>A jól berendezett angol úri ház asszonya a maga kerekaljú serge-, vagy
                    posztó-szoknyájában, télen flanell-, nyáron zefir mosóblúzában elég csinos a
                    reggeli asztal mellé is és mégis elég egyszerű, hogy reggeli után akár mindjárt
                    munkához lásson. Akire igazán sok munka vár, annak pedig mosható az egész
                    ruhája, amelynek testhez álló dereka és alja egy övre van
                    varrva és hogy a két ilyen ruha közül az egyik vonul minden hétfőn a mosásba,
                    olyan bizonyos, mint az egy halál.</p>
				<p>Hány leány lett háziassá tisztán attól, mert valaki megtanította, hogy
                    munkaközben nem kell a csinosságából semmit sem veszítenie.</p>
				<p>Kerekszoknyásan, blúzosan van öltözve reggel az az asszony is, akinél a „munkához
                    látás” csak annyit jelent, hogy hivatja a „housekeepert”,
                    a kulcsárnőt a „morning room”-ba, a reggeli órákban használt kisebb nappaliba és
                    ott rendelkezik azután az egész személyzet dolga felől; - maga pedig leül, hogy
                    meghívásokat elfogadó, visszautasító, vagy pedig meghívó leveleket írjon; - hogy
                    a jövő heti, politikai jellegű ebédjére tapintatosan tervezze ki a gombostűre
                    szúrt kis névzászlócskák segítségével a vendégek „ültetését”, (mert a vendég is
                    olyan, mint a palánta; ha nem jól van ültetve, mindjárt lekókkad); - vagy hogy a
                    mához két hétre jövő esti fogadás hideg buffetjéhez tervezetet válasszon a
                    költségvetések közül, melyeket a nagy szállítók elküldtek.</p>
				<p>De viszont reggel az ilyen háziasszonyhoz egészen hasonlóan van öltözve az is,
                    akinek a személyzete számra nézve egy és aki tehát maga
                    is résztvesz a házi munkában. Ez esetben a csinos reggeli ruha fölé ujjas kötény
                    kerül és a ruhát nem éri egy porszem sem.</p>
				<p>Szeretni a maga otthonát, az is érdem, de olyanná tenni, hogy a család többi
                    tagjai is kénytelenek legyenek nagyon szeretni azt, ez még inkább érdem, mert
                    ebben szeretet van az otthon és szeretet a családtagok iránt. És ez az, amiben
                    az angol asszonynak, az igazán jól vezetett angol ház asszonyának tanítványa
                    lehet bárki. Talán éppen azért, mert a „háziasszonykodást” nem viszi
                    túlságba.</p>
				<p>Egyik főtitka éppen az önmérséklet, amivel mindent végez. „Without a fuss.”
                    Vagyis lárma, izgatottság, sietés, mások hajkurászása, másokra pörölés nélkül;
                    simán, halkan, zökkenés nélkül. Ahogy a legtökéletesebb gépek járnak. Igy
                    suhanni keresztül a napon, a vendéglátáson, a nagytakarításon, vagy a nagy
                    vadászaton; - az egész életen: ez az angol asszony ideálja.</p>
				<p>Két oka van erre. Az egyik talán kicsinyes, a másik föltétlenül nagy. Az első az,
                    hogy „lady”-nek tartsák; már pedig az izgatott, a hangos, a kapkodó, a siető, az
                    elkéső, a magából kikelt nő nem lehet lady. A második ok az, hogy az az otthon
                    kezdettől fogva a béke, a jó érzés helye, az életharc réve, a honvágy szép
                    álomképe legyen az asszony gyermekeire nézve.</p>
				<p>És tíz eset közül kilencben az angol gyermek nagyon boldog is otthon.</p>
				<p>Nemcsak az apró gyerek érzi ezt, aki talán sehol sem oly nagy örömmel üdvözölt
                    kincs, mint az angol otthonban; - hanem forrón szereti azt az otthont a
                    középiskolába küldött fiú, leány is és ezeknek a haza vágyakozása nem hal ki az
                    egyetemi undergraduate szívéből sem; sőt mikor már az öt világrészben szanaszét
                    szórt gyarmatok követelik is maguknak a fiút, mint a birodalom polgárát; - az
                    indiai Civil Service nagyúri hivatalnokának, az elegáns, mulatós 
                        crack 
                    regimentek nyalka tisztjeinek, a Kanadában hazát teremtő,
                    rögöt tördelő farmernek és az óceánokon ezer veszéllyel szembenéző, bronzarcú és
                    acélidegű tengerésznek ott a messzeségben, mind elfátyolosodik a szeme egy
                    kicsit, ha ezt a két szót hallja: home 
                    and 
                    mother.
                </p>
				<p>Megmérhetjük-e az angol asszony érdemét, ha erre gondolunk?</p>
				<p>Otthont teremtő nagy érdemét még az sem rontja le, ha ezt a jó sajátságot néha
                    túlságba viszi és beigazolja Voltairet, hogy sok kiváló embernek a hibái csak az
                    erényeik túlzásaiból állanak. Talán e miatt nem éri el a francia nő színvonalát
                    abban, hogy a férjének minden azt érdeklő thémában hozzáértő, egyenrangúan
                    beszélgetni tudó társa legyen. Ez a kisebb középosztályra szól kivált. Ha az
                    ilyen körből való férj hazamegy este a hivatalból, mindenesetre igen jó rendben
                    találja a házat, csinosan felöltözve a feleségét, tisztára fürdetve és elaltatva
                    a gyerekeit, a kandalló előtt, megmelegítve a házicipőjét, de esetleg, ha valami
                    olyan hírrel tér haza, ami a városban érdekelte, felindította, megnevettette -
                    azt a felesége meghallgatja ugyan a jó asszony „placide” mosolygásával, nyájas
                    arcával, - de egy „oh indeed?”-del körülbelül el is intézi.</p>
				<p>Talán ez mondatta egyszer Jerome-mal (és Jerome minden inkább, mint cinikus,
                    tehát itt sem sért): „Kedves jó asszonyom, ön, aki valóságos őrangyala a babynek
                    ott fenn a gyerekszobában, ne feledje el, hogy viszont az ön felnőtt, nagy
                    babyjének, a férjének is szüksége van ám az ön társaságára, mosolyára,
                    érdeklődésére; ha hazajön, társalogjon vele, nevessen vele és ha kívánja, menjen
                    el vele ide-oda és ne gondolja, hogy a világrend változatlan törvénye ilyen
                    esetben az, hogy a baby magára rántja az égő lámpát, mialatt a cseléd elszökik
                    egy szakaszvezetővel.”</p>
				<p>Persze, hogy az angol asszony házi élete, „without a fuss” símán, előkelő
                    csendességgel menjen, abban őt is, mint bárkit, egy dolog segíti igen
                    hathatósan: a pénz. És a pénzt szereti is ezért biztonságban látni, hogy az
                    életnek ez a harmonikus szépsége ne romoljék elégedetlen cseléd, elégtelen ebéd,
                    fizetetlen számlák révén.</p>
				<p>Temperamentuma, kedvtelései, még külseje is arra utalják, hogy a család
                    gyarapodása, a „getting on” legyen életének koronázó eredménye. Nemcsak pénzben,
                    de tekintélyben, férje és gyermekei előmenetelében is. Ő maga nem 
                        hajtja a családi diadalszekeret, mint az amerikai
                    asszony, nem is ragadja a francia asszony ideges, aktív
                    erejével, hanem tolja, a háttérben maradó, nem exponált,
                    de tudatos munkával.</p>
				<p>De ne higyjük, hogy ahol a pénz a legtöbb, ott fejleszti ki az élet az angol
                    asszony legszebb sajátságait. Nem a mennyiség a fő, hanem az élet körülményeivel
                    arányban állás. Ha az a nagyjövedelmű birtokosné,
                    mágnásasszony (peeress), akinek a háza igazán a komfort ideálját nyújtja a
                    családnak is, a vendégnek is, véletlenül az a típus, akiben megvannak az angol
                    asszony jó vonásai, akkor az ilyen nagyúri nő csakugyan fentartja azokat a szép
                    hagyományokat, melyeket a régi angolszász szó, a lady
                    jelentett. Gondoskodót, kenyéradót mindenkire nézve, aki a legtávolabbról is a
                    házanépéhez tartozik.</p>
				<p>De ahol nincs meg véletlenül ez az elem, ott éppen a
                    gazdag angol asszonyok közt látjuk legjobban, hogy az az unalomig ismert
                    régiség, az a bizonyos hasonlat az asszony gyengéd repkény voltáról, aki
                    odasimul az erős tölgyhöz, egy kicsit nagyon is igaz lesz természetrajzilag,
                    mert a kedves repkény amolyan élősdi, amely kiszívja a tölgy erejét. Maga
                    gyarapszik, de a tölgy néha elsorvad.</p>
				<p>A maga mulatságát, fényűzését, szépségápolását mindenekfölé helyező „society
                    woman”, aki büszkén hangoztatja, hogy a bridge nyereségeiből mindig gyémántot
                    vesz; - aki a gyerekszobától, betegszobától, mindenféle gondtól gondosan távol
                    marad, nehogy valami „worried look” és „drawn expression”, aggodalmas tekintet,
                    meghúzódott vonás lapozzék az arcára; - aki a férje állását, vagyonát nem
                    használja fel a család, hanem kihasználja a maga számára, ez az asszony, mi
                    tagadás, igen ellenszenves alakja az angol világnak. Kivált mivel a társadalmi
                    emelkedésnek azt a faját is űzi, ami a létrára mászónak a kapaszkodására
                    emlékeztet, aki az elérni kívánt fokot szinte görcsös kézzel kulcsolja át, de a
                    meghágott fokot lábbal tiporja.</p>
				<p>De viszont ki ne tudná, hogy ez nem nemzeti típus! A pénzimádás, a semmittevés, a
                    kötelességek kerülése, az élvezethajhászás és a hiúság ezt a típust megtermi
                    bármelyik országban.</p>
				<p>A talajok jellemző növényei a 
                       becses növények: a búza, a tölgy, a narancs, a datolyapálma; - de a
                    gyomról nem következtetünk az országra. A gyom mindenütt megterem.</p>
				<p>Pedig mikor az ilyen jellegű tagja az angol társadalomnak azt hiszi, hogy már oly
                    polcra jutott, hogy senkivel sem törődik, azt teszi, amit akar, akkor nem tudja,
                    hogy ellenkezőleg, az az aggodalmas kerülése a szegényebb, egyszerűbb
                    ismerősöknek s az épp oly aggodalmas megszerzése bútorban, ruhában, borokban,
                    cselédekben annak, ami legköltségesebb, voltaképpen csupa rablánccsörgetés:
                    annak a rabláncnak a csörgetése, melyet ez a gondolat rak az angol asszony
                    lelkére nagyobb súllyal, mint talán bárki máséra: „Meg kell
                    tennem, mert különben mit mond a világ? „What 
                    will Mrs. Grundy say?” Mit mond majd Grundyné asszony?
                    mint az ő nemzeti közmondássá vált idézetük tartja.</p>
				<p>Mrs. Grundy! A könyörtelenné csontosodott megszokások, előítéletek, konvenciók
                    főpapnője, - szóval: a világ.</p>
				<p>„Ez így szokás!” - „Ezt mindenki így teszi!” Hol van az angol társaságnak ettől a
                    mondásától szigorúságra nézve Lykurgos minden törvénye? Ez tette a régi szabású
                    angol asszonyt olyan elevenek és holtak fölött ítélő bíróvá, olyanná, aki előtt
                    vétkes merészség volt az, ha valaki egy hajszálnyival másképpen tett valamit,
                    mint ő.</p>
				<p>De szerencsére, Mrs. Grundy már nagyon elaggott; az ereje meggyöngült már nagyon.
                    Ő még a Waterloo korabeli prestige napjaiból való volt, amikor a saját nagyságuk
                    ragyogó napja úgy elvakította az angolokat, hogy annak a napnak bámulása után
                    sötét foltot láttak, bárhova pillantottak, mint ahogy mindnyájunk szemével
                    történik a napba nézés után.</p>
				<p>
                    Teljesen angol
                    ! Ez a szó, akár arcjellegre, ételre, politikai
                    intézményre, társadalmi szokásra, bútorra mondták, azt jelentette a Mrs. Grundy
                    szemében, hogy tökéletes, sőt mi több, az 
                        egyetlen tökéletes dolog; - az ettől való eltérés csak
                    rossz útra térést jelenthetett.</p>
				<p>De végre is, mi volt a szimpátia hiányának magyarázata a régi szabású angol
                    asszonyban? Az, ami legtöbbször szokott lenni: a tudás hiánya. A legutóbbi
                    egy-két évtized alatt azonban csodálatosan sokat haladt tudásban és így
                    szimpátiában is, mert emelkedésének legszebb eredménye az, ami a nap
                    emelkedéséé: a melegség gyarapodása. Ma már van az angol asszonynak szimpátiája,
                    megértése más egyének, más osztályok, más nemzetek iránt is: hisz mennél
                    magasabban állunk, annál tágabb szemhatárt tudunk belátni. És mivel ma az angol
                    világbirodalom is ezen a kiszélesedett alapon épül tovább, az angol asszonyok
                    java ma is lépést tart a férfiakkal a világbirodalom építésében.</p>
			</div>
			<div type="chapter">
				<head>
                    Az angol fiú
                </head>
				<p>„A természet birodalma áll ásványokból, azután aranyból, ezüstből és rézből,
                    növényekből, gyepből és gyümölcsfákból, állatok, kutyák és lovakból, gondolkozó,
                    érző, szabadakaratú értelmes emberi lényekből és fiúkból.”</p>
				<p>Ez a sok becses felvilágosítást rejtő dokumentum először mint egy angol fiúiskola
                    írásbeli vizsgálatának fogalmazványa lett a világ közkincsévé. Nyilvánossá
                    tétele után úgy mondják, igényt támasztott reá a Természetrajzi Társulat is,
                    mint az osztályozás meglepő voltánál fogva teljesen új irányt megnyitó iratra: -
                    ezt azonban megtámadta a nevelésügy főhatósága, magának követelvén a
                    dokumentumot, úgy tudom nem annyira a közszemlére kitevés, mint inkább a
                    közszemle elől eltevés szándékával: - a diadal azonban, jogosan, szájhagyomány
                    szerint a pszichológiai társulaté lett és az őrzi az iratot, mint amely a
                    lélektanra, már mint az angol fiú lélektanára becses és kétségbevonhatatlan
                    igazságú feltárásokat tesz.</p>
				<p>Mert ha az ásvány pl. a természet legalsóbbrendű országa, úgy az angol fiú
                    szemében az arany, ezüst és réz semmiesetre sem tartozik az utolsó osztályba: -
                    már csak azért sem, mert az ásvány „helyét nem változtathatja”. Ez eleve kizárja
                    a három említett anyag idetartozását, melyek éppen helyük rendkívül könnyen való
                    változtatásáról ismeretesek, kivéve talán azt az időszakot, míg az említett
                    három érc lelethelye az atyai zseb. Ha azonban egyszer onnan kimozdítva, a fiúi
                    zsebbe kerül, más sajátságokat mutat. Először ott rendesen idegen kőzetek és
                    fémek közé van beágyazva, pl. gyakran van együtt parittyakövek, gyümölcsleverő
                    kavicsokkal, grafittörmelékkel, szög, csavar és késpenge alakban megjelenő
                    acél, végre golyó és serét alakban mutatkozó ólommal. Ilyenkor az arany, ezüst
                    és réz helyét már igen gyorsan változtatja; - legközelebbi lelethelye gyanánt
                    ilyenkor rendesen e játékot, süteményt és sportcikkeket áruló boltok és a
                    versenyek jegypénztárai említhetők.</p>
				<p>Azután a növényvilág. Hogy a növénynek nincs mozgással egybekötött élete! Nos,
                    akkor a gyep csakugyan nem növény, mert mi mutat több mozgalmat és életet, mint
                    a gyep, akár labdát rúg, cricketpóznát véd, vagy lovat futtat rajta az ember. A
                    gyümölcs ismét nem növény, ami szabad akaratból helyét el nem hagyhatja, mert a
                    szomszédos vagy iskolai kertekben gyümölcsevésen ért fiúk tanúsága szerint a
                    gyümölcs változatlanul mindig „magától esett le”.</p>
				<p>Hogy a ló és kutya az állatvilágnál eggyel fölebb álló fokot jelez, ez az állítás
                    nekem magamnak is oly szimpátikus, hogy nem terjeszkedem mentegető magyarázatra
                    s legfőlebb Buffonra utalok, aki ezzel az állítással szemben szintén nem
                    helyezkedik a merev tagadás álláspontjára. Végre pedig ami azt a szerény és
                    önismerő bevallást illeti, hogy a fiúk nem egészen
                    azonosak mindig azokkal, akik gondolkodó és értelmes
                    lények néven definiálhatók, azt, az idézett sorokat tekintetbevéve, csak
                    dicsérhetjük.</p>
				<p>De viszont ez az utolsó megkülönböztetés, hogy az emberek és a fiúk egészen más
                    osztályba tartoznak, átvisz bennünket az angol fiú természetrajzának egy igen
                    sarkalatos vonására is, ami egymaga egyszerre kedvessé teszi előttünk az
                    emberiségnek ezt az alosztályát: az angol fiút. Mert a fővonás csakugyan az,
                    hogy az angol fiú nem zsebkiadású fiatal ember vagy férfi annak igényeivel,
                    ízlésével, szokásaival, nem olyan kora érett kis ember, akin a 
                       „scientes bonum et malum” próféciája már kora gyerekkorban
                    beigazolódik, hanem az „eritis sicut Deus” annál kevésbé,
                    sőt ellenkezőleg éppen a bonum et malum korán jött tudásánál fogva sokkal inkább
                        sicut simia, hogy magyarul valahogy ki ne találjam
                    mondani.</p>
				<p>Az angol gyermekből, a semleges „the child”-ból, amelynek
                    a személyes névmása it, mint a német 
                       es, igen hamar lesz fiú,
                    de fiúnak azután sokáig megmarad s nem lesz rögtön
                    fiatalember.</p>
				<p>És én nem tudom, hogy e két dolog közül melyiket szeretem és becsülöm benne
                    jobban.</p>
				<p>Mivel tehát az ő fiúkora határozott epocha az életében, ki is fejti a jellemző
                    vonásokat ez idő alatt.</p>
				<p>A fiúkor megkezdése a gyerekszobában, ha véletlenül vannak leánytestvérek is,
                    tagadhatatlanul valami fölényes és pártfogói lesajnálásával kezdődik a
                    leányoknak. Szeretném azt mondani, hogy ez a szánakozás sajátságos módon tele
                    van udvarias, pártfogó jóakarattal is, de tele nem lehet
                    az, ami feneketlen, már pedig a fiú lesajnáló érzése csakugyan az. Lesajnáló.
                    Igen, ez a kellő szó. Nem lenézés, csak valami szánakozó érzés azok fölött,
                    akiket a természet mindentől megfosztott, ami az életben szép és elérni érdemes
                    és... eh, egyszóval ami awfully jolly. No mert e nélkül a
                    szó nélkül a fiú szókincse nem teljes. És hogy ennek a szónak értelme többoldalú
                    a legkomplikáltabb sokszögnél és nyújthatóbb a legjobb gummipuskánál, arra elég
                    azt tudnunk, hogy awfully jolly lehet az embernek, az az a fiúnak a kipróbált
                    pajtása, az új zsebkése, a karácsony szünideje, a kutyája, uzsonnája és a
                    footballhősök közül való bálványa.</p>
				<p>De hát miért is olyan szánalmas alakja a gyerekszobának a leány, akár 
                        sis (sister), akár más?</p>
				<p>Hát szegény, mikor nem tanulhat boxolni, nem kap crickethez való labdaütőt,
                    lábszárvédőt, nem kap footballt, - a haja vagy kibomlik, vagy összekuszálódik,
                    következésképp a legérdekesebb búvóhelyekről száműzve van; - és még ha az
                    egyetemig fölvergődik is a boldogtalan és lesz belőle Cambridgeben Newnham-girl
                    vagy Girton-girl, ott is legfölebb csak tanulhat. Pedig
                    hát, hogy Cambridgeben, Oxfordban véletlenül tanulnak is, arról már nem lehet
                    tenni, de hogy ott a csónakverseny a fő, azt már a gyerekszobában is minden
                    valamire való fiú tudja.</p>
				<p>Azután mikor az kerül szóba, hogy kiből mi lesz! Hát érdemes a leánynak erről
                    szólnia, mikor sem Jack Tar, sem Tommy Atkins nem lehet belőle, sem tengerész,
                    sem katona. No meg persze jockey sem. A jó Isten tudja, hogy viseli el szegény
                    az életét?</p>
				<p>No, de legalább ami kicsit megtehet érte az ember, hát tegye meg.</p>
				<p>És itt vegyül bele az angol fiú kedves udvariassága a leánytestvérei iránt. Ha
                    már szegények úgyis annyi mindentől meg vannak fosztva, legalább „mi férfiak” -
                    gondolja az ökölnyi, hét éves gentleman is - tegyük meg értük a magunkét. Ma is
                    látom az én szakasztott ilyen korú barátomat, Normant, mikor azt látva, hogy a
                    cseresznyefáról teleszedett kalappal leérkező tíz éves pajtása egyenesen enni
                    kezdte a cseresznyét, anélkül, hogy a leányokat megkínálná, odaugrott eléje,
                    mint egy viadalra kész harcias, de törpe kis Bantam-kakas és kirántotta a
                    kalapot a kezéből ezzel a szóval: „Denny, you are a cad!”
                    Hogy mi az a cad? Minden, ami a gentleman 
                        nem. Kötelességérzet nélkül való, tapintatlan,
                    udvariatlan, önző, közönséges.</p>
				<p>Hát azt csak lehet tudni, hogy ha már a szegény leányok a fára mászás
                    boldogságától meg vannak fosztva, legalább a cseresznyét ne mind az egye el
                    előlük, aki előtt a mászás is, a szedés is lehetséges.</p>
				<p>És ahogy Norman azt a cad-et odavágta a másiknak, volt
                    olyan méltóságos tagja a maga kis tengerészruhájában az angol társadalomnak,
                    mint akár apja, a commodore...</p>
				<p>Hosszú, hosszú évek során át leszűrődött, átöröklődött meggyőződés az az angol
                    családokban, hogy a jövedelem beosztásának egyik első és fontos tétele: a fiú
                    vagy a fiúk nevelése; - azoknak elküldése valamelyik nagy és hírneves iskolába,
                    az Eton, Harrow, Rugby, Winchester fajtájúak közül, ahol férfivá és úriemberré
                    nevelik őket s ahonnan azután mehet tovább valami előkelő szakiskolába
                    tengerész- vagy katonatisztnek, vagy mehet az éppen olyan nagyúri légkörű
                    Oxfordba, vagy Cambridgebe egyetemre; - de persze azok az évek, melyeket a fiú
                    ebben a költséges világban él át, az ő fiatal éveit mindenesetre megtöltik
                    gyönyörű benyomásokkal és tartalommal, de a család nevelésügyi költségvetését
                    sokszor meglehetősen kiürítik, ha nagy vagyonról nincs szó és ez a körülmény
                    magyaráz meg sokat az angol családok leányainak sorsából is. Hány, de hány
                    leánynak kell félreállnia; - megelégednie redukált nevelési előnyökkel, ha
                    mindnyájukra nem telik nagyon bőven; - mert „it is essential that the boy should
                    get a good classical education”.</p>
				<p>Hogy jó klasszikus nevelést kapjon! Ez a kifejezés ellenállhatatlanul úgy üti meg
                    a fülét mindnyájunknak, mint a Hiúság Vásárának jól
                    ismert sora. Hogy rávilágít Thackeray ott az angol családok hitvallásszerű
                    meggyőződésére, mikor még a bárdolatlan, a helyesírást sem tudó, kártyás,
                    eladósodott és ezredes korában is inkább káplárnak illő Rawdon
                        Crawley ezredes is azt mondja a fiának: „Fogd marokra a dolgot, Rawdon,
                    - nincs a világon semmi, ami a jó klasszikus neveléssel fölérne”.</p>
				<p>Elérkezik hát a nap, mikor a gyerek búcsút mond a nursery meg a kert gondtalan
                    életének és lesz belőle iskolás fiú. Ha csak lehet, minden család bennlakónak
                    szereti beadni, de még ahol ez nem illik is bele a család életének beosztásába,
                    legalább egész napra az iskolába van adva a fiú: ott van reggeltől estig.</p>
				<p>Hogy miért? Az angol fiú nevelésének a sarkalatos tétele az, hogy a fődolog, a
                    „book learning”-nél sokkal fontosabb dolog a 
                       jellemnevelés. És nem lehet tagadni, hogy a fiú jelleme sokkal jobban
                    kiképződik az iskolában, a társakkal való együttélés meg a férfifelügyelet
                    hatása alatt, mint hogyha a nap egy jó részét is otthon töltené, ahol az apa
                    reggeltől estig rendesen nem látható: este, mire láthatnák egymást, a fiúnál már
                    eljött a lefekvés ideje.</p>
				<p>Az iskolában kő kővel ütődik össze, lecsiszolják, leütik egymás éleit. Az igaz,
                    hogy néha egy-egy nagyobb összeütődés egyik-másik elemmel talán éppen
                    ellenkezőleg élessé tesz bizonyos vonásokat, de éppen úgy, mint a köveknél, ez
                    nem sokáig marad így; a bántó csúcsok, élek lekopnak újra és az életben a kövek
                    használhatóan helyezkednek el. Erre az elhelyezkedésre készülve alakul lassan,
                    száz meg száz kisebb-nagyobb (gyakran inkább nagyobb, mint kisebb) ütődés
                    folytán az angol iskolás fiú.</p>
				<p>Az angol iskolás fiú! Ha van e gyűjtőfogalom minden alfajának, a pajkos, a
                    hetvenkedő, a zsarnokoskodó, a bátor, a jólelkű, az igazságot, a 
                        fair 
                    play-t mindenek fölött becsülő fiúnak egyetlen egy,
                    márványba vésett, plasztikus szoborcsoportja, az bizonyára a Thackeray hatalmas
                    rajza arról az iskoláról, amelyben a „Dobbin gyerek” tanul, meg a kis Osborne
                    György. A kasztrendszeres angol világ fia, hiába, hogy, hogy nem, mindig tudja
                    apróra a másikról „what his people are” kik a rokonsága; és íme, a gazdag
                    fűszeres fiának, a „Dobbin gyerek”-nek csak Fügés a neve
                    előttük. Bálványuk Cuff, az úri gyerek, akiért ponny-ló
                    jön el vasárnap, inassal; Cuff, aki még a tanárokkal is szembe mer szállni;
                    Cuff, akinek még a római orra is mutatja, hogy gentleman.</p>
				<p>Az ám, de Cuffra is az a hatása az iskola tömjénezésének, ami tíz közül kilencre
                    lenne, lesz belőle az angol iskolás fiú egyik kellemetlen fajtája, a 
                        bully. Vagyis a zsarnokoskodó, követelő, erőszakos
                    terrorista, aki vagy engedelmességet nyer, vagy - üt. A bully megtermésének oka
                    különösen a Thackeray korabeli nevelési rendszerben rejlik, noha részleges
                    magyarázata még most is meglelhető az iskolákban s erről szeretnék is még
                    hozzátenni egyetmást; de Cuff és a társai úgy lüktetnek az élettől, hogy azokat
                    nem várakoztathatom addig, ki kell eresztenem őket aporondra.</p>
				<p>A porondra csakugyan, mert mint minden angol iskolás fiú,
                    ezek is mihamarabb ott állnak az iskolaudvar küzdő homokján. Dobbin Vilmos,
                    akinek a lelkében, mint minden angol fiúéban, van egy nagyon meleg szöglet, az
                    „otthon” meg az édesanyja számára, levelet ír haza. Igen, de szembe kerül vele
                    Cuffban a fiú egy másik vonása, a meggondolatlanságból való
                        kíméletlenség (ami a gyereknél az állatkínzásnak is oly sokszor
                    magyarázata) és Cuff, elkapva a levelet, csúfolódni kezd. Dobbin odavágja neki
                    az angol fiú legnagyobb sértését: „Gentleman nem olvassa
                    el másnak a levelét engedelem nélkül”. És ezt a fűszeres fia mondja a birtokos
                    gentry úr fiának! Kitör a gyűlölködés, de azért az alapjában áldott lelkű
                    Dobbinnál még is csak akkor kerül kenyér- (és csont-) törésre a dolog, mikor
                    látja, hogy Cuff a magánál sokkal kisebb Osborne Györgyöt terrorizálja. Erre
                    azután már ki kell állni a boxolásra! És hogy elleste Thackeray a valóságból még
                    azt is, hogy noha a kis Osborne tudja, ki az ő vétkes támadója és ki a nagylelkű
                    védője, az igazság az, hogy - egy kis vérbeli angol társadalmi snobsággal,
                    bizony - szégyenli, hogy a „Fügés” állt ki érte.</p>
				<p>De hát megkezdődik a küzdelem: a csöndes, a magába vonuló Dobbin, aki talán éppen
                    azért nem patvarkodott mindig, mert tudatában volt a maga szunnyadó nagy
                    erejének, íme, az angol küzdőnek nem szalmatűz lobbanásával, hanem tölgyfahasáb
                    izzásával folytatja a box-párbaj hosszú küzdelmét, egyre nőve, egyre dicsőbbé
                    válva a bátorságot fanatikusan imádó angol fiúk szemében és Dobbin iszonyúan
                    ellátja a régi bálványt, Cuffot. Ennek a szép, előkelő római orrából patakzik a
                    vér, de - micsoda meglátás ez ismét! - mikor a tanár odasietve, kérdőre akarja
                    vonni a győztes Dobbint, Cuff, még tántorogva az ütéstől, először is ezt mondja:
                    „Én voltam a hibás, sir, nem a Fügés - akarom mondani, nem a Dobbin. Bántottam
                    egyet a kisebb fiúk közül és megérdemeltem, amit kaptam”.</p>
				<p>Ezzel a kiengesztelő sorral végződik ez a márványba vésett jelenet és szeretjük
                    Cuffot is, szeretjük persze az aranyszívű Dobbint és szeretjük a többi fiúkat is
                    mind azért, hogy az igazán jónak önkéntelen tisztelete
                    ott szunnyad mindnyájuk szívében, mert íme egyszerre szeretet és becsülés
                    ragyog rá Dobbinra mindenhonnan az iskolás élet egész hátralevő részén át.</p>
				<p>Mondtam valamit arról, hogy a régi, a Dickens és Thackeray korabeli iskolai élet
                    szinte nevelte a bullyt, mert minden „új fiú” rendszeresen szolgája lett egy-egy
                    nagyobbnak. Ez bizonyos mértékben, mint engedelmességre, fegyelemre szoktató
                    dolog nagyon jó volt, de persze igazán jó csak akkor lehetne, ha valakiben már
                    gyerekkorban meglenne a hatalom mérséklettel, visszaélés nélkül való
                    használatának adománya! De mikor ez a királyok közt is csak a kivételesek közt
                    van meg, mihelyt a hatalom gyakorlása ellenőrizetlen!</p>
				<p>Ezt a rendszert tehát elejtették és noha tagadhatatlan, az angol iskolás fiú
                    ereje tudatában ma is nagyon hajlik még a hatalmaskodásra, viszont ennek a
                    hibának nagy és alig túlbecsülhető ellenszere akadt a
                        sportjátékok egyre növekedő szerepében.</p>
				<p>Hogy miért? Mert a játszótéren minden inkorrektség, minden jogtalanul felhasznált
                    előny, minden leggyöngébb árnya a... kimondani is alig merem... csalni akarásnak
                    oly iszonyú szigorú bírálás alá esik, hogy a fair play,
                    ami ennek mind éppen az ellenkezője, egészen átment az angol fiú vérébe és a
                    fair playt kénytelen átvinni az élet minden más dolgába is, ha azt nem akarja,
                    hogy „bounder”-nek tartsák. Ami megint éppen az
                    antipodese a gentlemannek.</p>
				<p>A sportjátékok tanították meg az angol fiút még egy gyönyörű vonásra: hogy 
                        tudjon leveretést harag nélkül elviselni. És ez megint
                    átmegy az élet más dolgaiba is: ez teszi, hogy tud önuralkodással, udvariasan
                    viselkedni a szerencsés ellenféllel szemben, pl. a hivatalos életben is és oda,
                    az iskolai játszóterek talajába nyúlik bele a gyökere a parlamenti élet
                    imponáló, úri méltóságának is, ahol unfair
                    személyeskedések gyakorlásával igen hamar kizárja magát valaki az úri emberek
                    sorából.</p>
				<p>A leveretés szépen való elviselésével szinte együtt jár a kiválóság előtt való
                    hódolás. Az angol fiú született „hero-worshipper”, hőstisztelő, ha ez eleinte
                    csak úgy kezdődik is, mint annál a kis fiúnál, aki nagy lelkesedéssel beszélt
                    valami Cobden nevű társáról, mint kitünő kapuvédőről. „Azután mondd csak, -
                    kérdezte az atyja - valami rokona ez a ti Cobdentek a nagy Cobdennek?” „Nem,
                    édes apám, hiszen ő maga a nagy Cobden.” Ha ez nem hőskultusz, akkor semmi sem
                    az.</p>
				<p>Ha a fiúk zsarnokoskodása megszünt is, azért viszont az 
                       ellenőrzött fegyelem gyakorlása, a fiúk közt fölmerülő 
                        ügyek elintézésének hatalma viszont ma is nagy mértékben
                    a maguk kezében van. És ez jól van így. Mert lám, tegyük fel, hogy valami 
                        kényes ügy, verekedési, zsebpénz- vagy játékügy stb.
                    forog szóban, valószínű, hogy az igazságot tenni akaró 
                       tanár annak nem hallaná meg minden részletét, míg a felügyelő 
                        fiú meghallja. Azután pl. ha a tanár követne el némi
                    igazságtalanságot: nos, végre is mi megtorlás maradna a fiúk részére? Lappangó
                    elégedetlenség talán igen, ami mondhatatlant ront az iskola egész légkörén, de
                    orvoslást nem igen szerezhetnek.</p>
				<p>Hanem hiszen próbálna csak az igazságot tevő fiú
                    igazságtalan lenni! Ezek az iskolai kis törvényhozó Lykurgosok - Lykurgosok
                    valóban: mert a legszigorúbb spártai törvény őket is kötelezi.</p>
				<p>Minden fajta iskolában, az egészen egyszerűekben is azt mondhatja el a tanító
                    méltán a fiúkról: „They are put on their honor”. A maguk becsületére bízzák
                    őket. És hogy ez micsoda óriási etikai erő, arra éppen az egyszerűbb osztályok
                    fiainak életéből mutathatni néha a leggyönyörűbb példákat. Ez a nevelés teszi a
                    szegény otthonban, korai munkában felnövő fiút olyat szavahihetővé, felelősséget
                    viselni tudóvá. Vagy kételkedhetünk-e a fiú becsületére való utalásnak nagy
                    nevelő erejében, ha eszünkbe jut Copperfieldnek az a lapja, mikor a százszor
                    megalázott, megvádolt, megbélyegzett kis Dávid, akiben már szinte az önbecsülés
                    is haldoklik, egyszerre ahhoz az „egész ember”-hez, dr. Stranghoz kerül és ez
                    egyszerre magához emeli a fiút, azt kérdezve tőle s 
                       „Becsületszavadra
                    ?” És erre abban a letiprott lélekben egyszerre
                    felszökik az önérzet, az önmagában való hit és úgy feleli, mint aki most olyan
                    hitvallást nyert, amelyhez tudja, hogy hű lesz mindhalálig: „Becsületszavamra,
                    uram!”</p>
				<p>A fiúknak a benlakó iskolában: maguk közt való felnövése, igaz egy kicsit
                    megtermi a „shyness”-t bennük, a mások előtt való, a felnőttek, vagy a leányok,
                    vagy az új ismerősök előtt való félénkséget, zavarba jövő, fiús
                    félszegséget.</p>
				<p>De itt megint visszaszállok gondolatban azokra a nagyon is kész kis zsebkiadású
                    boulevard-gavallérokra, akik az angol fiúval ellenkezőleg, bezzeg a félénkség
                    minden árnya nélkül mozognak, társalognak, hencegnek és udvarolnak már
                    tizennégy-tizenöt éves korukban. És eszembe jut, amint Schopenhauer az ő
                    könyörtelenül mélyrelátó szemével ítél az ilyenek fölött és azt mondja, hogy
                    fiúban soha nem jó jel az, ha elfogódást nem érez, új
                    viszonyok, új emberek között és ha nagyon is könnyen, minden megilletődés nélkül
                    találja bele magát mindenbe. Röviden, de nagy súllyal csak azt teszi hozzá: 
                        Es zeigt auf Gemeinheit. És hányszor igazolta be ezt az
                    élet azoknak a suhanc-, sőt fiúkorukban is már olyan nagyon felnőtt és bátor
                    fiatalembereknek az elzüllésével!</p>
				<p>Nem, az angol fiú arcán az a könnyen, nagyon könnyen megjelenő zavart pirosság,
                    amelyet persze nagyon szégyel (s ami ennek folytán még szembeötlőbben
                    jelentkezik), legyen becses mindenki előtt, aki az emberi lelket ismeri, mert az
                    a támadó rózsás pirosság azt jelenti, hogy abban a lélekben hajnal van még;
                    harmattiszta hajnal.</p>
				<p>De persze, bármilyen jól eltelik is az idő a pajtások, meg a játékórák révén az
                    iskolában, micsoda számolása az azért a perceknek, mikor az egy hónapi
                    karácsonyi és hat heti nyári vakáció közeledik. Persze, tudja a fiú, hogy otthon
                    mindazt, ami jótól csak elesett az iskolás hónapok alatt, azt a szünidőben
                    szinte ráhalmozzák. Csoda-e hát, ha az ő iskolai jargonja szerint (ad notam
                    „mesés” meg „rém”), amelynek két állandóságra homeri, erőteljességre shakespeari
                    mellékneve van és ez a jolly meg a 
                       beastly, a használat alkotta értelem szerint 
                       óriási és iszonyú, bár szó szerint 
                        nem ezt jelenti: - csoda-e, mondom, ha a szünidő
                    megkezdése az angol fiúnak beastly jolly, az iskola
                    megkezdődése pedig jolly beastly. Iszonyúan óriási és
                    óriásilag iszonyú, noha ez a fordítás igen színtelen és igen jámbor az
                    eredetihez.</p>
				<p>Magának a book-learningnek, a könyvből való tanulásnak a
                    kedvéért, az igazat megvallva, nem nagy fanatizmussal zarándokol vissza az
                    iskolába. Tananyaga kevesebb, mint a német vagy francia fiúé, de amennyi van, az
                    elég is neki: - az átlagos fiú nem különösen gyors és tűzeszű, az ő elméje nem
                    melegházi, forced 
                    culturere való palánta, inkább csöndes menetű növésű s
                    azután künn az életben ennek szabad levegője, napja kell neki, hogy színesre,
                    erőteljesre érjék.</p>
				<p>Persze, hogy minden ország minden iskolájának megvan a maga jó, közepes meg rossz
                    tanulója, úgy hogy feleletből, írásbeli dolgozatokból abszurdumokat idézni az én
                    részemről is elítélendő unfair dolog lenne méltán minden
                    angol fiú szemében, de arra mégis jellemző néhány ilyen „school howler”-nek
                    nevezett fogalmazványbeli elszólás, hogy az életre való dolgokban sokszor
                    egészen talpraesett, igen jóeszű angol fiú is miket mond néha olyan dolgokról,
                    ami inkább theoretikus tanulás és távoleső az ő világától. Nézzük:</p>
				<p>„A vacuum nagy, puszta hely, ahol a pápa lakik.”</p>
				<p>Az interdiktum olyan láz, ami a rossz csatornázástól ered.
                    (Talán intermittent fever-re, váltólázra gondolt. De hát ki tudná azt?)</p>
				<p>A szög olyan háromszög, amelynek csak két oldala van.</p>
				<p>Algebrai jelzéseket akkor használunk, mikor nem tudjuk, miről beszélünk.</p>
				<p>Az agg harcosokat más néven vegetáriusoknak nevezzük. A
                    francia forradalom elitéltjeit gelatine-nel végezték ki.
                    Lőerőnek azt a távolságot nevezzük, amennyire egy ló el tud vinni egy font vizet
                    egy óra alatt. Ha a levegő száz percentnél több karbolsavat tartalmaz, ez
                    ártalmas az egészségre. A gravitáció az a valami, ami ha nem volna, akkor
                    elrepülnénk. Refugiumnak azt a helyet nevezték, ahova az
                    olyan ember, akit megöltek, hirtelen felugorva bemenekülhetett. A kör olyan
                    egyenes vonal, ami olyan kerekre van húzva, amilyenre csak lehet és a közepén
                    pont van. A hosszúkarú szivattyú mechanikai előnye az, hogy valaki segíthet az
                    embernek szivattyúzni. Mit jelent a patriota szó?
                    Nagyapát. Add III. Richard rövid jellemzését! III. Richard sántított a jobb
                    vállára.</p>
				<p>Különösen a történeti tények közül kettőnek, háromnak homályos ismerete és azután
                    összekeverése ad ragyogó feleleteket: például emlékszik a fiú valakire a
                    királyok közül, akinek a fia a tengerbe fult és az apa sohasem mosolygott többé.
                    Ez játszik bele feleletébe, valamint a borba fojtott Clarence herceg sorsa is,
                    mikor arra a kérdésre, ki volt Vilmos herceg, azt feleli: Vilmos herceg
                    belefulladt egy hordó Madeiraborba és ezután sohasem nevetett többé. (Amiért nem
                    lehet különösebben morózus kedéllyel vádolnunk.) Végre arra a kérdésre, ki volt
                    a „fiatal pretendens” (Stuart Károly); - belekeveredik a tudatába egy másik
                    trónkövetelő sorsa, aki nem volt a király fia, csak melegítő serpenyőben
                    csempészték a palotába és ennek segítségével azt a feleletet kombinálja: a
                    fiatal pretendenst azért nevezzük így, mert azt pretendeálta, hogy ő a király
                    fia, pedig sütőserpenyőben született.</p>
				<p>Persze, egy efajta elme ellensúlya gyanánt, aki ilyeneket
                    alkot, ott van megint az angol fiúiskolában tíz
                    meglepően nyílteszű, értelmes, ha nem is ragyogó tehetségű fiú, hogy mennyire
                        ezeké a nagyobb szám, azt eléggé bizonyítja az, hogy
                    tízezrei az angol fiúnak már tizennégy-tizenöt éves korban egész napon át
                    kenyeret keresnek, mint office-boyok miegyebek és ezek
                    esti iskolákban végezve a tanulást, lesznek emberekké a
                    szó legszebb értelmében; az életre fölfegyverzett, protekciót nem kereső, csupán
                    magukban bízó, kedvteléseiket, igényeiket a szerzeményük szerint korlátozó,
                    senki mástól pénzt ingyen nem váró, a maguk jövőjét önerejükből fölépítő 
                        emberek; a fönn idézett feleletek csak azt mutatják, hogy
                    az angol fiúnak nem az absztrakt tudás, vagy a képzeletnek működése az erős
                    oldala és éppen azért áldás neki, ha olyan körből kerül ki, ahol tehetsége
                    legjobb elemeit a pozitív, praktikus tudást, a dolgozni való
                        képességet munkába kell hívnia, mert így legjobb ereje nem marad
                    parlagon. Míg azok, akik a fényes középiskolából a fényes egyetemi életbe
                    anélkül mehetnek át, hogy lelküknek az a jobb eleme munkába kerüljön, vagyis a
                    nagyon előkelő, vagyonos családok fiai, mi tagadás, néha azokból lesznek azok a
                    noha szimpátikus, jó modorú, jó ízlésű, jó ruhájú Archiek és Freddyk, akiket
                    azonban Dickens, a tudásukra nézve a Lord Frederick Verysopht alakjában azzal az
                    egy, nyújtva kimondott álmos mondattal örökített meg, hogy: „Oh... Shakespeare?
                    Oh ye-es, he was a cle-e-ver ma-an.”</p>
				<p>De hát az ilyen ifjú megint nem az angol föld határaihoz kötött produktum;
                    Párisban a Gontranok és Gastonok típusa ugyanígy gondolkozik; a magával eltelt
                    német Junkernek a „Schillers Tell von Goethe” csak azért „famoses Stück”, mint
                    jól tudjuk, mert abban „man schoss auf Obst.”</p>
				<p>De az bizonyos, hogy ma Angliában a fiú átlaga egyetemi ifjúvá serdülve sem
                    nagyon irodalmi hajlamú. A görög Olympiádokon, a tornaversenyek hősei mellett
                    az irodalmi sikerekért küzdőknek is fontak koszorút, de Anglia egyetemi ifjúsága
                    ma nem nagyon veszélyeztetné a babérbokrok ágait, mert sajátságosan háttérbe
                    szorult a komolyabb irodalmi hajlam még csak az értékesebb irodalom 
                        méltatni tudásának alakjában is, a művelésről nem is
                    szólva. Nem lehetetlen, hogy ennek részben a szinte túlhajtott sportélet az oka.
                    Ami energia van valakiben, az a sporttereken keres helyet és mikor a fizikailag
                    hatalmasan kifáradt ember hazamegy, ezer meg ezer, különben értelmes, értékes
                    ifjú bevallja, hogy: „I don’t want to think”. Nem kívánok gondolkozni. Ez
                    magyarázza meg az irodalomban a könnyű, felületes rövid lélekzetű elbeszélések,
                    vagy a detektívhistóriák kedveltségét, a színdarabok és a zenedarabok közül is a
                    könnyen, észbeli megerőltetés nélkül való fajtának túltengését és a társalgásban
                    pedig azt, aminek a szalon-jargonban elfogadott neve a 
                       chaff (polyva) meg a piffle.
                </p>
				<p>De ha egyetemet végzett angol fiatal embereket a szalonban üresen hallunk
                    társalogni, ne higyjük ám, hogy nem tudna másképp. Nem, most, vagy egy évtized
                    óta valami különös, túlzott divatja van annak, hogy valaki ne hozzon bele a
                    társalgásba sem súlyosabb, sem érzelmesebb témákat, mert az első dicsekvés, a
                    másik érzelgés. Olyan lett a fordulatok, egyéni vonások nélkül való társalgás,
                    mint amilyenné az öltözködési mód vált az urak közt akkor, mikor egyszerre, mint
                    a divatja múlt dolgok netovábbját vetették a sutba a derékba szabott
                    szalonkabátot, fodros hajat, hajlott karimájú cilindert és lett az egész alak
                    egyenruhaszerűen egyforma és vonalzóval megrajzolható. A ruházatbeli divatért
                    nem igen kár, de a társalgásbeli irtózás az egyéniség megnyilatkozásától ma
                    határozott hibája az angol szalonnak.</p>
				<p>Azt persze azért nem lehet tagadni, hogy a fővonások, amire az egyetemi légkör az
                    odáig jutott angol fiút szoktatja, nagyjában jók. A rezidenciális egyetemeknek,
                    Oxfordnak és Cambridgenek varázsosan szép világa: a csaknem ezredéves gyönyörű
                    tradiciók, az éppen oly úrias, mint poétikus szép, régi szobák, ahol a fiúk
                    laknak; a nagy, közös ebédlőtermek archaikus méltósága, a sokszor világhírű nagy
                    professzorokkal való érintkezés, azután az egymásközt való baráti élet azzal a
                    tudattal, hogy sokszor az ország kétezeréves múltjának legnagyobb családjai, a
                    ma uralkodó királyi családnál régibb, nagyobb arisztokraták nagy számban vannak
                    köztük: - csoda-e, ha mindez igazán gentlemanné avatja őket?</p>
				<p>És a testi-lelki egészség ott is kíséri őket tovább, mert ugyan hogy állnák ki
                    másképpen azt a spártai traininget, amire a sötétkékeknek (Oxford) a
                    világoskékek (Cambridge) ellen való évenkinti csónakküzdelme kötelezi őket?</p>
				<p>A testi fegyelmezésnek, kötelességtudásnak különben az angol fiúk közt is talán
                    egyik legpompásabb típusa a middy, a midshipman, vagyis
                    tengerészkadét. Ez a fiús tréfára és férfias erőfeszítésre, reggeltől estig való
                    munkára és estétől reggelig való táncra egyaránt kész perfekt egészségű
                    emberfia, akinek a gyerekarca még olyan síma és rózsás, a haja még olyan
                    selymes, mintha a jól őrzött nurseryben az édesanyja keze csak most simított
                    volna rajta végig, de aki azért a fölebbvalójától az acélkemény fegyelmet
                    elviselni s az alantosai fölött az acélkemény fegyelmet gyakorolni úgy tudja,
                    mintha harminc évvel lenne magánál öregebb. A legősibb törzsű
                    országnagy-családok fiait nagyszámmal viszi a middyk közé
                    az, hogy persze a cím és a birtok csak a legnagyobb fiúé és bizony nem egyszer
                    csak arról sejti meg az ember, hogy ez vagy az a fiú valami igen nagy úrnak a
                    fia a tengerészek közt, mert a noblesse oblige gyönyörű elvénél fogva még a
                    többinél is kötelességtudóbb.</p>
				<p>Mintha csak fiútársai közt ma is ott járna ihlető erő gyanánt az angol
                    tengerészfiú örökéletűvé vált hős alakja, a kis Casabianca, a nagy admirális
                    fia, aki atyjától az ütközetben azt a parancsot vevé, hogy a födélzet egy
                    pontjáról ne mozduljon, míg atyja föl nem menti, ott maradt mikor a födélzet már
                    kigyúlt is és mivel az admirálist ezalatt valahol a hajó egy távoli pontján
                    leterítette a golyó, a fiú ott halt meg, egy jajszó nélkül, ahova a
                    kötelességtudás, a becsületérzés, az önuralom és szótartás láncolta.</p>
				<p>Kötelességtudás, becsületérzés, önuralom, szótartás.</p>
				<p>Ebben foglalhatni össze mindannak a javát, ami Britannia fiát fiúkorában
                    kedvessé, férfikorában értékessé teszi. Ez az a négy sarokpillér, amin a 
                        gentleman fogalma fölépül. Ezek nélkül a legterebélyesebb
                    családfa, a legduzzadtabb erszény és a legjobb szabó sem teheti az embert
                    azzá.</p>
				<p>Ezek teszik azt, ha az angol ember keze, hírneve, zászlója tiszta marad minden
                    szennytől a City pénzvilágának műveletei közt, vagy a harctéren vagy a sarkok
                    jégmezőin és az egyenlítő forró lehelletű bozótjai közt egyaránt.</p>
				<p>De magasra nőni, erős törzsűvé válni csak az a fa képes, amelynek gyökerei erősen
                    fogóznak a talajba és mikor az angol férfi mindezeken a küzdőtereken erejének
                    legjobb tanújelét adja, akkor is az táplálja, hogy lelki életének gyökerei oda
                    nyúlnak vissza a tiszta, meleg, erős angol családi életbe.</p>
			</div>
			<div type="chapter">
				<head>
                    Az üzleti élet méltósága
                </head>
				<p>Anglián nemrég riadt szó repült keresztül, melyből éles és elfogulatlan
                    szemlélődés, önbírálat és önmagukkal való elégedetlenség hangzik ki. A riadt szó
                    veleje körülbelül abba foglalható össze, hogy egy idő óta az üzleti élet
                    méltósága, mintha nem látszanék olyan nagynak sokak szemében, mint azelőtt és
                    mintha nem elég, igazán kiváló tehetségű fiatal ember lépne üzleti,
                    kenyérpályára, hanem e helyett inkább a teoretikus, vagy a kormányhivatali
                    pályákat választják.</p>
				<p>Az ember hallja ezt a felriadást; hallja, hogy még olyan emberek is, mint például
                        Sadler professzor, a Leeds-ben levő egyetem
                    principálisa (tehát nem üzleti, hanem tudományos pályán
                    levő ember), nagy kárhoztatással szól erről az egészségtelen irányról; - hallja
                    sok más, vezető angol embernek kemény, bíráló szavát: és mikor mindezt
                    végighallgatta, akkor az az érzés, amely ennek nyomán Anglia iránt támad, nem a
                    lekicsinylés, hanem a komoly nagyrabecsülés érzése. Mert hiába, örökéletű marad
                    az a régi igazság, hogy: „a saját magukkal való elégedetlenség az első lépés a
                    haladás felé”. Anglia, ha csakugyan tévedett ebben az irányban, akkor helyre is
                    fogja zökkenteni az egyensúlyt újra, bízhatunk benne! Sőt íme már most is azon
                    munkálkodik, hogy fokozott munkásságra és jelentőségre emeljen egy olyan
                    intézményt, amely a praktikus kenyérpályák lenézésének útját vágja. Ez az
                    intézmény az, hogy az egyetemeken, minden egyetemi városban legyen egy tanács,
                    amely a végzett ifjak nevét oly szempontból osztályozza, hogy a
                    legtehetségesebbek, a legönállóbb gondolkozásúak, a legtöbb oldalú talentumok
                    külön listán legyenek arra a célra, hogy ha valami jelentékeny, nagy üzletember
                    alkalmas hivatalnokot keres a maga százágú munkásságának egy-egy fontos ágához,
                    az az üzletember odafordulhasson egyenesen az egyetemekhez. Brilliáns
                    javadalmazású helyek kerülnek így betöltésre, helyén való tehát, hogy ezek
                    brilliáns tehetségeknek jussanak. Mert hol van az az idő, amikor az üzleti pálya
                    csak azt jelentette, hogy valaki egy boltasztalon keresztül árúkat ad el és
                    értük pénzt söpör be egy fiókba?</p>
				<p>És hol maradt a haladó idő mögött annak a gondolkozása, akinek a „kereskedő” ma
                    is csak ezt jelenti? Ma is, amikor igazán meg kell tanulnunk azt az igazságot,
                    hogy a nagyra hivatott üzletember ma már jóformán minden egy személyben:
                    vegyész, fizikus, mert ismeri az árúk elemzését, anyagbeli természetét; de
                    szociológus is, mert tudja, hogy a társadalmi fejlődés miféle új kívánalmakat
                    támaszt; geográfus is, mert tudnia kell az idegen országok termelési,
                    közlekedési, ipari, kereskedelmi viszonyait; és politikus is, mert nem lehet el
                    anélkül, hogy ne ismerje mindazokat a rugókat a nemzetközi politikában, melyek
                    mind egytől-egyig befolyásolhatják a termelést, a keresletet, kínálatot,
                    árakat.</p>
				<p>És mikor az ember elkezdi az üzleti pályát ilyen szempontból mérlegelni, akkor
                    eszébe jut, hogy lám, Anglia már ezen a mai, - más nemzet szemének alig
                    észrevehető - kis tévedésen is komolyan megriad, mekkora megriadásra lett volna
                    már oka régesrégen más országoknak, ahol például a Pató Pál úrral való családi
                    hasonlatosságot feltüntető típusnál még csak nem rég is nem volt éppen
                    ismeretlen az olyan apai fenyegetés, hogy: „Ha se eszed, se szorgalmad nincs
                    elég és itt se, ott se tudod megállni a helyedet, én bizony nem nevelek belőled
                    urat, hanem kereskedőnek adlak!”</p>
				<p>(Sőt, hogy a fenyegetés annál elrettentőbben hangozzék, a stílszerű szó rendesen
                    az volt, hogy bótosnak adlak.)</p>
				<p>Nos, hogy azután az ilyen módon pellengérnek megtett kereskedői pálya iránt a
                    fiúk szeretete és becsülése is arányban állott a kecsegtető képpel, az nem
                    csoda.</p>
				<p>Hogy azonban a kereskedelemnek kellenek-e az ilyen kimustrált családtagok, az
                    ismét más kérdés, csakhogy ezt a kérdést ezideig nem igen vetették föl.</p>
				<p>Mindezt azonban nem gúnyolódásból mondom. Igen gyönge kis argumentum szokott
                    lenni a magunk haladott voltának bizonyítására, ha olyanokra mutogatunk rá
                    gúnyosan, akiket reájuk rakott láncok gátoltak a haladásban. A Pató Pál urak
                    korának is megvoltak a maga súlyos láncai; a politikai helyzet, a decentralizált
                    adminisztráció, meg az életerőt kiszívó militarizmus minden tehetséget,
                    energiát lefoglalt; másra már igazán alig kerülhetett. Ne gúnyoljuk, hanem
                    szánjuk őket!</p>
				<p>De viszont, ha mi már az oldódó és lehulló láncok szerencsésebb korában élünk,
                    azt csakugyan megtehetjük, hogy a régibb korszak leláncolt fiainak minden
                    gúnyolása nélkül tovább haladjunk.</p>
				<p>Anglia, a kereskedelmileg hatalmas, a vagyonos volta révén nemcsak materiálisan,
                    de lelkileg is szép életre képesített Anglia új mozgalma minden országot
                    elgondolkozásra kellene, hogy bírjon afelől, mily kölcsönösen emelőleg,
                    kifejlesztőleg hatnak egymásra ezek a tényezők: az igazán képzett, értelmes
                    családok jól nevelt fiai és a praktikus pályák. Az első belevinné a másodikba a
                    már hazulról hozott tudás és széles szemhatár nagy előnyét, viszont a második, a
                    pálya oly képességeket ébreszthetne föl és tehetne tudatossá az igazán kiváló
                    családok fiainál, amely képességek talán minden más pályán letargiában
                    maradnának.</p>
				<p>Nagyértékű, irországi eredetű könyv kering most az angol piacon; szerzőjét még
                    mindig a névtelenség takarja, de az, aki Pat álnév alatt ezt a könyvet megírta,
                    nagy pártatlansággal és nagy, igazi, mert nem hízelgő hazaszeretettel mondja
                    szemébe a maga igen tehetséges, sok vitalitással megáldott, de álmodozó,
                    uraskodni szerető és a praktikus munkától húzakodó ir-kelta fajának az ilyen
                    dolgokat:</p>
				<p>- Egyetemi hallgató koromban ismerkedtem meg egy német fiúval, aki Angliába az
                    egyetemi élet kedvéért jött ugyan, de aki azért egész életét a gomboknak
                    szentelte. Atyja gombgyáros volt és a fiát azért küldte az egyetemre, hogy
                    igazán magas kiművelést nyerjen és ennek a révén jobb vezetője legyen a
                    gombüzletnek is. A fiú angol egyetemet választott, hogy a nyelvet is, meg egy
                    másik ország kereskedését is eltanulja és táguljon a szemhatára. Sokszor
                    mutatott nekem egész halom, kemény papirosra varrt gombokat, száz, meg százfélét
                    és valamennyiről tévedés nélkül meg tudta mondani, hol készült, Kínától Peruig
                    ugyanolyan jól ismerte a különböző gyárakat, mint Berlintől Elberfeldig. Volt
                    Londonban egy ügynökük, aki a gombjaikkal járt az üzletekbe és a fiú ezzel az
                    emberrel állandó összeköttetést tartott fenn. A gomboknak köszönhette az
                    egyetemi műveltség előnyét és ezért azt akarta, hogy ez az előny visszahasson a
                    gombokra. Tudom, hogy a kelta hazámfia, ha ugyan elolvasta e sorokat eddig, most
                    nevet az én németemen, meg a gombjain; - csakhogy az én németem ma magas
                    műveltségű gentleman, aki óriási üzemű gyár élén áll, honfitársai százainak
                    juttatva jól fizetett munkát, mialatt az én kelta testvérem nevet ugyan rajta,
                    de ő maga Amerikába való kivándorlásról gondolkozik, ahol talán majd ő is
                    hajlandó lesz megfogni a boldogabb végén valami hasznos munkát, amelynek
                    elvégzését otthon szégyenlené. Ugyan mit határoz az, hogy mi az eszköz, gomb,
                    szarvasmarha, csizma, vagy gőzgép; miben dolgozik valaki; - a fő csak az, hogy
                    annak révén nevelhessük a nemzeti vagyont, tágíthassuk az élet szemhatárát,
                    ellene álljunk a hanyatlásnak, szegényedésnek és hozzáadjunk valamit a nemzeti
                    életerőhöz.</p>
				<p>Amely nemzetben ezek az állítások nem ébresztenek sikeres gondolatokat, azt
                    sikeres jövőre sem ébresztheti semmi szózat.</p>
				<p>Az úgynevezett úri pályák még ma is túlságos nagy varázst gyakorolnak sok
                    olyanra, akit talán tehetsége, hajlama, egész egyénisége mind a praktikusabb,
                    ipari, termelői, kereskedői pálya felé terelnének és akinek egyéb oka sincs
                    talán arra, hogy valamelyik úri pálya gyengén fizetett, sőt sokáig
                    tiszteletbeli, tehát sehogy sem fizetett munkása legyen, mint csupán az a
                    bilincsnek is beillő családi hagyomány, hogy „egész családom úri pályákon van,
                    én sem üthetek ki a családból”. - És ily módon hány tehetség marad
                    kifejletlenül.</p>
				<p>Angliában az egyetemek nagy, egyre növekvő, magába szívó erejéhez, valljuk meg,
                    magyarázatul szolgál az is, hogy a sportok gyakorlására, ami Anglia mai
                    életében oly nagy szerepet játszik, sehol sem nyílik szebb alkalom. És bizony
                    sok, igen sok jó család fiának, mikor az egyetemre beiratkozik, a pálya, amely a
                    szeme előtt lebeg, a criketpálya. Pedig eszükbe juthatna, hogy tartósabban
                    érdekes, lebilincselő sport nem igen lehet annál, mikor valaki az igazi, a
                    legnagyobb versenypályára, a dolgozó életbe lép ki és ott méri össze a maga
                    legjobb képességeit másokéval.</p>
				<p>És Anglia most ezt akarja megteremteni, szervezett, erős gyökerű intézmény
                    gyanánt, hogy az egyetemeket és az üzleti világot összeköttetésbe hozza
                    egymással. Azt akarják, hogy alakuljon valami központi iroda, melynek élén a
                    tanács vagy bizottság nevelésügyi tekintélyekből és üzleti szakemberekből
                    álljon. Ezek most, a terv kezdetén még maguk sem láthatják talán tisztán az
                    összes lehetőségeket, de munkaközben száz új, meg új lehetőség tárulhatna fel
                    előttük arra nézve, hogyan biztosíthassák és köthessék le az üzleti élet, a
                    praktikus pályák számára a leginkább megfelelő elemet és hogyan terelhessék
                    mintegy sok olyan ifjú lelkét a neki való pálya felé, aki magában talán nem is
                    ismerné fel, hogy mire termett és nagy siker helyett nagy csalódás várná az
                    életben. A tanácsadó bizottság üzletemberei hétről-hétre rászánnának néhány
                    órát arra, hogy az állást keresőkkel tárgyaljanak és őket irányítsák.</p>
				<p>Manapság a hazafiság eszméjével sok elferdített alakban találkozunk. Van, akinek
                    a hazafi még mindig csak az, aki a militarizmus rendületlen híve; - viszont van
                    olyan is, aki valami vértelen, szín és melegség nélkül való világpolgári
                    gondolkozással minden nemzeti érzést a lomtárba szeretne utalni; - ma, mikor
                    ilyen végletekkel találkozunk, igazán jól esik azt látni Angliában, hogy
                    mindennek az új eszmének, az egyetemi világ és az üzleti világ szerves
                    összeköttetésének gyökerén egy nagy, erős, forró és tiszteletreméltó érzés
                    rejlik az angol intéző-körök lelkében: a hazaszeretet.</p>
				<p>Üzletembereik közül az angol világpiac királyai, milliomos gyárosok, termelők,
                    valóságos kalmárhajórajok urai ugyanazt hangoztatják, amit az egyetemek tudósai:
                    Anglia nagyságának, erejének egyik forrása mindig a kalmár-siker volt. Ezt a
                    forrást nem szabad elhanyagolni és meg kell tartani nemcsak a maga gazdagon
                    áradó voltában, de a maga tisztaságában is.</p>
				<p>Tartós sikerre Angliában is, mint mindenütt, csak a becsülettel vezetett üzleti
                    munkásság vihetett; beszélhetünk tehát, amennyit tetszik, úri pályákról,
                    gentlemanhez illő foglalkozásról, rá kell jutnunk, hogy amennyi úri becsület,
                    gentlemanlike érzés csak van valakiben, például szótartás, lelkiismeretesség,
                    igazmondás, minden elfogadott értékért a teljes ellenérték megadására való
                    készség: nos, ez mind, mind helyet talál az üzleti pályákon is.</p>
				<p>Mennél több igazi értelemben vett nemes ember, előkelő ember kerül erre a
                    pályára, annál nemesebbé, előkelőbbé lesz a pálya egész légköre s
                    következésképpen egyre alkalmasabb egy-egy újabb úri generáció küzdőtere
                    gyanánt.</p>
				<p>Eszembe jutnak a nagy angol üzletember-hazafiak: Tate, a
                    cukorgyáros, akinek Anglia egyik, milliókat érő nemzeti kincsét, a „Tate
                    gallery” képtárat köszöni; Lever, a szappangyáros, aki most vett meg egy régi
                    hercegi palotát annak összes évszázados műkincseivel... magának? Nem. A
                    nemzetnek. Cadbury, a csokoládégyáros, kertvárost alapított és leszorította a
                    környéken a halálozási és betegségi percentet egészen meglepően; a varrótű- és
                    cérnagyárosok neve elválaszthatatlan Anglia legáldásosabb kórházainak,
                    árvaházainak alapításától.</p>
				<p>Hogy valaki így tudjon adni a maga nemzetének, arra
                    egyedül még a nagy vagyon sem elég; hazaszeretet és úri gondolkozás szintén kell
                    hozzá; nem látszik tehát, mintha a „bótos”-sá degradálódás a leghazafiasabb,
                    legúribb családok legszentebb hagyományainak is megárthatna. És az új angol
                    mozgalom szimpátikus már azért is, mert oly teljesen szabad és ment minden
                    parvenű állásponttól. Csak a parvenű ember nézi le és igyekszik megtagadni azt
                    az eszközt, amelynek segítségével magasra jutott. Angliában pedig ennek az új
                    mozgalomnak egyik harcosa, Morgan mondja egy cikkében tiszteletreméltóan: „Az az
                    üzletember, aki komolyan gondolkozik a maga foglalkozásáról és annak a nemzeti
                    jóléthez való viszonyáról, szinte meg kell, hogy induljon arra a boldogító és
                    büszke gondolatra, hogy ő és elődeinek munkássága nélkül nem volna angol
                    világbirodalom. Angliát kereskedelmi ereje tette naggyá és a mai világbirodalom
                    polgára nem tehet kevesebbet annál, mint hogy tisztán lássa annak a tényezőnek a
                    méltóságát, amely hazáját naggyá tette.”</p>
			</div>
			<div type="chapter">
				<head>
                    Shopping
                </head>
				<p>Azokat a szótárakat, ahonnan e szó magyarázásául azt olvassuk ki mindössze, hogy
                        shop, annyi mint bolt, to shop
                    pedig bevásárolni, jaj de csak nagyon azelőtt írták, mielőtt a ma modern, nagy
                    árúházai megalakultak. A régi boltokba igazán csak azzal az egy céllal mentek
                    be, hogy vásároljanak, míg ezekbe az egy-egy egész világot rejtő store-okba
                    olyan módon látogat be az angol asszony, hogy ha akarja, ennek a látogatásnak a
                    tartama éppen úgy nyújtható a végtelenbe, mint a 
                       shopping szó értelme.</p>
				<p>Hiszen ha olyan nagy indiszkréció nem lenne, hát persze hogy az angol asszonyok,
                    leányok boltbajárását is a nemzeti mulatságok között kellene emlegetnem.</p>
				<p>De mikor azt mindig, változatlanul megadó és gondterhelt sóhajjal illik és szokás
                    mondani, hogy: „Ma egész délelőtt a boltokat kell majd járnom!” hát csak nézzük
                    el nekik ezt a színlelést, mint a marienbadi légies pácienseknek elnézik azt a
                    panaszkodást, hogy orvosi parancsra ennyi meg ennyi sört kell meginniok. És
                    megadólag fogadják el a keserű poharat, de voltaképpen igen sajnálnák, ha az
                    „elmúlnék tőlük”.</p>
				<p>Mikor tehát az angol nő bemegy a Westendbe, for a day’s
                        shopping, mikor a kézitáskájába berakja a zsebkendőt, jegyzőkönyvet,
                    irónt, kölni vizet, kézitükröt, szarvasbőrt, mialatt különösen azt igyekszik
                    megmutatni, hogy Shakespeare tanításai közül arra ugyancsak jól emlékszik,
                    hogy: „Végy pénzt magadhoz”: - akkor ne sajnáljuk őket, mert a bálba járó
                    unokától a galambősz nagymamáig minden angol nő boldog napnak megy ilyenkor
                    elébe.</p>
				<p>Hogy a legcsinosabbik tailor-made ruháját, a legjobban
                    illő kalapját veszi föl, abban nagyon, de nagyon igaza van; grófi palota
                    környezetéből sem rína ki jobban a hanyagul öltözött nő, mint ezeknek a
                    fejedelmi fényű áruházaknak az összhangjából.</p>
				<p>Megérkezik. Mivel tudja, hogy egyáltalán nem szükséges valami sokat költenie s
                    mégis láthat mindent, kiválasztja a legszebb 
                       shopping-centre-ek egyikét és oda megy. A gyalogjáró előtt már hosszú
                    sorban állnak a taxik, automobilok, fogatok; a taxik találomra, a magánfogatok
                    sötétzöld, egérszürke, őzszínű meg pain 
                    brulé-ruhás inasai (mert ez a négy szín a legkedveltebb
                    a bérruhák színéül már több év óta) a kereskedőház nagy portáléja alatt állva
                    tartják bennlevő úrnőjük rengeteg prémkészletének (prémköpeny, stola, muff,
                    kocsitakaró) azt a részét, amit az úrnő egy időre nélkülözhetőnek tart. Nem
                    mintha a hideg miatt hurcolná magával az angol nő azt az elhunyt egész
                    menageriát, amit télen át hurcol; barna, fekete és jegesmedvéből, fókából,
                    cobolyból, fehér-, kék-, füst- és feketerókából, hermelinből, menyétből
                    válogatva össze a gyűjteményét. Oh dehogy! De nem hiába, hogy a prém hordása még
                    mindig a barbárság maradványa bennük; a mennyiségével és minőségével dicsekvés a
                    mai divatos asszonynál körülbelül szintén azt mutatja, amit ázsiai őseink
                    házassági adásvevési ceremóniájában a marturina
                    intézménye, a felhalmozott állatbőrök közszemlére való kirakása mutatott: hogy
                    ugyanis mennyit tudott adni a férj az asszonyért.</p>
				<p>De a nagy árúházakba a gazdag osztály asszonyainál is még nagyobb számban
                    sereglik a középosztálybeli nő, akinek sem inasa nincs, aki a prémet tartsa, sem
                    prémje, amit az inas tartson. Sőt nagy, nagy, szinte a lélektan mélységeiig
                    lenyúló okoknál fogva éppen a kisebb középosztály asszonya az, akinek a számára
                    egy-egy ilyen shopping-day nagy boldogságot rejt. Miért? Mert ott annak révén,
                    hogy az egyik departmentben két rőf szalagot, a másikban
                    huszonöt krepp papiros-asztalkendőt és a harmadikban egy doboz fogport vesz,
                    része lehet egy egész napon át mindabban a komfortban s a környezetbeli szépség
                    mindazon örömében, ami csak mint ábránd él a lelkében, de nem mint valóság, a
                    házában.</p>
				<p>Odaér a küszöbre. A tükörüvegajtót aranysujtásos, bérruhás inas tárja ki előtte
                    sarkig, a granátvörös, puha szőnyegen már siet elébe a szalonkabátos, nagy
                    díszbe öltözött shop-walker, akinek csak azt mondja a
                    vásárló, hogy melyik osztályt akarja és ez mint valami királynőt kíséri a
                    lifthez: - a felvonógépben ismét aranysujtásos bérszolga várja a parancsát, hogy
                    hányadik emeletre akar menni.</p>
				<p>Míg a maga bőrövét, pár köteg himzőselyemét kiválasztja, már addig is alkalma
                    volt végignézni az állványokon, asztalokon, szekrényekben a legújabb
                    modellruhákat, selymeket, kalapokat; - azután, ha már nincs bevásárolni valója,
                    akkor kezdődik még csak a nap igazi kiélvezése. Bemegy az olvasószobába:
                    letelepszik egy olyan gobelinkelmével, brokáttal vagy bársonnyal bevont, süppedő
                    karosszékbe vagy pamlagra, amilyenről kis házuk berendezésének ideje óta mindig
                    ábrándoztak a férjével együtt, de amelynek a megvételére az erszényük,
                    befogadására meg a szobájuk nem volt elég nagy; letelepszik és kezébe veszi azt
                    a pompás kiállítású folyóiratot, amelyért olyan jó lett volna az előfizetést már
                    régen elküldeni; - igen, de mikor a pénz mindig másra kellett! A portás meg a
                    liftes bérruhájához hasonló színekbe öltözött apródoknak gondja van rá, hogy a
                    pamlag előtt álló, selyemfával berakott Sheraton-asztalra elég változatos
                    halomban rakják le a folyóiratokat. Mikor azután a vásárló megelégli az
                    olvasást, azon veszi észre magát, hogy fél egyre jár. Ideje egy kicsit rendbe
                    szednie az öltözékét, mielőtt a lunchterembe megy villásreggelire. Benéz az
                    öltözőszobába. A spanyol mahagoni öltözőasztalokon egész arzenálja van a
                    keféknek, fésűknek, hajsütő vasaknak, borszeszlámpáknak: - rizspor, kölni víz,
                    finom szappan, varróeszközök. S ha segítségre van szüksége, az ügyes szobaleány
                    úgy szolgálja ki, mint az a francia komorna, akinek az elképzeléséért magáért
                    gyönyörködve olvasná végig újra a S. grófnőről vagy W. hercegnőről szóló regényt
                    s gyönyörködve felejtené el, hogy neki Janet tegnap is a mosogatástól kellett
                    elhívnia, hogy a blúzát bekapcsoltassa.</p>
				<p>Készen van a lunchre.</p>
				<p>Az árúház óriási ebédlőterméből tompított, halk zene, beszédzsongás, virágillat
                    és az ennél így egy óra tájt már semmivel sem kevésbé kellemes aromája száll ki
                    a jól elkészített ételeknek. Az árúházak növekvő népszerűségének egyik titka az
                    is, hogy a szép, hófehér terítékű kristályos, ezüstös, finom porcellános
                    asztaloknál az ételek ára semmivel sem drágább, mint valami lármás, poros utca
                    túltömött kis vendéglőjében lenne.</p>
				<p>Ha kívánja a vevő, a fekete kávét már a tetőn levő üvegfalú pálmakertben
                    szolgálják fel neki, de kávé nélkül is odamehet pihenni. Hányszor hívják meg
                    barátnők egymást ilyen helyre villásreggelire, teázni, összefonódott kellemes
                    érzésével annak, hogy elegáns vendégszeretetet gyakorolhatnak és mentve vannak
                    minden háziasszonyi aggodalomtól, az olyan kudarcoktól, mikor a „noisette of
                    beef” nem sül ki, a „Mary” gyakorlatlan volta ellenben igen, vagy mikor a
                    Jorkshire pudding le- a háziasszony ellenben felsül.</p>
				<p>Ha pedig véletlenül nincs vele a barátnői közül egy sem, sőt ha azokról a
                    barátnőkről esetleg tudja, hogy azok még a régidivatú bevásárlási módot követik,
                    minden árúcikkért külön kis boltba való járással fogyasztva az idejüket,
                    erejüket, akkor a nagy árúházakban való shoppingot élvező asszony szinte
                    missziójának tartja, hogy benézve a gyönyörű és oly nyugalmas írószobába,
                    odaüljön az egyik paliszander- vagy rózsafaíróasztal elé és onnan küldjön a cég
                    dombornyomású, finom merített papirosán írott leveleket valamelyik ilyen
                    elmaradt barátnőnek.</p>
				<p>Eszébe jut, hogy egy csomag kártyalapot ő is vehetne: besétál hát a „stationery
                    department”-ba és lám, ennek egyik részében a „table stationery” holmii (az
                    ebédlőasztalhoz való papirosújdonságok) most vannak kiállítva és a legújabb
                    pergamentpapirosból való, gyönyörű assiette-tokocskák, vizirózsaalakra mintázott
                    papiros fagylaltkelyhek árnyvirágokkal díszített üvegpapiros gyertyaernyők
                    puszta látásából úgy megtanulja a legügyesebb (és mégis egészen olcsó) díszítési
                    módokat, mintha minden este valami nagy házban lett volna ebédre hivatalos.</p>
				<p>Ha pedig talán kis fiát, kis leányát nem hagyhatta otthon, azért a gyermeket sem
                    kifárasztania, sem unatkozásra kényszeríteni nem kell azzal, hogy
                    osztályból-osztályba hurcolja, vagy „csendesen ülést” parancsoljon neki. Dehogy!
                    Ha akarja, reggeltől lunchig vagy lunchtől teáig átadhatja a gyereket az árúház
                    szépen öltözött, nyájas nursejének és ez magával viszi a
                    játszószobába! Mit kell még ehhez hozzátennünk, ha tudjuk, hogy az árúháznak
                    persze óriási játékszer-osztálya is van! Nem az a nehéz, arra bírni rá a
                    gyereket, hogy bemenjen abba a játszószobába, hanem hogy kijöjjön onnan.</p>
				<p>Nos, hanem azért úgy tea idején mégis csak ki lehet hozni a gyereket! Mert míg
                    otthon a teaasztalnál nem ismeretlen paragrafusa a codexnek az, amely a
                    süteményre vonatkozólag abban tömörül össze, hogy: „Olyant eszel, amilyent
                    kapsz”, addig az árúház gazdagon felszerelt, szép teázójában a felhangolt,
                    nekilendült és meglehetősen nagystílű érzésekben ringatózó mama megengedi a
                    választást, Winniere vagy Harryre bízva, hogy a csokoládésat, a mandulásat vagy
                    a habosat akarja-e?</p>
				<p>Néhányszor kell a kisebb középosztály asszonyának éreznie, hogy bizony szép
                    volna, jó volna a maga tovább művelése céljából néhány jó hangversenyt
                    meghallgatni, jó képeket látni, de hát mikor vannak közelebbi helyei is a
                    pénznek. És lám, a nagy árúházakban mindennap hallhat igazán jó zongorát,
                    hegedűt, éneket, mert hiszen száz meg száz jó zenésznek van egész évre szóló
                    szerződése az ilyen helyekkel. Időnként kép, szobor műtárgykiállítást láthat és
                    mindezért nem fizet semmit azonkívül, amit a megvett tárgyakért fizetett le.</p>
				<p>És lám, itt ennél a pontnál érint a nagy árúházak szerepe komolyabb célokat.</p>
				<p>Ha csak az volna benne, hogy valaki pár órára vagy egy napra sokkal nagyobb
                    úrnőnek képzeli el magát, mint amilyen valaha volt, vagy valaha lesz, még azt
                    is mondhatnánk az egészre, vajjon nem csupán a hamis helyzetek, képzelgések
                    ápolására való-e az ilyen hely? De ez nem volna igazságos vád.</p>
				<p>Az élet iránya feltartóztathatatlanul úgy halad, hogy környezetünkben minél több
                    szépet valósítsunk meg és mint ahogy ez okból nem szólhatunk hála nélkül az
                    ipari haladásról, mely a csinos bútor, falkárpit, porcellán, üvegholmi
                    olcsóbbodása révén a tetszetős környezetet s az ebből eredő mérhetetlen nagy
                    lelki emelkedést még a szegényosztályra is elérhetővé tette, úgy a nagy árúházak
                    is fontos ízlésművelő, szépre tanító orgánumokká lettek a nagy tömeg
                    számára.</p>
				<p>Ne intézzük el egy-egy gúnyos mosolygással vagy egy fanyaran rosszaló tekintettel
                    annak a kis, középosztálybeli asszonynak a dolgát, aki az élet ezer apró
                    szépségét úgy élvezi ott a fejedelmi fényű raktárban! A képzelgése nem fog soká
                    tartani, mert hiszen íme, esetleg már az üzletet elhagyva, mikor a portás
                    szolgálatkész kérdésére: Cab m’m
                    ? (Bérkocsit, asszonyom?) azt feleli, hogy: 
                        No, thanks, akkor már ezt is azért teszi, mert az élet
                    realitása néz vele szembe, világossá téve előtte azt, hogy a bérkocsi két
                    shillingje éppen tizenkétszerese az omnibusz két pennyjének. És így szépen az
                    omnibuszt választja.</p>
				<p>De, mondom, nemcsak ábrándokban való ringatózással telik el a nap, hanem sok
                    hasznos dolog megtanulásával is. A csak közepesen is életrevaló asszonynak ilyen
                    helyen a tárcáját csukva lehet tartania s mégis számtalan csinos, praktikus
                    újítást, a komfortot célzó számos eszmét vihet innen haza, ha a tárcája helyett
                    csak a szemét, fülét tartja is nyitva. Az ebédlőteremből a terítés körében, az
                    élővirágosztályból a virágok elhelyezésében vihet haza sok, követendő és
                    szerencsésen követhető újítást, a szalagosztályban új szalagcsokorkötési módot
                    látott; a bútorteremben azt látja, hogy lám, otthon a szekrényében heverő
                    kelméből milyen szép vánkost, terítőt, függönyt csinálhatna saját maga. És nem
                    lehet megmérnünk, hány otthonnak hány részlete vált szebbé az ilyen shopping day
                    révén.</p>
				<p>És mint ahogy a vevők százai tanulnak sokat, ugyanígy tanulnak az alkalmazottak
                    százai is ezeken a helyeken. Amint az ősz beáll, hetenként egy-egy estén
                    megkezdődnek a bolti alkalmazottak számára tartott szakszerű előadások. És
                    igazán jó színvonalon lévők. Véletlenül átment a kezemen egy olyan
                    előadássorozat szövege, amelyet az egyik legnagyobb árúházban a csipke
                    történetéről, fajairól, felismeréséről tartott egy szakértő; mondhatom, a
                    kívülállónak éppen olyan élvezetes olvasmány volt, mint amilyen hasznos lehetett
                    a szakembernek. A bútorok, ékszerek, porcellán, könyvkötészet, üveg, selyem
                    stb. történetéről, fejlődéséről ugyanilyen előadásokat tartanak s csakis így
                    lehet megértenünk, hogy minden egyes departmentban igazán szakképzett emberek
                    dolgoznak.</p>
				<p>A boltjáró asszonypublikumnak egészen külön válfaja azonban az, aki a raktárakat
                    a sale-ek, a végeladások alkalmával, évenként kétszer
                    látogatja Ez az alkalmi vételek hajhászója, a bargain 
                    hunter. Időszakosan jelenik meg, tél végével és nyár
                    végével, éppen mint az angol árvíz: jövetele feltartóztathatatlan, mint az
                    árvízé és amit azután visz magával, az szintén éppen
                    olyan tarka, össze-visszaságú tömkeleg, mint amit az árvíz szokott magával
                    vinni.</p>
				<p>Selyemmaradékokért, zsebkendőkért megy be és sárgaréztűzkaparóval,
                    futószőnyeggel, zöldségcifrázóval, cipősámfával jön ki. Mert olyan olcsó
                    volt!</p>
				<p>Hogy igen sokszor csakugyan nagyon olcsón vesz, az is való; és ha világosan
                    papírra vetett tervvel, szigorúan kimért útiránnyal és szigorúan kimért
                    pénzelőirányzással megy be, akkor az ilyen végeladásokról igazán sokszor
                    harmadrész áron viheti haza, amit csak akar: de oh, hol van az a bargain hunter
                    természetű asszony, aki a végeladáskor megrakott „alkalmi asztal”, a 
                        bargain counter kincsei előtt Dantera tudna gondolni, aki
                    azt mondta: No ragionam di lor’ ma guarda e passa. Ne
                    elmélkedjél róluk, hanem pillants rájuk, azután menj tovább.</p>
				<p>Azt talán megteszi, nem elmélkedik, de mivel viszont 
                        nem is megy tovább a rájuk pillantás után, hanem ott
                    ragad és megveszi, tehát a nem elmélkedés csak bajjá
                    válik, mert így azután megvesz az olcsóság örömére egy éppen akkora darab
                    kelmét, amely blúznak sok, ruhának kevés; megvesz néha olyan színű maradékot
                    pamlagvánkosnak, amely a színénél fogva egyik szobájába sem illik igazán, vagy
                    vesz olyan valamit, amit sok fáradság s körülbelül annyi költség révén
                    egészíthet csak ki, mintha az előnyös vétel nem is történt volna.</p>
				<p>Sok bajt készít néha magának ezzel a bargain vásárlással,
                    de hát talán nem ősrégi igazság már az a spanyol közmondásban, hogy ha
                    vadászunk, ha szeretünk és harcolunk, akkor egy örömöt
                    száz bajjal kell megfizetnünk? Ő is vadászott rá, beleszeretett és azután
                    harcolt érte más, hasonló szenvedélyes vásárlókkal, - nos és így azután</p>
				<p>Guerra, caza, y amores</p>
				<p> Por un placer mil dolores.</p>
			</div>
			<div type="chapter">
				<head>
                    Hadihajókon
                </head>
				<p>Ha Anglia társadalmi és üzleti nagyságát leginkább London tárja elénk, az ország
                    erejének egyéb forrásait szanaszét találjuk más városokban. Gyáriparának
                    fejlettségét pl. Manchester, Sheffield állítják elénk. Ezeket, ha emberalakban
                    kellene jelképeznünk, az olyan lenne, mint Vulkán egyik segítő titánja; minden
                    érverése egy zuhanó pőrölyütés; lélekzése egy kohó füstoszlopa. - Az országnak
                    világkereskedelmét Liverpool jelképezi s szimbolikus alakja egy kénesővérű
                    kalmár lehetne, akinek észak prémjei, dél fűszere csak akkor ad igazi örömöt, ha
                    viaskodhatott előbb érte tengeri viharral, vetélkedő kalmárok ezer
                    cselvetésével. - Anglia hétszázesztendős, megtisztult, kicsit talán meg is
                    kövesedett egyetemi műveltségét Oxford és Cambridge városai képviselik, melyeket
                    nem tudunk más jelképes alakban képzelni, mint egy fekete taláros, ifjú Artium
                    Magister alakjában, kinek arcán ott van a könyvtári levegő adta finom sápadtság,
                    de karjában azért ott az acélerő, amivel az egyetemi évek erős testgyakorlata
                    fegyverzi föl az egész életre a fiatal angolt. - Nos és végre a brit birodalom
                    nagyságának leggazdagabb forrása, a tengeri haderő akkor
                    áll elénk leginkább a maga lélekzetfojtó nagyságában, ha Plymouthot keressük
                    föl. És hogy ennek a városnak milyen alak az igazi jelképe? Mi volna más, mint
                    az az ércalak ott a tengerparton, Plymouth esplanadeján, amely palotasorával
                    oda tekint le a tenger habos kék selymére. Az ércalak ott áll az Erzsébet
                    korabeli lovagok hódító öltözetében; arcán a lángész komoly derültsége;
                    tartásában az erő alkotta nyugalom s a nyugalom alkotta erő. Drake Ferenc
                    tengernagy tekint le ott arra a tengerre, amelyre magahitt büszkeségében a
                    spanyol betörő hatalom láncot akart vetni s elküldte az akkor ismert világ
                    legfényesebb hajóhadát, a „győzhetetlen armadát”, igen, elküldte, hogy ott az
                    angol öbölben semmivé váljék s ne maradjon belőle semmi, még az a dédelgetett
                    gondolat sem: az ő armadájuk győzhetetlen volta. Ott áll a parányi Drake-sziget,
                    mely mögé az admirál hajó el volt rejtve, hogy annak ostroma, mint a
                    mennykőcsapás szakadjon le a spanyolokra.</p>
				<p>Mintha Plymouth minden kövébe tengeri dicsőség emléke volna bevésve, minden az
                    angol hajósok presztizsét hirdeti. A szobrok, az utcanevek, a kikötők, a
                    tengerészeti múzeum; - hej, de még azok az elegáns társaságok is a The Hoe nevű
                    parti magaslaton, ahol a legszebb hölgyek mind tengerésztisztekkel sétálnak. Ami
                    a magyar nemzeti képzelet és szimpátia számára a huszár, az angolnak az a
                    tengerész. Jack Tar, az angol hajós tipikus alakja, akit a vizen mindenki retteg
                    s a parton mindenki szeret, - arról, aki a vizen ellenségnek legrosszabb, a
                    parton barátnak a legjobb s akiről mindig óriási tüntető taps közt éneklik a
                    Gésákban, hogy:</p>
				<p>Jack’s the boy for work and Jack’s the boy for play</p>
				<p> Jack’s the lad, when girls are sad, to wipe their tears away.</p>
				<p> Hard as nails afloat: - best of friends ashore,</p>
				<p> Jack ahoy! Jack’s the boy whom all our hearts adore!</p>
				<p>***</p>
				<p>Az azurkék címerrel ékes merített levélpapirosról csupa barátságos dolgot
                    lehetett leolvasni: villásreggeli a St. George
                    fedélzetén; - csónakázás; - öt órai tea. Pedig ott, ahova ilyen barátságosan
                    várják az embert, az angol flotta hadilobogója röpköd az árbócon.</p>
				<p>De mielőtt a lunch oportói boráig eljutnánk, előbb a sós vizen kell
                    keresztüljutni, mert a nagy hajó ugyancsak messze van kint a szabad tengeren. De
                    nem lesz nehéz magunk mögött hagynunk azt a darab tengert, ami a part meg a
                    hajó közt van, mert hiszen a kapitány gyönyörű, gyorsjáratú gőzbárkája vár
                    reánk. Ezen is ott lebeg az „Union Jack”, a brit birodalomnak fehér és piros
                    keresztekkel barázdált azúrkék lobogója. A kormánynál pedig ott áll egy deres
                    fejű matróz, vihart, ütközetet látott ember, abból az acélkemény nézésű,
                    acélhideg nyugalmú fajtából, akiknek láttára egyszerre megértjük a Rule
                    Britannia szavait:</p>
				<p>Urukat benned lássák tenger bősz habjai</p>
				<p> Brittek nem lesznek senki rabjai.</p>
				<p>- - - - -</p>
				<p>A csónak már jó ideje siklik, erőseket szökkenve a vizen s a hajónak nyoma sincs.
                    Nincs ám, mert a híres plymouthi kikötő partvonala nem egyenes száz méternyi
                    területen sem, egyre kanyarog kereken ívelt vagy csúcsba szökő vonalaival, így
                    azután egy fordulónál hirtelen áll elénk döbbenetes nagyságban a páncélos
                    óriások hadsora: a hadihajók.</p>
				<p>De lám; vajjon a rájuk boruló párafátyol tüntetné fel őket olyan ködsűrű
                    szürkének? Hiszen még néhány éve is aranypántos fehér díszben csillogtak, mikor
                    a magyar kikötővárost mentek látogatni. Jaj, csakhogy akkor békés idő volt,
                    fehér-arany báli díszben pompázott a tisztikar is, csakúgy mint a hajó. De azóta
                    a japán-orosz háború alatt egyszer olyasmi hírlett, hogy Angliának is bele kell
                    avatkoznia. Erre azután a hajók is hamarosan felöltötték a komoly munkára való
                    köntöst. Meg azután félakkora távolságról sem látni meg és találni el a
                    ködszürke hajót, mint a csillogó, aranyveretes fehéret.</p>
				<p>Haladunk... Amint a könnyű, fehérszárnyú halászbárkák, fehérre festett kis
                    kiránduló hajók körülröpködik bámulattal a hatalmas jövevényt, a nagy hajót,
                    olyanok éppen, mint mikor arra messzebb, Starcross felé a parti sziklákra egy
                    komoly, méltóságos szárnyverésű kormorán bocsátkozik le, mire a sirályok
                    körülveszik s a fehérvillanású szárnyak csoportosan csapkodnak a hamvas
                    kormorán körül.</p>
				<p>Ott a St. George! Milyen nagy! Uristen, milyen nagy.
                    Homloka alól a két rengeteg nagy ágyú sötét szemürege félelmesen néz előre. - De
                    fenn a lépcső tetején a házigazdák várnak s jöttünkre rögtön megszólal a
                    legbarátságosabb üdvözlő harangzúgás: az ebédre hívó csengő.</p>
				<p>A nagy szalon, meg az ebédlő valóságos történeti kiállítása annak, hogy merre
                    jártak már. A fonott bőrrojttal ékes karszék Marokkóból való, az áttört
                    ébenfaasztal (fekete csipkének lehetne nézni) Bombayből került; - a falon japán
                    kardok, calcuttai scimitarok; de a kemény harcias kép megszelidítéseül a
                    pamlagon máltai csipke selymes puha redői.</p>
				<p>De az ebédlőasztalon a sokféle országbeli ezüst-, üvegtárgyakat egyszerre
                    elfelejtem nézni s csak azt látom, hogy a virágdísz mind, mind piros-fehér-zöld
                    s hogy valamiképpen puszta véletlennek ne lássék, a gyümölcsös kosár is át van
                    kötve nemzeti színű szalaggal.</p>
				<p>Milyen természetszerűen következik ezeknek a kiváltságos embereknek már az
                    életmódjából is az, hogy valami úrias, könnyed, tapintatos, tág látkörű módon
                    érintkezzenek minden nemzettel. Megfordulnak egy életen át mind az öt
                    kontinens partját verő tengereken és a más nemzetek békés jellegű közeledése
                    már azért is kijár nekik, mert ők meg a harcra való félelmes készségnek
                    ugyancsak rettenetes apparátusaival utaznak. Mikor egy ilyen angol hadihajó
                    békés szándékkal pihen meg valamelyik kikötőben, igazán olyan, mint valami
                    elcsitult haragú, jólelkű óriás, aki azt mondja a környezetének: te is tudod, én
                    is tudom, hogy félkézzel összeroppanthatnálak, azért hát hagyjuk egymást
                    békében.</p>
				<p>Ez az „én nem bántlak, de te se kezdj ki velem, mert te bánod meg” féle
                    magatartás még magának az angol birodalom másik véderő szervezetével, a
                    hadsereggel szemben is megvan a flottában.</p>
				<p>Egy „army and navy” ebéden egyszer egy tábornok azt emlegette, hogy a modern idők
                    legfontosabb ütközetét, a waterlooit mégis csak a hadsereg döntötte el. „Az ám”
                    - felelt vissza egy tengernagy, - de míg a waterlooiról ma is vitatkoznak, hogy
                    ki nyerte meg, Wellington-e, vagy Blücher, addig én afelől még sohasem hallottam
                    kétséget, hogy a trafalgari ütközetet ki nyerte meg”.</p>
				<p>...Amely riposzt volt olyan százfontos löveg, mint akármelyik
                    Dreadnought-ágyúé...</p>
				<p>Persze, hogy most, mikor az egyik tiszt ezt elmondta, benne voltunk ennek
                    hallatára mielőbb a „nemzeti adomákban”.</p>
				<p>Fekete kávénál a kék-arany ruhás tisztek már nem a mesélők voltak, hanem a
                    hallgatók. Magyarországról akartak hallani. Néhány nagy emberünkről szóló adoma
                    után a kadét, a kapitány titkárja, felcsillanó szemmel kérdezte, hogy mondjak
                    még valamit a magyar nagy emberekről!</p>
				<p>De a sorhajó-hadnagy, előre hajolva sötét, komoly skót arcával, azt mondta rá,
                    hogy: „Vagy valami olyat, amiből a most folyó dolgokról is értsünk.”</p>
				<p>- De én egy csattanós adomát is szívesen vennék még, folytatta a kedélyes,
                    pirosképű flottamérnök a kávé utáni zöld chartreuset fölhajtva.</p>
				<p>- Mivel indulnunk kell, nem lenne jobb valami olyant mondanom el, hogy mind a
                    hármuk kívánságának egyben tegyek eleget? Nagy emberről
                    is szóljon, adoma is legyen, meg köze legyen a mához is. Hát úgy volt, hogy
                    Wesselényi, akinek keze, szíve, elméje egyaránt elég erős volt az ország
                    dolgainak a gyeplőjét is jól fogni, meg a híres szép lovaiét is, kocsikázni
                    vitte Ferenc császárt. Ostornak persze hire-hamva se, de a táltosok vágtattak,
                    neki egyenest egy szakadéknak. Nem messze voltak, mikor Wesselényi nyakába
                    vetette a gyeplőt a lovaknak s ült összefont karokkal. A szakadék szélénél csak
                    füttyentett és arra megálltak a lovak ércszoborrá meredve. Visszaszól Wesselényi
                    a császárnak: „Most látta felséged, milyen a természet magyar lóban, magyar
                    emberben egyaránt. Merje valaki a lealázó ostort használni: bizony nem tudni, mi
                    történhetik; de tanulja megismerni, kormányozni őket; tanuljon bennük bízni: és
                    akkor csodákat tehet velük.”</p>
				<p>A csónak előállt, hogy látogatni vigyen egy másik hajóra. Ott az új csodaágyúkat
                    bámultuk meg, de mielőtt elmentünk volna, azt mondja valaki, hogy az ő hajójuk
                    se alábbvaló, mint az első, ők is szeretnének valamit hallani. Mi legyen az?
                    Hirtelen segítségemre jött valami. Plymouth felől méla zúgással repült át a viz
                    fölött egy hang: a harangszó, megsúgva nekem, hogy mit mondjak. És szóltam nekik
                    törökök réméről, kereszt bajnokáról, Hunyadi Jánosról. Hogy amikor a keleti
                    határon véresen tetszett föl a félhold, hogyan izengettek neki a megrémült
                    szomszéd fejedelmek védelmet kérve, segedelmet ígérve, hogyan írta neki a pápa,
                    hogy: „a te kardod, fiam, nemcsak a saját hazád védelmezője, de Krisztus egész
                    országáé”. S mikor azután Nándorfehérvár alatt azt a hősmondába való diadalt
                    aratta, azóta szól a pápa parancsa, hogy dél órájában mindenütt, ahol keresztény
                    templom mutat tornyának hegyével az ég felé, meghúzzák a harangot annak
                    emlékére, hogy a magyar kard mentette meg a Nyugat világát a Kelettől. S ha
                    hallják ezt a békés hangot, gondoljanak arra az országra, Kelet és Nyugat
                    határvonalán, amely ha föláldozta a maga békéjét és haladását, de megmentette
                    vele Nyugat-Európáét.</p>
				<p>A harmadik hajóról már sötétben búcsúztunk s mikor ott is kérdezősködni kezdtek a
                    múlt és a jelen dolgairól, a kigyúló csillagok látása arra figyelmeztetett, nem
                    lesz-e késő mesélni? De mivel amazok azt gondolják, hogy nem, hát maguk a
                    csillagok adták meg a választ arra, hogy mit mondjak magunkról.</p>
				<p>Ezüst szikrázással ragyogott felénk a díszív az égről és elmondtam, hogy ami
                    minden más nemzet nyelvén tejút, az nekünk a hadak útja. Csaba királyfi
                    halottkeltő virágának érintésére, hogy támadtak föl küzdeni. Kardjuk meg se
                    csörrent, mégis mikor sújtott, ellenség halála támadt a nyomában. Patkójuk se
                    dobbant, mégis győzelemre vitte valamennyit árnyékparipája. Elsuhantak azután,
                    lovaik patkója színezüst szikrát vert éjjeli menyboltnak fekete kárpitján. Ott
                    maradt az égen örökéltű jelnek szikrák miriádja. S rátalál ez útra szellemhősök
                    serege, bajt ha látna újra magyarok hazája; - mennyet is ott hagyják; onnan is
                    eljönnek, hogy ha védeni kell majd magyarok hazáját.</p>
				<p>- - - - -</p>
				<p>Micsoda rengeteg munka folyik a hajón még így, békés horgonyzáskor is! Kezdve a
                    hadihajók reggeli toilettejétől, amelynél óriásibb méretű mosdatást a föld
                    kerekségén sehol nem ismételnek meg mindennap. Hanem az igaz, hogy ideálja is
                    azután a tisztaságnak a hajón minden deszka, minden ablak, minden csavar.</p>
				<p>Még a szent György alak lova alatt levő bronzsárkány körmét is csiszoló porral és
                    szarvasbőrrel manikűrözi minden áldott reggel egy matróz. Azután jön a
                    mindennapi tanulás és mindennapi drill.</p>
				<p>De azután a hivatalos órákon kívül micsoda békés foglalkozásokat űznek itt a
                    hajón a tisztek. Mindegyiknek van valami műipari foglalkozása; fafaragás,
                    intarzia; bőrvésés; most éppen, talán mert maga Lord Charles Beresford is szeret
                    ezzel foglalkozni, a „french polishing”, a francia politurozás a legdivatosabb
                    időtöltés azoknak a hosszú heteknek szabad óráira, míg a hajó kikötés nélkül
                    lebeg a vizeken.</p>
				<p>És mily hamar eljönnek az ilyen hetek megint egy-egy ilyen kikötés után, mint a
                    mai. Lám, a St. George is indul holnapután újra.</p>
				<p>Dehát ezen még a családos tiszteknek sem szabad nagyon elérzékenyedniök. Hiszen
                    az egyik hajó csak Bermudába, a másik 
                       csak az Aegei tengerre indul holnapután.</p>
				<p>Csak ott, a céllövő tábla mögött áll egy szép, ezüsthajú asszony s elköveti azt a
                    hallatlanul szertartástalan dolgot, hogy megcsókolja mások jelenlétében - a
                    fiát. S mikor emellett még egy könnyet is kénytelen letörölni a szeméből, akkor
                    már annyira „demonstrative”-nek, „ostentatious”-nak érzi magát, hogy jónak látja
                    kimenteni magát előttem: „Lássa nem kellene ilyen helytelenül fognom fel a
                    dolgot, nem is tenném talán, ha csak ez az egy fiam menne el, de az egyik az
                    Indiai Oceánon kapitány, a másik főhadnagy Dél-Afrikában; a harmadik az, aki
                    most megy el; igaz, hogy csak három évre, de hát - -”</p>
				<p>- Bizony három hős van a családunkban, - mondja azután, félbeszakítva magát és
                    mosolygást erőltetve.</p>
				<p>Én pedig nem tehetek róla, amint megindulnak együtt, csak úgy érzem, hogy meg
                    kell szorítanom az ezüsthajú asszony kezét, mialatt azt súgom neki:</p>
				<p>- Nem három, Mrs. Ford, hanem négy.
                </p>
				<p>- - - - -</p>
				<p>Harmadnap a kikötő partvonala mentén végigsiklik a St.
                        George. Királyi röpte már viszi más világrész felé. Száz meg száz
                    családból viszi magával hónapokra, néha évekre megint az apát, vagy férjet vagy
                    fiút és az embernek úgy tetszik, mintha az angol tengeri hatalomért az ország
                    nemcsak azoknak tartoznék hálával, akik a hajón messze mennek, hanem azoknak is,
                    akik a parton hátra maradnak.</p>
				<p>Minden nagy sikernek önuralom, önmegtagadás az alapja és sok elnyomott sóhaj, sok
                    elfojtott zokogás marad ismeretlen akkor, mikor egy ilyen tovasikló hajóról
                    felzendül az az ének, amely azért fenséges, mert egy nemzet nem érdem nélkül
                    szerzett jogot erre a dalra:</p>
				<p>Rule, Britannia! Britannia rules the waves,</p>
				<p> Britons never, never, never shall be slaves.</p>
			</div>
			<div type="chapter">
				<head>
                    Drawing-room meetingek
                </head>
				<p>Angol specialitás, azonban kár volna, ha meg is maradna annak. Mert Anglia
                    társadalmi, művészeti, irodalmi és tudományos élete mutatja, hogy a drawing-room
                    meeting, a szalongyűlés, ez a két, szinte
                    összeférhetetlen elemből összealkotott harmadik valami, sok olyan nehézséget
                    megoldott, sok olyan, néha súlyos, néha kényes kérdést tett megközelíthetővé,
                    aminek a megoldása, megközelítése másképpen lehetetlen maradt volna. Mert egy
                    egész ország lelkivilágában számtalanszor vetődik föl valami olyan megvitatni,
                    megalkotni való, amire a társadalmi élet egyik tényezője, a szalon, nem elég
                    komoly, nem elég rendszeres, viszont ugyanennek a társadalmi életnek egy másik
                    tényezője, a gyűlés, nem elég könnyed, nem elég közvetlen. Gondoltak tehát
                    egyet, összevegyítették a két elemet s hogy milyen sikerrel, mutatja az, hogy ma
                    már nagyon hiányos ismerete van az angol társadalom életéről és munkájáról
                    annak, aki drawing-room meetingeket nem látott. S mivel az utazó (óh az a
                    szeretetreméltó utazó, aki idejön Londonba nehány hétre, bekukkant ebbe a hét
                    millió emberből alkotott, szédületes világba; - meglátogat a legjobb esetben
                    vagy féltucat családot s ekkor már cikkezik a lapokban, olyan hangon, mint
                    valami orákulum, hogy „Londonban így szokás” - úgy hogy az itt élő ember halálra
                    kacaghatja magát az angol életről írott naivságokon. Mert hiszen orákulum az
                    ilyen fajta cikkező valóban, de csak egy értelemben: a delfii és londoni
                    orákulumról is tudjuk, hogy sűrű ködben volt előtte minden és elkábultan nem
                    igen tudta szegény mit beszél) nos, mivel mondom, az utazó, aki csak rövid időt
                    tölt itt, nem igen jut be ilyen szalongyűlésekre, azért érdemes róluk
                    szólni.</p>
				<p>Hogy az utazó nem igen jut be? De még az itt élőt is ugyan megválogatják,
                    megrostálják, mert akit meghívnak, arról azt akarják, hogy meg tudja állani
                    helyét a szalonban is, gyűlésben is; vagyis talán azt mondhatnám: legyen olyan,
                    aki tudja gráciával hasznát venni annak, amit nyújtanak neki s viszont tudjon
                    gráciával nyújtani ő is olyan valamit, aminek a többiek vehessék valami
                    hasznát.</p>
				<p>Talán egy rövid hozzászólást a tárgyhoz, vagy a vitatkozáshoz egy megvilágító
                    kérdést; pár személyes tapasztalatot a gyűlésen hallottak megerősítője vagy
                    ellenargumentuma gyanánt, esetleg pár köszönő szót a szónoknak (ha erre
                    fölkérik), szóval akármit, csak éppen olyan ne legyen, akire a magyar népszólás
                    a maga remekül grafikus módjában így szól rá:</p>
				<p>- Hát te csak a készet neveted?</p>
				<p>Vagyis hogy hadd viselje a mulatás fáradtságát más; az ilyen meg majd csak
                    elfogadja.</p>
				<p>A drawing-room meetingek tagadhatatlanul már azért is érdekesek, látvány gyanánt
                    is, mert, mint jól el lehet képzelnünk, a társaságnak igen előkelő rétegével
                    hoznak összeköttetésbe. Értsük meg a szót, előkelővel
                    mindenekelőtt a gondolkozást illetőleg. Mindig kell bizonyos lelki emelkedettség
                    ahhoz, hogy valami olyan nagyobb kérdés, közös munka érdekelni tudjon valakit
                    annyira, hogy annak a kedvéért áldozzon is valamit: időt, energiát, fáradságot,
                    pénzt, ami mind benne van egy szépen szervezett szalongyűlésben. Az előkelő
                    alatt nem csak gazdagot értek. Igen nagy vagyonnal is maradhat valaki
                    rettenetesen nyárspolgár akkor, ha a maga közvetlen érdekeinek nem tud felébe
                    emelkedni úgy, hogy a közért is tegyen valamit. A Bovaryné írója mondja olyan
                    megkapóan: „Kiütött belőle a közönséges származás abban, hogy a maga dolgain
                    kívül semmi sem érdekelte igazán és áldozatra nem volt kész senkiért”. Nos,
                    előkelőnek kell lenni a drawing-room meetingek organizálóinak mindenekelőtt így,
                    de viszont azt is be kell vallanunk, hogy a legszebb lélek sem képesítene
                    valakit teljes sikerű effajta társadalmi funkciók szervezésére, ha nem volna
                    hozzá alkalmas, tágas nagy lakása, abban fényes világítás, jó cselédség, mind a
                    vendégek elfogadását, mind a buffetben való felszolgálást illetőleg.</p>
				<p>Mert a drawing-room meeting nem esik meg evés nélkül Ez az evés a délutáni
                    meetingeken leginkább szép és változatos anyagokat nyújtó tea (noha azért
                    sohasem olyan magnum 
                    áldomás, amilyenné itt-ott csaknem mindnyájan láttuk a
                    délutáni teát átalakulni; nem is lehetne, mert hiszen a tea ötkor van, hétkor
                    meg már ebédelni kell) vagy ha evening meeting, esti ülés
                    az ilyen, akkor meg úgy kilenc és tíz körül kerül sor a frissítőkre, tehát
                    megint két órányira az ebédtől s így megint nem kell valami nagy lakomává nőnie
                    ki magát. Rendesen kávé (angol ember este már nem iszik teát), citromos víz,
                    azután vörösborból, ásványvízből, nehány fajta fűszeres növénnyel s pár szem
                    gyümölcscsel vegyített ital, a claretcup, ezekhez coffee
                    biscuit, wine biscuit, meg hengerré sodrott, vagy kerekre, háromszögűre vágott,
                    papírvékony sandwich; szamócás évszakban az elmaradhatatlan szamóca és tejszín,
                    más évszakban átlátszó gyümölcskocsonyák, melyek a tornyos, csúcsos, jegeces
                    formákból kiborítva metszett ékkő gyanánt csillognak a maguk topázsárga,
                    rózsaszín, narancsszín, vagy gránátvörös árnyékolatában. Csinos mindez, de nem
                    pénzpusztítóan drága és nem is kell annak lennie, mert akármennyi is sokak
                    szerint a társadalmi funkciók világában az apró hazugság, azért a drawing-room
                    meetingekben mégis csak a meetingnek kell a főbbnek maradnia, másképpen nem
                    nevezné sikerültnek senki az egészet.</p>
				<p>Gambetta azt mondta egyszer, a szónoki munkásság sokféle nehézségeiről szólva,
                    hogy ötezer embert könnyebb meggyőzni, mint ötvenet. Hogy ez mikor igaz, mikor
                    nem, százféle körülmény módosítja, de abban van bizonyos igazság, hogy a nagy
                    tömegekben mindig van valami dinamikus erő és hogy egy zsúfolt nagy csarnokban
                    az a melegség, amely a lelkeket magával ragadja, mintha részben minden emberből
                    is külön sugároznék és segítené a lelkesedést megteremteni. A drawing-room
                    meetingek nyolcvan-kilencven főnyi közönsége erre nem elég nagy; ezeknek a
                    fölmelegítésére mindennek a szónokból kell kisugároznia, annyival is inkább,
                    mert az ilyen hallgatóság erősen kritikai szellemű is, nem okvetlenkedésből, nem
                    aggresszív módon, csak úgy, ahogyan a jól értesült, olvasott gondolkozó ember
                    akaratlanul is kritikus szokott lenni.</p>
				<p>Hanem ha azután megtalálja a szónok azt a húrt, amelyre bennük visszarezgés
                    támad, akkor ilyen kis, de szemenszedett társaságnak beszélni nagy élvezet.</p>
				<p>Mert szinte egyenkint látja meg az arcokon az ember: Lám ezt az a rész kapta meg;
                    amaz meg erre üti föl a fejét olyan módon, mint aki most egy pontot új
                    megvilágításban látott meg; a harmadik viszont ennél a résznél jegyzett a
                    könyvébe valamit, tőle tehát valószínűleg erről kapok majd valami jó
                    kérdést.</p>
				<p>A legközelebb múlt időben is jó nagy változata volt előttem (vagy én voltam ő
                    előttük?) az ilyen drawing-room meetingek hallgatóságának. Mindegyikben volt
                    egyéni vonás is. Csak abban egyeztek meg mind, hogy ezt az előbb körülírt
                    kétféle előkelőséget egyesítette valamennyi, így nem volt tehát semmi, ami a
                    harmóniát zavarja.</p>
				<p>Mivel legnagyobbrészt délután háromkor szeretik kezdeni, hogy ötnegyed órai
                    beszéd és háromnegyed órai vita után ötre a teáig érjünk, a meghívott szónok
                    lunch-időre érkezik annak a házához, akinél a gyűlés van. Jó intézmény az ilyen
                    gyűlés előtt való lunch nagyon. Az embernek ideje is, módja is van rá, hogy
                    meghallja, ki lesz az elnök, milyen temperamentumú ember vagy asszony és mi a
                    tárgyról való gondolkozásának általános iránya. Nem egyszer úgy rendezi a
                    háziasszony, hogy az elnök, sőt egy-két más fontosabb résztvevő, szintén ott van
                    a lunchon, hogy előzetesen szólhassunk a tárgyról. De akár van ott valaki, akár
                    nem, valamivel két óra után a gyűlés szónokát felszabadítják és az akkor siet a
                    vendégszobába - átöltözni.</p>
				<p>Igen, igen; nagyon sajnálom, ha lerontom valakinek az illúzióját azzal, hogy
                    ilyen világias elemet vegyítek bele, de ez így van. Drawing-room meetingen ne
                    jelenjék meg a szónok, akár férfi, akár asszony, csak úgy, akárhogyan, mert ha
                    valakire, őreá áll az a pár német verssor, hogy a társaságban, ahova új ember
                    gyanánt kerülsz, a ruhád szerint fogadnak, de a lelki mivoltod szerint
                    bocsátanak azután el. Igen bizony, ugyanúgy, mint ahogy a jegyzeteit, az 
                        afternoon gown-ját se hagyja odahaza az, akit
                    szalongyűlésbe hívtak.</p>
				<p>Már csak azért is elkel, hogy kihúzza magát egy kicsit, mert mialatt ott fenn
                    öltözködik, lenn a ház széles, aranysárga kavicsos 
                       carriage-
                    drive-jén végig ugyancsak robognak a kapuhoz az
                    automobilok és hintók. És aki abból kiszáll, bezzeg díszben van valamennyi.</p>
				<p>Jaj, gondolni sem jó rá, micsoda „bad form”, micsoda társadalmi baklövés volna,
                    ha az ember csak egy percig is váratná a hallgatókat. Úgy illik, hogy már vagy
                    tíz perccel három óra előtt lenn legyen a szónok, mert ezzel minden aggódástól
                    megkíméli a háziasszonyt, azonkívül pedig, ha az elnökkel nem találkozott a
                    szónok eddig, akkor ez alatt a 10 perc alatt váltanak pár szót, az elnök
                    ilyenkor figyelemből megkérdezi, kívánja-e a szónok, hogy róla magáról,
                    munkásságáról ezt vagy azt említse, kívánja-e, hogy az álláspontját előre
                    körvonalazza és így tovább.</p>
				<p>Ez alatt az inas vagy szobaleány hangja egyre hangzik, az érkezők nevét jelentve
                    be.</p>
				<p>Három óra. Az elnök és a szónok helyet foglalnak a nagy szalon vagy a nagy hall
                    végében (sokszor mind a kettőt egymásba nyitják, hogy több hely legyen) és
                    megkezdődik az ülés.</p>
				<p>Rendszeressége, komolysága teljesen olyan, akár a legnagyobb nyilvános csarnokok
                    tömeg-meetingje lenne. S hogy ha az előadást követő vitatkozásra van annak
                    valami befolyása, hogy az egész közönség szalonban van és valakinek a házánál,
                    mint vendég, én nem hiszem, hogy az még csak a tárgy és a gyűlés eredményének és
                    hasznának rovására legyen. Láttam én már nyilvános szónokokat, olyant, aki a
                    maga szavainak jó hatását azzal rontotta le a gyűlés végén, hogy a vitában
                    túlságosan aggresszív volt, mert neutrális területen érezte magát; még azok is
                    elpártoltak, akiket előbb meggyőzött, mert hiába: egyetlenegy kellemes hangú
                    furulya szavára láttam már egész csoport embert táncolni, de csupán a dörmögő
                    nagy bőgő szavára soha.</p>
				<p>Hemel Hemstedben a Lady d’Arci leányának Mrs. Mitchell Innesnek gyönyörű régi
                    házában, a barna diófával burkolt nagy hallt alakították ülésteremmé, a
                    legsötétebb sarkokba nagy, földönálló standard-lámpák hintettek fényt, de
                    amilyen komolyan méltóságos volt a hall többi része, olyan bájos, vidám lugast
                    varázsoltak a méter magas rózsaszín, fehér, kénsárga, rozsdavörös
                    krizantémumtövek révén azon az emelvényen, ahonnan szólnom kellett hozzájok.</p>
				<p>Leedsben szintén a ház rengeteg halljában volt az ülés; ebben a fekete
                    tölgyfából, kék porcellánból és ezüstfényű nemes ónból megalkotott szép
                    csarnokban; ott meg az emeletre fölvivő széles lépcső fordulója, ez az
                    erkélyszerű kiugrás volt az emelvényem, azt díszítették föl tompa rózsaszínű
                    keleti szőnyeggel.</p>
				<p>Salisburyban Ora doktor műtörténeti nevezetességű házában (mert az egészet a
                    híres Adam építette és díszítette), meg Surbitonban a Zimmernék rózsatenger
                    közepén álló házában, a pompás Oak 
                    Hill Drive-ben az év legszebb részében, júniusban volt a
                    gyűlés. Amerre csak néztem beszédközben, csupa virág; a gyűlés után pedig már
                    éppen elmerülhettünk a sok virágban, mert a teát, mint az ilyen gardenpartyn
                    szokás, a kertben szolgáltatták föl. Emelkedett magas terrasz smaragdbársony
                    gyepszőnyegből; ezt hármas koszorú fonja körül; az egyik halvány rózsaszín, a
                    másik tearózsa sápadt aranya, a harmadik gránátszínben izzó sötét bársonya a
                    piros rózsának.</p>
				<p>Az elmúlt drawing-room meetingek tapasztalata arra tanít, hogy amire az ember
                    szinte bizonyosan számíthat, az szíves házigazdák, gyönyörű környezet,
                    nagyműveltségű hallgatók, sok, sok kérdés a tárgyról és megbecsülő érdeklődés
                    Magyarország iránt.</p>
				<p>Hát csoda-e, ha az ember örül neki?</p>
			</div>
			<div type="chapter">
				<head>
                    Walesi népmondák
                </head>
				<div type="chapter">
					<head>I.</head>
					<p>Kétezer esztendő! Óriásivá tágult színtér az emberi cselekvés számára, és
                        mégis, ha népfajok alakulásáról van szó, mintha csupán pillanatok peregtek
                        volna le az öröklét mélyébe. Itt látok körülöttem egy népfajt, a kelta
                        néptörzs ős-brit ágát, amelynek történetébe két évezred folyamán át római
                        kardok, brit szekercék, angolszász csatabárdok rótták bele a maguk
                        szereplését és mégis ez a faj ma, a fejlett közlekedés korában, itt él,
                        angolszász hódítóitól vasút járás szerint néhány órányira oly szembeszökő
                        típusi különbséggel, mintha most telepedett volna ide.</p>
					<p>Sötéthajú, borostyánkő arcszínű faj. Mélázó, diószín szeme fölött az egyenes
                        szemöldök vonala, mint két nagy gondolatjel; írásos lapon annak a jelzője
                        mindig, hogy az értelem rejtettebb, semhogy szóba lehessen önteni.</p>
					<p>Kik ezek az emberek? Az őskelta fajnak egy ága él itt, a 
                           cymru, más néven welsh. Délies hangzású
                        nyelvük, énekre termett, zengő hangjuk hallatára átvillan az ember lelkén az
                        is, bármennyire tudományos ok nélkül való legyen is: miért nevezi a
                        kezdetleges német nyelv Itáliát is Welschlandnak?</p>
					<p>Fajuknak ősi voltára vall az a végtelen szoros kapcsolat is, amely a
                        természethez csatolja őket, gondolkozásuk, érzésviláguk egész mivoltával.
                        Hát még az ősidőben mennyire így lehetett ez! Mindenhatónak látta az ember a
                        természetet szépségében, ha ez mosolygott felé; mindenhatónak félelmes
                        voltában, ha tengeri viharai féktelenségével, sziklákat görgető, erdőket
                        tépdeső zuhatagainak haragjával jelent meg előtte.</p>
					<p>Hogy szülőföldünkkel mennyire egyek vagyunk; hogy Anteus, az ember mily
                        igazán lelkétől szakadt gyermeke az ő földanyjának, Gaeának, azt a népköltés
                        mutatja mindenütt legjobban. Szülőföldünk derült vagy komoly, nyilt vagy
                        rejtelmes volta ott van tisztán lerajzolódva a népköltésben, hogy így
                        például a skót ben és glen
                        (hegy és völgy), meg az erdélyi bérc és szakadék lakójának költészete skót
                        és székely balladává, a mosolygó rajnai dombvidék, a Provence és a
                        Quadalquivir szélesen nyilt, virágos mezőségek költészete dallá, románccá
                        legyen.</p>
					<p>Wales népköltészete ezer szóval hangoztatja azt, hogy a természet minden tud
                        lenni, nyájas és borzalmas, boldogító és megfélemlítő, hatalomra emelő és
                        összezúzó. Mert a természetet Wales panorámája minden változatában
                        feltünteti.</p>
					<p>S a természetnek ez a mindenhatósága magyarázza meg azt, hogy itt a
                        természetimádás, a druida-világ hosszabb volt, mint bárhol másutt és nehezen
                        halt meg, mint a termőföldben igen mélyen gyökerező fa, még ha
                        fejszecsapások érik is.</p>
					<p>Pedig a druida-világot elég ilyen érte. Szvetoniusz római konzul már 75-ben,
                        Krisztus után, a római fegyverek egész erejével fordul ellene, utána
                        Agrikola nem kevésbé keményen, de azért amint a századok egymásután forogtak
                        le, még a tizenegyediknek történetében is találunk druidákat, akiknek
                        vallása a folyók, erdők, bércek, fák, virágok tisztelete volt.</p>
					<p>Az idegen ellenségnek, például a rómainak lelkében csak vádoló szózat tudott
                        ébredni a druida papok és szertartásaik ellen. Nem látták be, nem érezték,
                        hogy hiába a prokonzul szózata, hiába a római politeizmus törpe
                        istenségeinek rájuk kényszerítése; azt a tiltó, azt a parancsoló szózatot
                        ezerszeres erővel harsogta túl a természet szava, mikor a zuhatagok dörgő
                        robajában, rengeteg erdők féktelen zúgásában szólott: „Én vagyok a te urad,
                        Istened, ne legyenek te néked én előttem idegen isteneid.”</p>
					<p>És az őskelta lélek kihallva a természet beszédéből ezt a szózatot, követte
                        az ő druida papjait, mikor a hold megújulásának hetedik napján hófehér
                        ruhában, hófehér haját zöld repkénnyel koszorúzva, színarany kését magasra
                        emelve, a „fődruida” megindult az erdő felé.</p>
					<p>Szent volt a tölgyfa és szent az a titokzatos növény is, mely ennek törzsén
                        születik, él és hal meg, nem keresve soha más hazát sem földön, sem vízben,
                        mint a többi növények: a fagyöngy. Mindkettőt csak a megszentelt
                        aranykéssel volt szabad érinteni.</p>
					<p>Ha ezeket a meseszép tölgyerdőket járjuk, ahol minden egyes fatörzset lengő,
                        zöld csipkefátyolba burkol a parányi levelű walesi repkény; ahol az erdei
                        moha bársonyszőnyeget tereget az útra, bársonykárpitot a meredeken álló
                        sziklafalakra és ahol a bércek oldalán ezer meg ezer szálban csillog a hegyi
                        források szövedéke, mint egy ezüst fátyol, akkor megérthetjük, hogy a
                        druida-világnak csak az erdő volt elég szent hely az emberi lélek minden
                        nagy és emelkedett megnyilatkozására: arra is, ha imádkozott, arra is, ha az
                        igazság nevében törvényt tett és arra is, ha elhalt hőseit búcsúztatta a
                        bárdok hárfájának szavára.</p>
					<p>Ha a kelta elesett, akkor, mint ahogy életében oktatója, bírája is druida-pap
                        volt, halálában az lett elsiratója, eltemetője, mikor odahelyezték az
                        elesettet a cromlech, vagyis temetkező kamara
                        sziklatetője alá.</p>
					<p>Ha áthaladunk Capel 
                        Garmon selymeszöld lejtőjén, ott, ahol néhány tölgyfa
                        sátoros lombja ligetet alkot, a homályban mintha árnyalakok kettős hadsora
                        állana. Olyan mozdulatlanok, olyan ködszürke színűek. Palabércekből
                        kifejtett embermagasságú kőszálak ezek; és amint ott állanak kettősrendben,
                        előtornácai ezek annak a temetkező helynek, ahol ugyanilyen kőszálak körben
                        vannak fölállítva és rajtuk óriási, egyenes, síma kőlap nyugszik. Itt pihent
                        meg harcai után a kelta hős, míg a temetkező kamara mellett emelt
                        földhányáson a druida-pap éneket mondott, elsirató, magasztaló éneket Ott, a
                        mélységes csöndben, Capel Garmon sírhelye mellett, ahova a Conway folyó
                        vízesése is csak úgy hangzik el, mintha halkan zokogó, sirató ének volna,
                        mélyen szívünkbe kap az a kérdés, hogy mi is az elmúló, mi is a maradandó?
                        Tanok és szertartások az életet és halált illetőleg úgy változnak, mint
                        felhők árnyjátéka a réten, de a lélek alapmélyéből fakadt érzések, a
                        kegyelet, a becsülés, a hála, amelyről ez a háromezeréves kőalkotás beszél,
                        az, mint maga a természet: örök.</p>
					<p>Megjelenhetett Cambriában is új tanaival, új törvényeivel a római uralom:
                        néhány évszázad el is söpörte onnan megint, a természet pedig uralkodott
                        tovább a nép képzeletén.</p>
					<p>Ott, ahol nyájasnak, szelídnek mutatkozik, a népköltésben is szelíd hurt
                        pendít meg; példa erre a Llyn Cwellyn tó regéje; mély
                        és bájos allegóriája annak, hogy a gyöngéd lelket a másnak szánt
                        kíméletlenség is sérti. A tó egész környéke is csupa szende szépség; a 
                            Mynydd Mawr hegyóriás tövében lévő szép kék tóé, hol
                        ezüstfehér törzsű nyírfák erdeje, fehér iszalag rezgő fátyola tükröződik a
                        kék vízben; a tó partja csupa fehér százszorszép, meg kék harangvirág. Ezen
                        táncoltak régen a tó tündérei kék fátyolruhában. A környék legdelibb legénye
                        meglátta ezt a táncot, betege lett a legszebbik tündér szépségének, érezte,
                        hogy nem élhet nélküle, berontott a varázskörbe és elkapta a tündérleányt.
                        Ez nagy kérésre bele is egyezett, hogy felesége lesz, csak arra kérte, hogy
                        soha hideg vasat ütésre ne emeljen. Mi volt könnyebb, mint ezt megígérni,
                        mikor érezte, hogy virággal sem tudná megütni soha? Nem is bántotta meg egy
                        ujjal sem azt, akit barnafürtű kis fia, aranyhajú leánykája születése óta
                        csak még jobban szeretett. Hanem egyszer a hevesvérű földi ember a lovára
                        haragudott meg; fölkapott egy darab vasat, hogy ráhajítsa. Kérhette a
                        tündérasszony, hogy ne tegye, a gyarló földi ember nem tudott uralkodni
                        magán és amint a vasdarab elrepült, a tündérasszony könyörgésre emelt karját
                        érte. Erre eltűnt, el kellett tűnnie.</p>
					<p>És itt a mese átmegy a másvilágból is visszajáró anya szerető aggodalmára. A
                        férj nem látja többé az asszonyt, de annak föláldozásáért soha többé a
                        kíméletlenség hidegével nem érinthet senkit, mert amint a nap hanyatlani
                        kezd és a Cwellyn-tóról hűs szél fodorodik: susogásából a férj ezt hallja
                        ki:</p>
					<p>Ha fázik a kis fiam éjjel - szellő szava súgva beszél,</p>
					<p> Takard rá az atyja palástját, ha zúg tenyéren a szél:</p>
					<p> Ha fázik aranyhajú lánykám, akit immár senki se véd,</p>
					<p> Terítsd rá a rég tova tüntnek égszínű kék köpenyét.</p>
					<p>A népköltés megint más jelleget ölt egészen, mikor a természet olyan
                        sötétszínű képet tár elébe, mint a Penmaen Mawr
                        hegység. A vasszínű palasziklák talán sehol sem tornyosulnak oly sötét,
                        irdatlan tömegben ég felé, mint itt. Gyászpalástot lengetnek az ormon még a
                        fenyők is; zöld fű helyett barna mohar sarjad ki a fekete sziklákból, mintha
                        a vidéket valami gonosz hatalom lakná.</p>
					<p>És a Margaret of Dolbadar regéje szerint az is lakta.
                        És ehhez a varázslóhoz jött el aztán, zivataros, fekete éjszakán, zivataros,
                        fekete haragot hordva a szívében Hector of 
                        Marchlyn Mawr, akinek a Dolbadar-kastély ura
                        odaígérte leányát, a tündérszép Margaretot, csakhogy a leány meg 
                            William of 
                        Montgomerynek adta a szívét. Mivel erre a két vitéz
                        páros viadalban egyezett meg, azt határozták, hogy a vesztes tartozik a
                        győzőnek egy tejfehér paripát adni; azon viszik majd a menyasszonyt
                        esküvőre. A leány választottja lett a győztes és erre ment el aztán Marchlyn
                        Mawr a varázslóhoz, hogy attól kérjen paripát. Meg is jön az esküvő napján
                        az ezüstcsótáros, tejfehér paripa; felültetik rá ezüsthímes habfehér ruhában
                        a menyasszonyt; de ekkor a mén egyetlen szökkenéssel kiugrik a sorból.
                        Vágtat a fekete sziklafalak mentén, mintha egyenest az örök sötétség honába
                        vágtatna. Utána a lovagok egész csoportja; szorítják, de nem érik el;
                        elmaradnak mind, csak Montgomery nem enged. Éppen, mikor a ló egy
                        hegyszakadékhoz ért, megkapta a menyasszony övét és átemeli magához a lóra,
                        míg a mén lezuhan oda, ahonnan fölidézték.</p>
					<p>Szertelen néha a walesi folklore a vakmerőségben, mint minden olyan
                        költészet, mely a természet hatalmának láttán fakad, de mégis milyen nemes
                        mérséklet van például abban a regében, mely könnyen csaphatna túl a rútnak
                        rajzolásában a művészi határon és amely ezt mondja el Walesnak egyik
                        lápvidékéről:</p>
					<p>
                        Maelgwyn Gwynedd hatalmas fegyverű királya volt
                        Cambriának, de keze nem áldást, csak szenvedést terjesztett népe között.
                        Kapzsisága, vágya, féktelen volt mindenre, amit országa csak nyújthatott.
                        Hegyek érce, erdők vadja, földek kalásza! Mindezt akarta, mindezt
                        követelte. És hogy torolta meg, ha nem adtak neki!</p>
					<p>A jámbor Gildas bárd szívében is fölkelt a harag a kapzsiság és kegyetlenség
                        láttára és az igazlátók szavának erejével fenyegette meg a királyt: „Nem
                        zabolázod meg féktelen vágyaidat? Tekints oda Morfa
                            Rhianeddre! Látod-e, ahol sárgává rohadt sás között veszteg álló
                        víz lomha tömege sárga láprózsákat ingat, gyilkos buborékokat dobálva fel?
                        Abból a mocsárból egy szörny kel ki nemsokára. Halálsárga rajta minden, a
                        haja, az arca, még a szemefehére is. Féktelen éhe, kegyetlensége olyan nagy,
                        mint a tied, elragad mindent, el téged is.”</p>
					<p>Gildas jóslatát a történelem szerint is a „sárgavész” megjelenése váltotta
                        valóra, amely a mocsárláznak lehetett valami szörnyű járványa. Amint a mese
                        odaér, hogy milyen volt hát a szörny, akinél semmi sem lehetett rútabb,
                        ijesztőbb, csak ezzel végzi: „Már ott volt a házban, már a szomszéd szobában
                        hangzott a lépése; Maelgwyn Gwynedd benézett a kulcslyukon, de soha
                        halandónak, amit látott el nem mondta többé, mert a szörnynek puszta láttára
                        halva esett össze.”</p>
					<p>A más nemzetek népköltésében meglévő motívumokból itt is több előfordul.
                        Például Walesnek abban a részében, ahol a tenger egyszer oly váratlanul
                        tört utat magának, benyomulva a szárazföldre, a Montecchi és Capulet
                        motívum ismétlődik, amikor a családok közt dúló gyűlölködésért a jóslelkű
                        bárd azzal vigasztalja a szerelmeseket, hogy vége lesz a gyűlölségnek, mikor
                        a kastély pincéjében halat lehet fogni; és a kibékülés el is következik.</p>
					<p>Megvan a Midas király kincsszomjának motívumai is abban a mély humorú, de
                        mély bölcsességű mesében, amikor Jenkinsnek a 
                           Carreg-y-Walch-ban (kecskebarlangban) a kecske (valószínűleg
                        valaki más lehetett, aki szintén szarvat és patát visel) azt mondja, hogy ha
                        kiiszik egy kupa olvasztott aranyat, igazi „aranyember” lesz belőle. A
                        kapzsi Jenkins megteszi, mire még a kecske is úgy megbotránkozik az önzésén
                        és ostobaságán, hogy kiökleli a barlangból. De a jóslat beteljesült;
                        Jenkinsből aranyember lett, de nem úgy, ahogy ő gondolta, hanem igazi,
                        tetőtől-talpig vert aranyember. Az ám, csakhogy ezzel azután be is
                        fellegzett minden örömének: mindig attól retteg, hogy el fogják fogni. Nem
                        mer munkába állni, nem mer barátok közé menni vigasságba, sem világot látni,
                        mert jaj, hátha ellopják. Így folyik le az élete, mikor azután halála felé
                        új aggodalma támad, hogy bizonyosan még el sem fogják temetni, mert aranyból
                        van. Nagy nehezen egyezik ki, hogy úgy-e, nem lopnak el belőle többet, mint
                        az egyik ujját, a többi hadd pihenjen meg az után a nyomorúságos élet után,
                        amire a kincsvágy vitte.</p>
					<p>Mindezek pogány kelta mondák és mesék.</p>
					<p>Haladt azonban az idő és Wales történetében is, népköltésében is új áramlatot
                        lehetett észrevenni. A hősmondák legendákká vegyülnek, amint a druida-papok
                        kőoltárai mellett feltűnik a kereszt.</p>
					<p>Az az alak, aki a walesi népköltés világára nézve éppen e két kor küszöbén
                        áll, egyesít valamit magában mindkét világ elemeiből: hadrontó, kemény ereje
                        nem ernyedtebb a pogány világénál, de tiszta, fenkölt nemessége,
                        engesztelődni tudása már a keresztre felesküdött lovagé. Így áll ott a két
                        kor határvonalán; színezüst páncéljáról, hattyútollas sisakjáról tiszta
                        fényt árasztva, ő, az asztalkör világának középpontja, a királyok virága,
                            Flos 
                        Regum Arcturus.
                    </p>
				</div>
				<div type="chapter">
					<head>II.</head>
					<p>Artusz király alakjának megjelenésével a walesi regevilágba is új elem kerül
                        bele: mint ünnepies, titokzatos harangszó vegyül oda a Grál-monda.</p>
					<p>Gót székesegyház homályából, ahol a fény csak szinte földöntúli magasból
                        szűrődik át a tömjén kék füstjén keresztül, nem áradhat a miszticizmus
                        jobban, mint a Grál-mondából, amely keletkezésére nézve kortársa is a gót
                        építkezésnek, mert mindkettő a rejtelmeset és a magasba törőt kereső
                        szellemi áramlat alkotása.</p>
					<p>A nagy mondakör egyik részlete szerint a Grál-kincset Tintagel várában,
                        Cornwallban helyezték el és ott éltek az Asztalkör lovagjai, a nap gyanánt
                        központban tündöklő Artusz lényéből nyerve egy-egy sugarat. Iwain, Gawain,
                        Geraint, Galahad, Lancelot és a többi lovag a maguk életmentő, felszabadító,
                        jót cselekvő küldetéseikben igazán úgy járták be a brit vidékek rejtelmes
                        erdőit, mint egy-egy áldásos, tiszta fényű sugár.</p>
					<p>Csoda-e, ha a közeli Tintagelből Walesbe is átterjedt az Artusz-mondakör? Az
                        országnak nem egy vidékén oly neki való honra lelt azokban a sajátságos
                        fenyvesekben, melyek titokzatosabbak már sehol sem lehetnek, mint
                        amilyennek Walesben látjuk.</p>
					<p>A szürke erdők!</p>
					<p>A szédületes magasba feltörő szürke fatörzseken a zöld ágak már csak ott
                        kezdődnek, ahova alig lát el a szem; ameddig tisztán látunk, a magasba
                        nézve, ott az ágak szövevényén még fenyőtű sincs, ködszerűen, árnyak karjai
                        gyanánt nyúlnak ki, fogóznak össze a szürke gallyak milliói és ezen a szürke
                        ágszövevényen át a nap is csak hamvas, ezüstös fényt tud hinteni; nincs
                        madárhang; a lépésnek sincs zaja, mert a fenyőtűk évtizedes rétege a földön
                        elnyeli azt. Itt nincs se hang, se szín. Csak sejtelem. A magasban
                        összehajló ágak csúcsíves vonalaival a fenyőerdő a természet gót
                        székesegyháza.</p>
					<p>És Walesben ezen a vidéken voltak otthon az Artusz-mondák. Maga a nép sem
                        tudta már mindegyikről, mit regéltek, de a kifejezések: Artusz
                        törvénytáblája, Artusz paizsa, Artusz itélőszéke eleget mondanak.</p>
					<p>És mint fénytől az árnyék, elválaszthatatlan a nagy király alakjától a nagy
                        varázslóé, Merliné is. A Merlin-mondák közül az egyik éppen a Bettws-y-Coed
                        szomszédságában levő Afangc-tóval függ össze. Ezt a
                        nevet régen csak suttogva merték kiejteni, nehogy a tóban lakó vízi szörny,
                        az Afangc meghallja. Nem is kellett volna neki
                        kijönnie a tóból, hogy valakit elpusztítson; ha az ember csak ránézett is,
                        szörnyet kellett halnia menten. Azt a látványt nem volt halandó, aki
                        kibírja.</p>
					<p>Nem is merte erős bűvöletnek szavával kiidézni a tóból más, mint maga Merlin,
                        a nagy varázsló.</p>
					<p>Zúgott, tajtékzott, sustorgott a tó; a szörnyeteg nem akart kijönni, de a
                        Merlin szavának nem szegülhetett ellene sokáig. Végre is kiemelkedett és
                        erejét vesztetten dőlt le a partra.</p>
					<p>Merlin két óriáserejű, hosszú szarvú fehér tulkot fogatott szekérbe és ezek a
                        ma is Bwlch Rhyw’r Ychainnak nevezett ökörjáró lejtőn
                        húzták végig a szekeret, majd összeroskadva a szertelen teher alatt. Amikor
                        megérkeztek a célponthoz, Merlin a Glaslyn mélyébe
                        dobatta a szörnyet, a Snowdonnak, Wales legnagyobb
                        hegyének a tövébe, hogy ha ismét garázdálkodnék, a Snowdont hajítsa rá.
                        Azóta úgy látszik, pusztítani csakugyan nem mert a szörny többé, de azért ma
                        is élnek az elhagyatottabb falvakban olyanok, akik erősen állítják, hogy ők
                        ismertek olyant, aki a szörnyet látta.</p>
					<p>Hogy milyen lassan hal ki az ilyen természeti környezetben a babonás hit,
                        világosan mutatja egy másik rege, amely a Ffynnon
                            Elian nevű forrásról szól. Ez a rege tiszta példája az ismeretes
                            rontás babonájának. Kötetekre menne Walesben
                        azoknak a törvény előtt is tárgyalt eseteknek a száma, melyekben az illetők
                        komolyan állították, hogy ellenségük ennek a forrásnak segítségével
                        rontotta meg őket olyan módon, hogy fölírta nevüket egy szelet papirosra, s
                        ezt tűvel átszúrva, belehajította a forrásba. Amíg valakinek a nevét ki nem
                        vették onnan, nem volt jó napja a földön. Minden próbálkozása kudarcot
                        vallott; jégeső, szárazság, fagy szegődött ellene. Még 1818-ban is
                        megesett, hogy Flintshireben a megyegyűlésnek kellett megbüntetnie egy
                        embert, aki sok pénzt harácsolt össze azzal, hogy ha valaki bajban volt és
                        elpanaszolta neki, hogy az bizonyosan onnan ered, mert a nevét a forrásba
                        dobta valaki, jó pénzért vállalkozott arra, hogy kihalássza a nevet. Persze,
                        volt gondja rá, hogy legyen mit mutatni a panaszosnak kihalászott név
                        gyanánt.</p>
					<p>De ha van Walesnek rontó erejű vize, azért van áldásos, csodatevő is, a 
                            Szent Winifrede forrása. Ennek a legendája már
                        egészen a kolostori szellemet mutatja. A gyönyörű 
                           Winifrede, akinek sarkig érő haja olyan fürtökbe kondorult, mint a
                        göndör páfrány levele, nagybátyjának, Beuno püspöknek a temploma mellett
                        virágot szedett egyszer. Caradoc királyfi meglátta és lángbaborult érte a
                        szíve. Megkérette, de a leány válasza az volt, hogy apácának készül. Mikor
                        ez a szilaj Caradoc megtudta, eszeveszett haragjában utána sietett és éppen
                        mikor a leány átlépte a templom küszöbét, levágta a fejét éles pallosával. A
                        szép, páfránylevélfürtös fej odahullott az oltár elé, ahol szent Beuno
                        imádkozott. Abban a percben forrás szökkent fel a kőből a fej érintése
                        nyomán. A forrás oldalain göndörlevelű páfrány nőtt, az a faj, amelynek
                        Walesben mindenütt Szent Winifred haja a neve. A köveket, melyekre a leány
                        hajnalszínű vére hullott, pirosas moha födte be. Ez a sajátságos, illatos
                        moha egyszer egy évben (a monda szerint természetesen a leány halála napján)
                        élénk színt ölt az esemény emlékére. (Ez a részlet érdekesen emlékeztet a
                        görög mithoszra, ahol a meghalt Adonisz virágai is egyszer egy évben színt
                        váltanak.) De szent Beuno püspök visszahelyezte a szép, fürtös fejet a
                        törzsre és Winifred életre kelt megint. Fejedelemasszonya lett a Szent
                        Gwytherin kolostornak és életében ugyanúgy áldotta jótetteiért mindenki,
                        mint ahogy áldják a forrást még manapság is, melynek csodás gyógyító
                        erejében bámulatosan hisz a nép most is.</p>
					<p>Ott, ahol a szentekről szóló legendákba megint a természet erői között élő
                        nép képzelete szabadabban vegyül bele, őserő világlik ki az énekből. Ilyen
                        például a Szent Cynhafal legendájában az óriás
                        bűnhődése, aki megbántotta a szelíd szentet és noha ez megbocsátott neki, a
                        természet maga kelt fel, hogy a sérelmet megtorolja. Az óriást belső tűz
                        kezdi emészteni; nincs maradása sehol; kiáll a hegyoromra, hogy a szellő
                        hűtse, de ez mindjárt elül, hogy enyhülést ne adjon; berohan az erdőbe, hogy
                        annak ágai legyezzék, de ezek is lecsüggenek mozdulatlanul. Beleveti magát a
                        folyóba, de ez sziklák közé rejtőzik el; és neve azóta is 
                           Hesp Alun: a Kiszáradt Alun.</p>
					<p>A folklore azután lassan-lassan közeledni kezd a valóság eseményeihez, mert
                        ezalatt már megjelent és meg is erősödött Cimbriában az angolszász uralom.
                        És a XIII. század végén, mint az angolszász, meg az ős-briton hatalom
                        bástyatornya, állanak szemben egymással I. Edwárd király és Nagy Llewellyn
                        fejedelem. Mint a krónikák leírják, az egyiknek úgy lengett a haja a
                        küzdelemben, mint érett árpavetés a szél fúvásakor, a másiknak sötét
                        hajsátora meg úgy repkedett, mintha hollószárnyak csapkodtak volna
                        bronzszínű arca körül.</p>
					<p>Az érckarú, ércarcú Llewellynt csak egyszer látták megtörten zokogva. Nem
                        mikor Edwárd várat vár után vett már el tőle, nem is mikor látta, hogy
                        Mortimer angol vezérrel nem bír megküzdeni többé, hanem akkor, mikor
                        fegyverét Gelertnek, gyönyörű, hűséges vadászebének a vére festette be. Az
                        ártatlanul megölt hűséges kutya története, mely oly sok változatban
                        indította meg az emberszíveket, úgy mondják, mégis innen eredt volna
                        világgá Nagy Llewellyn sasfészkéből, amelyhez közel van a 
                           Beddgelaert nevű hely, a Gelert sírja. A fejedelem, mondja a mese,
                        egyszer hazajőve, fia kosárbölcsőjét felborulva látta, kutyáját pedig véres
                        szájjal a bölcsőhöz közel. Esztelen haragjában ledöfte a nemes, hű állatot,
                        azt híve, hogy gyilkosa volt a gyermekének, pedig megmentője volt, mert
                        akkor ölt meg egy farkast, a gyermek pedig ott feküdt a kosár alatt
                        sértetlenül.</p>
					<p>A szász hatalom Llewellyn halálával rohamosan terjedt, mikor azt a hollóhajú,
                        büszke fejet elküldték Edwárdnak Londonba. A kelták visszavonultak hegyeik
                        közé, de természetesen, a kezdetleges időkben az új hatalom mindig
                        vértengerből emelkedett fel, mint ahogy tengerpartokon az új nap képe
                        bíborhullámok közül támad.</p>
					<p>Olvassuk a régi mondákat, melyek a kelta nagyság emlékeit őrzik; a régi
                        dalokat, melyek kelta dicsőségről dalolnak és a lelkünk csak attól az egy
                        súlytól könnyebbül meg, mikor látjuk, hogy legalább az a rege nem volt
                        való, mintha Edwárd az ötszáz walesi bárdot csakugyan tűzhalálra küldte
                        volna. Megvigasztalódva halljuk, mert a költő, a dalos szent mindenütt, de
                        talán a sokat szenvedett nemzeteknek a legszentebb. Mert a büszke
                        diadalénekektől is dicső lesz a húr, melyet szerencsés, hatalmas nemzet
                        dalosai érintenek, de ahol a nemzetnek a költő vigasztalásul van adva, hogy
                        a hosszú éjjen át a hajnal reményéről daloljon, ez a dal még százszorta
                        szentebbé avatja azt a húrt.</p>
					<p>Talán akkor is a régi bárdok hárfáinak visszhangja rezdült meg, mikor még az
                        elnyomott Wales évszázadokon át minden évben megtartotta dalosünnepeit, a
                        nemzeti Eisledfoddokat, mint ahogy megtartja azt most
                        is országos intézmény gyanánt. Költőiségre hajló, zenéért, dalért rajongó
                        lelkük nem tudna meglenni a dalos-ünnepek pezsdítő hatása nélkül. De
                        dalaikkal nemcsak a múltat siratják. A lesújtott walesi nép is megértette,
                        hogy bármily dicső volt a múlt, nemcsak hátra kell tekinteniök kis lelkek
                        módjára, hanem előre kell szemüket szegezniük arra, ahova a haladás és
                        emelkedés útja visz. Megértették, hogy a hősök sírköve nem végpont a
                        nemzetek számára, hanem irányjelző kő, mely újabb út felé mutat.</p>
					<p>És Wales élni kezdett e hit szerint. Gondoljuk el, hogy íme, a tanulásban
                        való előmenetelt illetőleg Wales az egyesült királyság egyik leghaladottabb
                        része. Iskolaügyével sokban példát adhat a királyság többi részének. Maga
                        Anglia is tisztelettel látja a walesi nép törhetetlen tanulási vágyát és a
                        városok áldozatkészségét, amellyel ezt kielégíteni törekszik.</p>
					<p>Ez a nép jó úton van, mert ifjúsága tanul, felnőttei dolgoznak: művelődést és
                        vagyonosodást egyforma kitartással akar kiküzdeni magának.</p>
					<p>És így lassan az Eistedfoddok éneke az öröm dalává válhatik újra.</p>
					<p>Mikor egy ilyen dalosverseny alkalmából összegyűlnek az énekesek, száz meg
                        száz közülök egészen egyszerű, szerény fia, leánya csak az anyaországnak, de
                        éppen, mivel azok közül valók, akiknek két keze munkája évről-évre hozzáad
                        valamit hazájuk jólétéhez, azért lehet ott az ő hangjuk méltán abban a nagy,
                        nemzeti harmóniában, mely a haza szeretetéről dalol, arról a szeretetről,
                        melynek a mi napjainkban csak egy igaz bizonysága lehet, a hasznos
                        munkálkodás.</p>
					<p>És amint ezek a tiszta, zengzetes hangok, amelyek, ki tudja, milyen
                        égtájakról hozták ide délies ércüket, megcsendülnek és száll az ének az ég
                        felé; nemcsak emberek ezrei hallgatják, hanem hallgatják közben sorakozva,
                        mint a nagy múltak nagy árnyai, a hegykirályok is. Királyok valóban:
                        homlokukon fényes korona az aranybokor sárga füzéreiből, vállukra királyi
                        palástot terít a bíbor hangafű.</p>
					<p>Hallgatják és mikor visszhangos szóval visszafelelnek reá, mintha azt
                        mondanák:</p>
					<p>„Múltban való küzdelmeitekre emlékezünk, jelenetek igaz törekvéseit látjuk,
                        jövőtök felvirulásában hiszünk.”</p>
				</div>
			</div>
			<div type="chapter">
				<head>
                    A kelták között
                </head>
				<p>
                    Írországi levél
                </p>
				<p>Mikor nemzet és nemzet közt arról van szó, milyen messze vannak egymástól,
                    mindaz, amit arra a földrajz a maga szélességi, hosszúsági köreinek adataival
                    mondani tud, semmivé válik azzal szemben, amit a faji rokonság vagy faji
                    különbség tud válaszolni.</p>
				<p>Mindig úgy éreztem itt, mintha Anglo-India közelebb volna Angliához, mint
                    Írország. Sok tekintetben a Szent-György-csatorna akár az Atlanti-óceán lehetne
                    a két ország közt, még pedig nem is széltében, hanem hosszában. Csoda-e, ha a
                    magyar lelket már a kelta eredetű írek faji egyedülállása s ebből eredő gyakori
                    meg nem értett volta erősen vonzza Írország felé, melynek már a népköltésben,
                    közbeszédben megjelenő nevei: Innisfail (a végzet
                    szigete), az Álmok Hazája, a nemzetek Niobéja, a bardok hona, az arany hárfa
                    világa és a smaragd-sziget, mind olyanok, hogy érezzük, tiszteletre is,
                    szánakozásra is méltó volt ez az ország, de a semmibe vevésre soha.</p>
				<p>Évszázadok szomorú harcainak sötét gyászfátyola sokszor elfödte a világ elől azt
                    az igazságot, hogy Írország igazi cselekvése, a világot érdeklő cselekvése nem
                    a háborúké, hanem a békéé volt. Mert a smaragd-sziget volt a műveltség egyik
                    legrégibb hazája az Atlanti- és Földközi-tenger mentén.</p>
				<p>S hogy ennek az igazságnak sokak részéről való nem ismerése vagy semmibe vevése
                    fájhat a régi nagy kelták ivadékainak, azt talán mi értjük meg legjobban, mert
                    hiszen ugyan tudják-e rólunk is kellőleg már az őshazában is megvolt politikai
                    bölcsességünket, államalkotó érettségünket, (nem mindenki bírta azt igazabban
                    megítélni, mint az angol essaysta, Robinson, aki már ősalkotmányunk előtt is a
                    porig hajtja a zászlót) meg később reneszánszkorunknak olyan korán támadt és
                    olyan ragyogó hajnalát, amely Budát, Visegrádot Európa egy-egy szellemi
                    középpontjává tette. Meg mai nagy, műveltségi vívmányainkat is de sokan nem
                    tudják még! Hát még akkor mennyire egy malomban őrlünk az írekkel, ha arra a
                    típusára gondolunk az embereknek, aki azt hiszi, hogy elég egy pár „lokális
                    szín” odavetése és akkor már képet rajzolt egy-egy nemzetről. Az ilyen ember
                    szakasztott így öt dolgot tud rólunk is, az írekről is: egy hangszert, egy
                    táncot, egy fegyvert, egy ételt, egy italt; rólunk a cimbalmot, csárdást,
                    fokost, paprikást, tokajit; amazokról a hárfát, a 
                        jiget, a shillalit, az 
                        Irish 
                    stewt, meg a whiskyt. És ezek
                    fölsorolásával, azt hiszi, megrajzolta a lelki életünk képét. Szegény! Csoda-e,
                    ha úgy éreztem e télen, mintha bizony nem is először lépnék a 
                       smaragd-szigetre.
                </p>
				<p>Csakugyan az. Még a téli nap fényétől is átható smaragd-színben ragyog a
                    dérharmatos pázsit. Erdőn-mezőn sehol egy szemernyi hó, hisz a Golf-áramlat még
                    télen is sokszor csaknem az üvegházi levegő enyheségét teremti. Itt-ott szinte
                    elernyesztően lágy ez a klima; az ember mintegy akaratlanul is azt kérdi
                    önmagától, mikor nemzeti jellemeket tanulmányoz, szabad-e csak egy pillanatra is
                    figyelmen kívül hagyni az éghajlatot és általában a hatalmak hatalmát, a
                    Természetet, amely mintha azt mondaná az embernek: „Én acélozlak vagy
                    ernyesztlek, én emellek vagy sujtlak le oda, ahol állasz.”</p>
				<p>Vajjon részben nem ez a mesés gyorsasággal zsendülő tavasz, ez az egyszerre
                    mindent virágba borító, de azután egyszerre lankataggá, párától súlyossá való;
                    ez a hangot, színt, körvonalakat, de erőket is tompító éghajlat tette a kelta
                    faj írországi ágát olyanná, amilyen, az energiának és letargiának oly csodás
                    vegyülékévé; amelyben megvan a nagy bátorság, nagy tetterő, a hazaszeretet, az
                    önzetlen, önfeláldozó készség minden nemes iránt, de amelyben a nagy
                    föllendülésekre oly hamar következik el sokszor az elernyedés; a ragyogó,
                    sziporkázó szalmatűznek bús hamuba veszése.</p>
				<p>Nagy álmok, nagy eltökélések, mindaz, ami a nemzeti lélek mély és tartalmas
                    voltát tárja föl, mindig meg volt náluk, de mikor a késedelem nélkül való
                    munkához látás, a részletekkel való kitartó törődés és az állandó ütemű munka
                    következett volna, akkor nem egyszer beállott valami az „eh, ráérünk arra még”
                    halogatásából.</p>
				<p>Ezt mind lelki életük mai vezetőitől, politikusaiktól, egyetemük tanáraitól is
                    tudom, akik a tényt a múlt és a jelen eseményeiből szűrték le. Mindezt tudják ők
                    maguk is jól és nekem úgy tetszik, hogy ez a tudás a most, előttünk lefolyó
                    átalakulásnak máris egyik jele, mert amint egy nemzet tisztán látja egy-egy
                    hibáját, hogy így volt vagy így 
                       van, az az első lépés a felé, hogy ezentúl nem így 
                       lesz.
                </p>
				<p>De bármilyen volt is az éghajlat hatása a jellemre, a tengerár okozta enyheség,
                    meg a hegysoroknak szél elleni irányban való elhelyezkedése csodásan széppé
                    tették az országot. Tavak, völgyek alakjában, ormok, szakadékok
                    árnyékvetődésében, a vízeséseken táncoló fényjátékban annyi a mesekönyvbe való
                    elem, hogy szinte egyszerre érthető dolog áll előttünk, miért hisznek ott még ma
                    is ezren meg ezren a tündéreknek, az apró szolgáló szellemeknek (lepracaun)
                    köztünk élésében és miért lehetséges, hogy egy világhírű természettudós, a
                    pozitív, reális kutatások nagy veteránja, az ősz Russell Wallace maga is meg van
                    győződve, hogy látta az erdőben a kelta királyokat fényes szellemjelenés gyanánt
                    feltünni.</p>
				<p>Késő ősz hervadásában, téli napon is szép volt a sziget leírhatatlanul, pedig
                    hiszen egyik főszépségéből, hét országra híres rózsavirulásából már nem
                    látszott semmi. Amiről nagy lantosuk, Moore dalolt, a „last rose of summer”
                    régen lehullott már, mire odaértem és a hangafű rózsás virága, a harangvirág
                    azurkéksége meg a klematisz sötétviolaszín bársonya helyett, amely nyáron olyan
                    dúsan díszíti Írországot, csak ércszínek, kemény, hideg ércszínek voltak
                    mindenütt. A fákon a levél csak színt váltott, de nem hullott le. A nyárfa- meg
                    a platánlevelek nem gyéren libegtek, hanem sűrű aranylombot alkottak. A vérbükk
                    levele tiszta rézvörösben izzott, a tölgyfa színe, levele is, mohos törzse is, a
                    zölddel futtatott régi bronz gazdag barnasága. És köztük hideg acéltükör gyanánt
                    állnak a szürke tavak halvány arany foglalatban, amint a páfrány mindenütt
                    ilyenné sápadt a partjaik mentén.</p>
				<p>De mindez ércszínek közt ott ragyog a diadalmas smaragdszín és az első üdvözlet
                    is, amit kelta földön kaptam, Szent Patrik országának smaragdszínű jelvénye
                    volt, egy maroknyi „szerencse lóherelevél” a shamrock.
                </p>
				<p>Megkezdődött a Magyarországról való előadások hosszú sora. Az a tény, hogy
                    határozottan nem egy rokonvonás van köztük és közöttünk, részben talán
                    megkönnyíti a hozzájuk szólást, de olyan értelemben pedig megnehezíti, hogy
                    talán túlságosan is készek mindenben analógiát látni. Hogy ez a törekvés is a mi
                    történetünk tanulmányozásában is mennyire vezette őket, arra elég bizonyság 
                        Griffiths Artur The Resurrection of
                        Hungary (Magyarország föltámadása) című könyve, amely ugyancsak vörös
                    posztó volt sokak előtt, kik a délírországi radikális törekvéseket aggódó
                    szemmel nézték. Az egyik radikális testületben tartott előadásomon a könyv
                    szerzője elnökölt, a testület neve: Sinn 
                    Fein (ejtsd: sin fén), jelentése pedig ez: 
                        mi magunk!</p>
				<p>Ennek is, meg a Gaelic Leaguenek (Kelta szövetségnek) is
                    egyik célja az, hogy az őskelta nyelvet föltámasszák újra. Föltámasszák pedig
                    nemcsak úgy, hogy tudósok, nyelvbúvárok hozzáférjenek a kincset érő gyönyörű
                    kódexekhez, hanem úgy, hogy a napi élet nyelve is ez legyen. A szövetség sok
                    ágában tartott előadásokon igen meg kellett értetnem, hogy itt már nincs
                    ír-magyar párhuzam, mert hiszen a mi nemzeti nyelvünk soha, soha nem vált holt
                    nyelvvé. Írországban nem ez az eset. A napi élet nyelve gyanánt az őskelta csak
                    a falvakban, ott is inkább az alsó osztályok körében maradt meg, de éppen mivel
                    lassan csak oda szorult, akadtak, akik olybá vették,
                    mintha csakis ez volna a kelta nyelvet megillető hely s a középosztály nem egy
                    tagja inkább rejtegette, semmint emlegette, hogy tudta ezt a nyelvet beszélni.
                    Most azonban nagyot fordult a dolog. Egymásután támadnak a kurzusok, sőt nem egy
                    főiskola úgy van szervezve, hogy legalább is mind a két nyelven, angol és kelta
                    nyelven folyjék a tanítás. Érdekesek azok a tanfolyamok, ahol az osztály, kor,
                    nem, állás és tanultság tekintetének teljes mellőzésével tanulhatják vagy
                    gyakorolhatják az ősi nyelvet. Az egyik ilyen kurzuson, mint a 
                       principal mondja, véletlenül egy nagyműveltségű, ősz tanár, meg egy
                    paraszt farmer tizenhárom éves fia ültek egymás mellett és bizony az utóbbi
                    segítette a munkában amazt.</p>
				<p>Persze, sokat lehet róla vitatkozni, milyen mértékben lesz bölcs dolog a régi
                    nyelv használata. Ha csak a nemzeti hagyományok tisztelete és a nemzeti öntudat
                    ápolása a cél, akkor csakis helyeselhető ez a törekvés, de ismét más kérdés,
                    hogy az amúgy is elszigeteltségről panaszkodó Írország nem épít-e falat maga
                    köré annak a nyelvnek használatával, melynek még a betűi közt is sok a sehol
                    másutt fel nem lelhető.</p>
				<p>Szerencsére, a napi élet majd megteszi a magáét arra, hogy színbe verődni segítse
                    ezeket az egymással küzdő elemeket. Dublin például esküszik a kelta nyelv
                    mindenütt való érvényesítésére, (heti lapjuk van elejétől végig az ős írással
                    írva, az utcanevek mindenütt fel vannak írva mindkét nyelven) míg Belfastban
                    teljes erővel tiltakoznak ez őrültség ellen.</p>
				<p>Dublin és Belfast: a két ellentétes sark. Micsoda erővel nyilvánul itt meg a
                    származás! A dublini ember tiszta ír faj; igazi, édes fia Erinnek. Hevülékeny,
                    impulzív, rajongó, ábrándokra hajló, jó szívű, nyájas, tiszta lelkű; néha
                    végletes; ujjongani és zokogni tud ugyanazon a napon; nem ellensége igazán
                    tartósan senkinek, csak néha magának; de kitartása, céltudatossága nincs mindig
                    arányban egyéb sajátságaival. Hanem a belfasti, északi ír, aki jó felerészben
                    skót voltaképp! Az azután szívós akaratú, céltudatos, a jég hátán is megélő, a
                    kőből is vizet facsaró módon praktikus, csodás munkaerejű és reális. Az
                    ábrándozásnak ugyancsak nem embere. És így míg Dublin kelta ligákat alkot,
                    ős-kodexet, folkloret tanulmányoz, bárd énekeket gyűjt, addig Belfast megfonja a
                    világ legfinomabb lenszálát és a világ legerősebb hajókötelét. (A világjáró
                    hajóleviatánok közül egyik, az Oceanic most van ott éppen
                    a dokkban; kivilágított födélzete olyan hosszú vonalat ír le, mint egy
                    utca.)</p>
				<p>Mi egyebet kellene a rajongó déli és praktikus északiról elmondanunk, ha azt
                    elmondjuk, hogy mindkét fajtából volt egy-egy jó barátja egy embernek, akinek
                    halála előtt az a nyakatekert gondolata támadt, hogy arra kérte, hogy
                    barátságuk emlékére tegyen mindkét barátja öt-öt font sterlinget az ő
                    koporsójába, ha meghal. Meghalt és a délírországi minden gondolkodás nélkül
                    odaszórta az öt ragyogó arany sovereign-t a koporsóba. Jött az északi;
                    becsülettel járt el az is. Kivette a csekkkönyvét, kiírt egy bankutalványt tíz
                    fontra, a koporsóba tette és a neki így jogosan járó öt aranyat zsebretéve
                    távozott. Váltsa be a boldogult a csekket, mikor akarja.</p>
				<p>Hja, hiába, Írországról szólva, hogyan kerülhetné el az ember az adomázást? Még
                    az adomák szeretetében is hasonlítanak hozzánk. S az ő anekdotázásuk sem léha,
                    céltalan, vagy pláne alantas nevettetés; nagy bölcsesség van benne.</p>
				<p>Bizony egy-egy jó adoma vígsága nemcsak olyan sugár, ami felderít, hanem amolyan
                    Röntgen-sugár is, amely belevilágít a dolgok legrejtettebb mélyébe is. Talán
                    ezért esett úgy nem egyszer, hogy akár Hutton Mary asszony házánál, aki az ősi
                    nemzeti époszt The Tain néven most adta ki angolul a maga
                    fordításában s ahol a nemzeti mozgalmak vezetői mind összegyűltek a velem való
                    találkozásra, akár az ír nép lelkét oly kitűnően ismerő írónő, a bájos,
                    hófehérhajú Lady Gilbert házánál voltunk, végigadomáztuk ír meg magyar
                    anekdotákkal az egész estét, kölcsönösen okulva.</p>
				<p>Még az ír zenében is ott van hazájuk napfényes ormainak és mély sötétségű
                    völgyeinek szélsőséges fény- és árnyjátéka; de amit ott az ének és zene
                    világában láttam, arról külön kellene szólani. Kedélyük is így hullámzik és
                    ennek a fény- és árnyékjátéknak egyik színes és csillogó megnyilatkozása a 
                        repartee, az ügyes, gyors visszavágás, amiben az ír olyan
                    erős.</p>
				<p>Egy fiatal képviselőjelölt a programmbeszédét mondotta, de hallgatói közül sokan
                    voltak az ellentáborból s ezek egy farmer kertjéből hagymát, répát kezdtek
                    feléje hajigálni. Végre a legerősebb lövedék jött meg: egy tök. A fiatal
                    politikus graciózusan elkapta s kezében tartva, úgy mint Hamlet a Yorick
                    koponyáját, így kommentálta az esetet: „Íme, egyik politikai ellenfelünk már
                    elvesztette a fejét!”</p>
				<p>A gorombaság különben egyáltalán nem jellemző fegyverük, sőt a nép legszebb
                    vonásainak egyike, hogy cseléd, mezei munkás, lóvasúti kocsis, mind valami olyan
                    szívediktálta udvariassággal, a jó lélekből eredő jó modorral szolgálja az
                    idegent, hogy mikor másokat megbecsülnek így, érezzük, hogy magukat is
                    megbecsülik vele. Azt, ha a lelki finomság így áthatja a nép minden rétegét,
                    csak úgy magyarázhatjuk, hogy az ilyen népnél a nemzetek igazi nemességi
                    oklevele, a műveltség valóban régi. És tudjuk jól, hogy Európa nagy része vad,
                    barbár volt még akkor, mikor az írek fényes, nagy bárdiskolái oly tudatosan
                    ápolták már a műveltséget.</p>
				<p>Éppen ezért, mondom, más oldalról jött, aggresszív durvaság kell arra, hogy az ír
                    is kíméletlen keménységgel vágjon vissza. Az igaz, hogy akkor azután!...
                    Szakasztott akár az Arany János Magyar Misi-je. Például egyik politikusuk,
                    Parsons, egyszer a híres, tudós, de kemény kriminalistával, Lord Norburyvel
                    kocsizott, mikor a bitófák még a falvak végén álltak. A fanyar és kíméletlen
                    modorú nagy főbíró, valami rossz impulzus hatása alatt arra a rossz tréfára
                    vetemedett, hogy azt kérdezze: „Ha az akasztófa mindig megkapná a neki járót, mi
                    lenne most teveled?” - „Egyedül kocsiznám itt, Norbury”, - felelte Parsons.</p>
				<p>A gyors repartee, a plasztikus, rövid, megkapó odavetése egy-egy igazságnak,
                    mindig ismert vonása volt a jobb ír szónoknak; szónoki hatásuk egy másik
                    magyarázata a melegércű, zengő, teljes, gyönyörű orgánum, amely szinte nemzeti
                    vonás. Persze, a szónoki hév néha igen vakmerő metaforákra ragadja a szónokot és
                    akkor áll elő az úgynevezett Irish bull, vagyis az olyan
                    elszólás, amiről mindenki tudja, hogy mit akar jelenteni, de amely azért mégis
                    képtelenség. Például így mondta egyik szónokuk, nemes hévvel és tiszta, igaz
                    jóindulattal, de persze a westminsteri parlamentpalota szürke, méltóságos falait
                    is megrengető kacaj közepette, hogy: Az egyház oly szent hatalom, amely egyik
                    lábával a hit kőszikláján áll, a másikkal az ég felé mutat!</p>
				<p>Maguk az írek mesélik, hogy Irish member volt az is, aki
                    hazafiúi felháborodásában így aposztrofálta az egyik angol képviselőt: „Ebben a
                    kérdésben X. Y. tisztelt képviselő úrnak színt kell vallania. Az nem lehet, hogy
                    egyik fejével helyeslést intsen, a másikat pedig tagadólag rázza!”</p>
				<p>A szavakban, honfiúi kiszólásokban náluk is sok más, jobbra való energia merült
                    ki; nem hiányzott egy bizonyos korban az a hazafi-típus sem, aki azt hitte, hogy
                    ha nagyokat sóhajtott és nagyokat ivott a hazáért, akkor már cselekedett is
                    valamit. Az „imádott haza földje” örökké az ajkukon volt, de a városokban
                    „imádott hazájuk földjét” nem söpörték, a falun pedig nem művelték, mert sokan,
                    de milyen sokan kivándoroltak!</p>
				<p>Bizony, nem gúnyolódás a célja, ha ezt elmondom a tegnapi Írországról, hanem
                    megbecsülése a mainak, amely tudja ezt a hibát hibának látni, elítélni és
                    igyekszik jóvátenni.</p>
				<p>És mindenben, mindenben, amit régi erényekről, leküzdött hibákról hallanak, a
                    Magyarországról elható szó szinte szentírás nekik. A sokat szenvedett, porba
                    sújtott, de Anteus megújult erejével felkelő Magyarország nekik a mesék főnixe,
                    amelyben hinni kell, mert magunk leszünk vele szegényebbek, ha benne nem
                    hiszünk.</p>
				<p>S mivel az ő nemzetük is, az enyém is tudja jól, milyen sérelmes és mélyen fájó
                    az, ha komoly igaz értékünket, munkánkat nem értik meg, azért a modern
                    Magyarország intézményeiről beszéltem igen sok helyen; iskolázásunk
                    kiválóságáról, iparművészetünk tudatos és erősen nemzeti művelésről,
                    földmívelésünkről, a magyar erdészetről, halászatról, gyümölcstermelésről, a
                    magyar selyem, magyar ló, aranybor és aranybúza nagy diadaláról. Szóval nem a
                    csárdást járó, sarkantyús, torzkép magyarról, hanem arról, aki komoly,
                    becsületes munka erős szerszámával és finom műszerével fog utat törni magának
                    ahhoz a nagysághoz, amelynek elérésére megvan benne a mesék három mindent győző
                    varázsszere: a hit, jog és erő.</p>
				<p>És mikor végre, hetek mulva, búcsúzni kellett, búcsúzni úgy, mintha a búcsú
                    hosszú évek barátságára következett volna el, az utolsó estén, mikor egy óriás
                    tömeg ott hullámzott előttem a zsúfolt teremben, mondhattam volna-e igaz szívből
                    jövő istenhozzádot azoknak, akik minket úgy szeretnek, anélkül, hogy elmondjam
                    nekik, amit hiszek erős hittel, hogy bármennyire megbecsüljük is a múltak
                    emlékét, legjobb, legacélosabb erőnket ne a visszatekintésben merítsük ki, mert
                    amely nemzet túlságos sokat tekint a múltba, csakis a múltba, azon beteljesül
                    Loth visszatekintő asszonyának átka: a kővé meredés. Az élet diadalmas lüktetése
                    az előre tekintőé, a cselekvőé.</p>
			</div>
			<div type="chapter">
				<head>
                    A scout-mozgalom Angliában
                </head>
				<p>A nevelésügy világában nagy nyugtalanság uralkodik. Ellentétes célok, ellentétes
                    eszközök csapnak össze, mint a két oldalról megtorlódó hullámok. Többféle irány
                    hívei azt kezdik észrevenni, hogy itt-ott túlzásba mentek s most visszaforduló
                    út után néznek. Hogy a sok közül csak egyet-kettőt említsek: némely iskolában
                    például, itt Angliában, a fizikai nevelésnek, sportügyességnek mindenesetre
                    kitünő elve olyan mindent háttérbe szorítóvá vált, hogy igen komoly körökben
                    panasz kezd felhangzani, hogy jó, jó, hiszen az is szép, ha az iskolából az
                    életbe egy sereg vasegészségű, acélból és gummiból levő fiatal atléta kerül ki,
                    csakhogy az életben a még oly fényesen kitornázott atlétának is meg kellvén a
                    kenyerét keresnie valahogy, az mégsem való, hogy a testi kiképzése úgy elrabolja
                    a kenyérkeresetre való elkészüléstől, tanulástól, ahogy fájdalom, ez az eset
                    száz meg száz angol ifjúnál bebizonyosodott! Másik két ellentétes eszme ismét,
                    amely harcol, az, hogy fentartsák-e a latin-görög klasszikus nevelésnek azt a
                    fétisét, amelyet a néhány évtizeddel ezelőtt való angol iskolák oly túlzó
                    kultusszal helyeztek oltárra, hogy az átlagos angol fiúk ezrei azért nem
                    jutottak azután egy életen át egyetlen egy szó megtanulásához valami élő
                    nyelvből, mert a latin-görög le is foglalta az idejüket és - meg is unatta velük
                    a nyelvtanulást - addig a fokig víve, ahogyan sok angol iskola vitte, hogy a
                    fiúknak kellett tudniok latinul verselni is klasszikus
                    métrumokban. Szemben állnak azután azok az eszmék is, hogy nyújtson-e az iskola
                    vallási oktatást vagy sem, - legyen-e minden leánynak a
                    középiskolai nevelése szükségképpen előkészítés valami pályára és így
                    tovább.</p>
				<p>Hogy ezek az eszmék s kívülök sok más egész Angliát foglalkoztatják, azt elég
                    alkalmam van látni az angol Nemzeti Nevelési Egyesületnek az egész országot
                    beágazó ülésein, mikor együtt vitatjuk a jövőt építő nevelés problémáit s
                    viszont, hogy van ilyen forrongó nyugtalanság ma minden országban, azt meg
                    viszont a Hágában tartott nagy nemzetközi nevelésügyi kongresszuson láttam, ahol
                    harminc ország képviselői gyűltünk össze és dolgoztunk arra a célra, hogyan
                    segíthetnénk egymást mindnyájan azzal, amiben előbbre vagyunk, mint mások.</p>
				<p>Az angol fiúnevelés abban a tekintetben mögötte maradt már jó ideje a franciának
                    is, a németnek is, hogy a könyvből való elkészülés, a teoretikus tanulás az
                    angol fiú életében jóval kisebb szerepet játszik. De viszont nem lehet tagadni,
                    hogy az angol fiú jellemnevelése átlag nagyon, de nagyon szép vonásokat, szép
                    eredményeket tüntet fel. Az igazmondás, az egymás iránt való 
                       fair play minden eljárásban, a testi és lelki tisztaság, a szótartás,
                    a becsületérzés, a saját magának, de viszont másoknak a tiszteletben tartása
                    mind nagy vívmányai az angol jellemnevelésnek. Nem csoda, ha ezeket a legszebb
                    hagyományokat fenn akarják tartani, sőt fokozott éberséggel óhajtják őrizni
                    azok, akik belátják, hogy az angol világbirodalom igazi erőssége nem az
                    acélpáncélos Dreadnought-hajókban van, hanem abban, hogy az új és új, felnövő
                    generációk ne maradjanak jellemben mögötte az angol polgárok javának.</p>
				<p>Ez a jó állampolgárrá nevelés a vezéreszméje Baden-Powell
                    tábornoknak, aki a boy 
                    scouts intézményét megteremtette s vele olyan eszmét,
                    olyan célt állított a nevelési ág, de mi több: az országok, az államok elé, hogy
                    ma nemcsak Angliában páratlanul népszerű már a scout 
                       (szkaut) mozgalom, hanem a többi államok is egyre-másra sietnek ezt
                    behozni. A francia éclaireur intézmény az angol
                    scout-mozgalom utánzása; - az összes amerikai államok, Dél-Afrika, Canada,
                    Hollandia, Új-Zéland, Ausztrália mind belátták, milyen derék dolgot cselekszik
                    egy ország a maga fiaiért s milyen hasznos dolgot saját magáért, ha a fiait
                    életrevalóvá, a jég hátán is megélni tudóvá, azonkívül szolgálatra, áldozatra
                    késszé, a gyöngébbek iránt lovagiassá, mindenki iránt tisztelettudóvá teszi s
                    egyszersmind fegyelmezetté, bátorrá, akár katonák volnának s mégis olyanná, hogy
                    a militarizmus szelleme helyett a világtestvériség szelleme legyen bennük.</p>
				<p>Mert Baden-Powell tábornok ezekben az eszmékben kívánja nevelni a boy scoutokat.
                    A szó, scout, maga olyasmit jelent, amit a hadsereg nyelve az örs, a cserkész, a
                    felderítő szolgálatot végző katona nevével jelez.</p>
				<p>Egyik nagy angol politikus komoly szóval mondta egyszer, hogy a római birodalom a
                    leghatalmasabb birodalmak egyike volt a világon s hogy mégis buknia kellett,
                    annak oka az volt, hogy a népben az állampolgári erények gyengültek meg.
                    Fényűzés, pénzvágy, kapaszkodás, az emelkedésnek érdem nélkül, de vesztegetések,
                    jogtalan pártfogolások révén való elérése; közérdekek kockáztatása
                    magánérdekekért; - az egyszerű élettől való eltávolodás, elpuhulás.</p>
				<p>Mindezek közül nem egy veszedelmet a mának civilizációja már Nagy-Britannia
                    szemhatárára is felidézett, mint ahogy megjelenhetnek ugyanezek a veszedelmek
                    bármely más ország horizontján is.</p>
				<p>Baden-Powell tábornok maga mondja: Nagy-Britanniában ma két millió fiú van, ezek
                    között mintegy félmillió az iskolán kívül is folytonos jó befolyás alatt áll, de
                    a többi? Nem érdemes-e azért az 1,730.000 fiúért munkába fogni?</p>
				<p>Hogyan fogtak munkába Angliában? Az első lépés az volt, hogy férfiakat,
                    fiatalembereket kerestek arra, hogy ezek egy-egy maroknyi fiúnak a 
                        peace-scouttá (békés cserkésszé) való kiképzését
                    elvállalják. Ilyen ifjak és férfiak Angliában ezrével kerültek ki (persze
                    önkéntes, fizetés nélkül való vállalkozás folytán) a templomokkal összefüggő
                    vasárnapi iskolák vezetői közül, mind jómódú, jó családbeli úriemberek; azután a
                    Cadet Corpsok vezetői, a tanítók, papok, az egész országot beágazó hatalmas és
                    kitünő munkát végző Y. M. C. A. vezetői (Young Men’s
                    Christian Association = Fiatalemberek keresztény szövetsége), továbbá
                    nyugalmazott tisztek, földesurak, nagybirtokú mágnások. Szóval a lelkesedés
                    általános volta abból látszott, hogy ez megragadott minden osztályt.</p>
				<p>Baden-Powell tábornok több könyvet írt már a dologról s az ilyen 
                        scout-masteroknak, vagyis a fiúk kiképzőinek ezek
                    szolgálnak legjobb vezérkönyvül.</p>
				<p>Minden ilyen masterra csak hat vagy nyolc fiú kiképzését
                    bízzák s ez csakis pl. hetenkint egy-egy délutánt (Angliában a szombat d. u.)
                    áldoz arra, hogy kiképezze őket a következő dolgokban:</p>
				<p>1. Scout szervezet. Törvények. Fegyelem. Titkos jelek. Csapatjelvények.</p>
				<p>2. Táborozás a szabadban. Életrevalóság. Sátorverés, kunyhócsinálás,
                    gyékénykészítés. Tűzrakás. Főzés. Csónakkezelés. Távolságok, magaslatok,
                    tömegszámok meghatározni tudása. Úszás. Kerékpározás. Az utak meglelése.</p>
				<p>3. Megfigyelés. Közeli és távoli részletek észrevevése és a róluk való
                    megemlékezés. Terepismeret alapelemei. A látás gyakorlása.</p>
				<p>4 Természetismeret. Az állatok, növények, csillagok megismerése. Emberek
                    megfigyelése; arckifejezés olvasása, egészségi állapot felismerése, hogy így a
                    rokonérzés és jóindulat erősödjék.</p>
				<p>5. Lovagiasság. A lovagok becsületi törvényei. Önzetlenség. Bátorság.
                    Kötelességérzet. Könyörületesség. Takarékosság. Hűség a felebbvalókhoz.
                    Mindennapi, praktikus tettek révén való udvariasság a nők iránt. Egyszer s
                    mindenkorra való kötelezettség arra, hogy kiki mindennap tegyen valami
                    szívességet valaki iránt. Erre való módok keresése. Vidámság. Jó kedély.
                    Önképzés. Maguk elé tűzése annak, hogy életükben sikeres pályát 
                        kell megfutniok.</p>
				<p>6. Életmentés. Fürgeség arra, hogy tűzvész, vízbefulás, gázkiömlés, sebesülés,
                    csődület, stb. esetén segítséget nyújthassanak. Első segedelem. Rögtönzött
                    segítő eszközök.</p>
				<p>7. Egészség. Tisztaság. Józanság. Testedzés. Táplálkozás.</p>
				<p>8. Hazaszeretet. Az ország földrajza, története, nagy emberei. Zászlók. Érmek.
                    Állampolgári kötelességek. A rendőrség iránt kötelező segítségnyújtás.</p>
				<p>
                    Függelék. Versenyek, a fentebbiekben való ügyesség
                    fejlesztésére. Játékok.</p>
				<p>Nagyon természetes, mennél változatosabb körökből kerülnek ki a vezetők, annál
                    többféle osztályt vonhatnak bele a mozgalomba a fiúk közül. És nem szorul
                    magyarázatra, hogy a legszegényebb osztályból való, tehát a legtöbb
                    veszedelemnek kitett fiúk ilyen módon való „kézbevevése” is fontos, de nem
                    kevésbé fontos az sem, hogy akényelemben élő osztályok fiai is rendszeresen
                    szokjanak a fegyelem, a kötelesség, a mások iránt tartozó szolgálat
                    eszméjéhez.</p>
				<p>Nagy eredménye a mozgalomnak az is, hogy az így hat-nyolcanként kioktatott,
                    mindenféle osztálybeli fiúk azután csapatokban tömörülnek, szabad napokon együtt
                    rándulnak ki, sátortáborokban együtt főznek, stb. és a különböző társadalmi
                    osztályok barátságos módon közeledni kezdenek egymáshoz.</p>
				<p>Öt-öt fiú alkot egy patrolt és a vezető a 
                        patrolleader. Ez a beosztás volt a siker titka, mert
                    minden vezető felelős volt a maga öt alárendeltjéért. És mi lehetne nagyobb
                    jellemképző erő, mint az, hogy a fiúkat a saját becsületüknek
                        teszik főleg felelőssé. 
                    They are put on their honour, mint a tábornok mondja. És
                    hogy tisztán ennek a révén hány rossz otthonból való, majdnem elkerülhetetlenül
                    az elzüllésre kárhoztatott fiúban ébredt fel a maga becsülete
                        létezésének nagy eszméje, az sokkal nagyobb vívmánya a
                    scout-mozgalomnak, mint ahogy azt hirtelenében meg lehet mérni.</p>
				<p>És micsoda láncolata származik a jó eredményeknek egy-egy ilyen szabadban való
                    táborozásból! Mikor a fiúk közül néhánynak a piacra vagy a boltba kell menni
                    húsért, teáért, zöldségért, lisztért; másik néhány meg főz, ismét mások
                    elmosogatnak. Hogy megtanulja az ilyen táborozás pár napja alatt a szegény
                    osztály fia a maga nehéz gondok közt élő édesanyja munkáját becsülni, a gazdag
                    osztály fia pedig a cselédekét.</p>
				<p>Óriási jó hatása van az ilyen táborozásnak oly szempontból is, hogy az élet apró
                    nehézségei, kellemetlenségei semmivé törpülnek a fiúk előtt, míg a legcsekélyebb
                    siker (a tűz, amely szófogadóan meggyullad, a víz, amely felforr, a krumpli,
                    amely megfől) mind számottevő örömmé emelkednek.</p>
				<p>A fegyelem a nagy szabadság és jókedv mellett is oly nagy a scout-táborokban,
                    hogy noha elvben, papiroson megvan az, hogy court of
                        honour, becsület-törvényszék is legyen, amelynek azokról kellene
                    ítélnie, akik a fegyelmet sértik meg, de az igazság az, hogy 
                       erre soha még nem volt szükség.
                </p>
				<p>Aki azonban ismeri az emberi nemnek azt a géniuszát, amelyet fiúnak nevez az
                    ember természetrajza, az bizonyára eleve tudja, hogy a scout-eszmének híveket
                    toborzani a fiúk közt úgy soha sem lehetne, ha holmi 
                       épületes és a javukra szolgáló kenetteljes
                    beszéddel akarnák megfogni őket. Jaj, dehogy!</p>
				<p>Olyan csalétket használjunk, amilyent az a hal szeret, amely után horgászunk.</p>
				<p>Mulattassa, érdekelje, kapja meg a fiút annak a szava, aki a csapatjába akarja
                    sorozni. És - nem hiába, hogy az egész scout-hadseregnek a jelszava 
                        Légy készen(Be prepared!), de bizony készen kell ám
                    lennie a vezetőnek is arra, hogy ő annak a rábízott néhány fiúnak ne teorizáló
                    tanítója legyen, hanem példányképe is. Csekély példa a következő, de jól
                    jellemez. Magam láttam egy villamos kocsiban. Egy tizenkét év körüli kis
                    scout-fiú, porosan, fáradtan a napi kirándulás után, felszállt a villamosra
                    csapatjuk vezérével, egy előkelő fiatalemberrel, aki maga még sokkal fáradtabb
                    volt persze, mert egy egész csapatra ügyelt egész nap. Egyszerű ruhájú öreg
                    anyóka szállt fel utánuk és a kis fiú elmulasztotta a köteles szolgálatot, a
                    mindennapi „szívesség” tanúsítását. Nem állt fel. Az előkelő, úri fiatal
                    gentleman, a kis fiúnak pedig fölebbvalója, azonnal felállt s átadta helyét a
                    szegény öreg asszonynak. Hol van az a kenetes prédikáció, ami ezzel felért
                    volna? A kis fiú lángpirosra gyuladt arccal ugrott fel vezére előtt: „Foglalja
                    el az én helyemet, sir” - hebegte. „Köszönöm - felelte emez harag nélkül,
                    nyugodtan, de komolyan, - nekem nincs rá szükségem!”</p>
				<p>Jól ki volt eszelve az is, hogy éppen abban a korban, mikor a fiúk a scoutokhoz
                    csatlakoznak, a képzelő erő az, amely a lélektan tanúsága szerint az egyik
                    legerősebben működő elem a lélekben. Minden, ami ezt foglalkoztatja, segít. A
                    fiúk képzelete előtt egy világot nyit meg az, hogy egyenruhájuk van, jelvényeik,
                    jelbeszédük, állathangokat utánzó jeladásaik, mint az indiánoknak, zászló
                    abc-jük stb. Egyenruhájukról a legnagyobb dicsérettel kell elmondanunk, hogy az
                        nem utánzása semmiféle katonaruhának, tehát nem
                    ébreszt a fiúkban olyan képzelgést, mintha már pl. rangot szereztek volna; -
                    azonkívül nem drága, nem parádés, nem kényes, hanem munkára való.</p>
				<p>Meg is szerette London népe az őzbarna ingzubbonyos, rövid térdnadrágos,
                    puhakalapos kis sereget úgy, hogy amerre csak elhaladnak, szinte apai-anyai meg
                    testvéri szemmel néz mindenki utánuk.</p>
				<p>A természetismeret, táborozás persze az év hat enyhébb hónapjára szorítkozik, de
                    ne higyjük, hogy a scout-csapatok ősszel és télen át szétszóródnak. Akkor folyik
                    a tanulás, a készülés és az ilyen téli kurzusokra nagy jót tettek a környékbeli
                    fiúkkal azok, akik a scout-délutánokra vagy estékre átengedtek valami szobát. A
                    legjobb majdnem az a terv volt, amikor csupán a négy fallal körülkerített
                    helyiséget adta át valaki; a fiúk azután azt maguk díszítették föl, bútorozták
                    be. Jóakarók egyenként adtak pl. egy-egy jó, odavaló folyóiratot, néhány fiúknak
                    való könyvet; a másik néhány olcsó kávéscsészét vagy egy teáskannát, mert a fiúk
                    maguk főzték meg a szombat délutáni uzsonnát. Persze, valami pár filléres heti
                    tagsági díj jár vele és amellett van a tízfilléres takarékpénztár, melybe
                    hetenként egy-egy pennyt fizetnek előre, a nyári kirándulások költségeire.</p>
				<p>Aki pedig egy-egy ilyen fiú-csapat élén áll, mint felnőtt ember, ne feledje el
                    azt, hogy valamire való gyereknek semmi sem borzasztóbb, mint tétlenül nézni,
                    míg mások játszanak. A dolog zömét tehát ne ő, a fölebbvaló végezze el; 
                        az ő munkája a munka kiosztása és a munka elvégzésének
                        megkövetelése legyen.
                </p>
				<p>Ruházzon a fiatal patrólvezetőkre teljes felelősséget és helyezzen beléjük teljes
                    bizalmat.</p>
				<p>Ez a jellemképzés egyik legnagyobb titka.</p>
				<p>Maga pedig ne tévessze szem elől, hogy az egész scout-mozgalom célja az, hogy
                    férfias, talpraesett, életrevaló állampolgárokat neveljen.</p>
				<p>Baden-Powell tábornok nagyon szépen jegyezte meg nálunk, a Nemzeti Nevelési
                    Egyesületben tartott előadásán, hogy az ilyen örsök mozgalma nem harcias
                    mozgalom, embertársaik kárára, hanem emberbaráti, testvéri mozgalom,
                    embertársaik javára, mert hiszen mi mások voltak, mint 
                       felderítők, scoutok, azok, akik a sarkokig és az egyenlítőig hatoltak
                    el, a hittérítők a vadak között, a telepesek a pusztaságokban és mindazok, akik
                    a maguk lelkében levő bátorság, önzetlenség, áldozatkészség folytán a földet
                    valamivel szebb, boldogabb hellyé tették, mint amilyen az ő előttük volt.</p>
			</div>
			<div type="chapter">
				<head>
                    Jogászpincérek
                </head>
				<p>Magyarországon nem régen fölmerült az a kérdés, nem lehetne-e meghonosítani a
                    jogászpincérek intézményét? Módot adni az intellektuális pályákon levő, de nem
                    vagyonos fiatal embereknek arra, hogy míg az egyetemen szünet van, addig ezek a
                    vendéglőkben leljenek tisztességgel megfizetett munkára. És erre egy magyar úri
                    asszony, vendéglő tulajdonosa szintén, rögtön meg is ajánlott több ilyen helyet
                    az egyetemi ifjaknak, fájdalom azonban, nem csupán a megérdemelt köszönetet
                    aratva, hanem felkavarva azt a kérdést, hogy az ilyesmi összeegyeztethető-e az
                    illetők úri voltával és a fakultások méltóságával? Innen, angol földről
                    szeretném néhány szóban elmondani azt, hogy pl. itt szemünk előtt az a két faj,
                    amely az utolsó évszázad legóriásibb haladási és 
                        pénzbeli sikereit érte el, ugyanis a skót és az amerikai
                    - egyetemi ifjak százainak példájával bizonyítja azt, hogy az ilyen
                    pincérszolgálat le nem alázott, pályájában nem akadályozott senkit, hanem azt
                    igenis megtette, hogy kézművesek, farmerek vagy az ezeknél is talán nehezebben
                    küzdő kishivatalnokok fiait elsegítette az egyetemi tanári katedrára, a bírói
                    emelvényre, a parlamenti széksorba. Ez nem allegória, hanem személyes példákkal
                    bizonyítható valóság.</p>
				<p>És lehetetlen, hogy az ember mindenekelőtt azt ne érezze igaz nagyrabecsüléssel,
                    hogy annak a magyar asszonynak, aki a jogászoknak azt az ajánlatot tette, bizony
                    helyén volt az esze is, a szíve is, mint ahogy ezer esztendő kisebb-nagyobb
                    nehézségei között mindig is helyén volt az ész is, szív is a magyar asszonynál,
                    ha arról volt szó, hogy a körülöttük élők valami baján segíteni kell. A segítség
                    érdeme főleg mindig attól függ, hogy akkor,
                         ott és azzal segítsünk, amikor,
                    ahol és amely hiány révén valaki arra rászorul.</p>
				<p>Hogy a magyar társadalom egyik gyökérpusztító, megőrlő kórsága a szegénység,
                    annak bevallásában csak a szándékos nem látás gátolja meg az embert, vagy az
                    őszinteség és erkölcsi bátorság hiánya. És mivel nagyon igaza volt annak, aki
                    arra a szóra, hogy: „A szegénység nem bűn” azt felelte, hogy: „Nem, de olyan
                    hiba, amelyből lehetőleg mindennap gyógyulnunk kell egy kicsit”, elmondhatjuk,
                    hogy az a derék magyar asszony a helyes eszközzel fogott a segítéshez.</p>
				<p>Igaz, nincs szentebb, mint a ránk szállott régi hagyományok - de noha minden
                    kegyelettel vesszük is azokat körül, a rohanó modern élet egyre alakuló
                    viszonyai közt eszméinket is meg kell újítanunk, mert ha
                    nem, akkor álljunk félre a küzdelem porondjáról. Szent mindnyájunk előtt az
                    ősapánk régi, rozsdamarta fringiája is, de modern technikai műveletbe nem
                    visszük eszköz gyanánt, hanem kézbefogjuk a legmodernebb, legpraktikusabb
                    eszközt és az, hogy apáink még sohasem tettek ahhoz hasonlót, bizonyára meg nem
                    gátol benne.</p>
				<p>Itt, Nagybritanniában, valamint Amerikában a jogászpincér nemcsak hogy nem újság,
                    hanem egyenesen a nagysikerű intézmények egyike. Valljuk
                    be őszintén, amit az angolok a maguk igazságos és bátor lelkével szintén
                    bevallanak, hogy az egyesült királyságnak az a népessége, ahol a legtöbb az 
                        önerejéből vagyont szerzett és nagy állásba, nagy
                    vállalatok élére eljutott ember: a skót. És érdekes, hogy
                    a nyáron át praktikus foglalkozást űző egyetemi hallgató százával éppen a skótok
                    között van.</p>
				<p>Akik a nyarat többször a skót hegyek közt töltjük és a Clyde kitünően szervezett
                    hajószolgálatait használjuk egész napi kirándulásokra, jól tudjuk mindnyájan,
                    hogy az ilyen egész napig, vagy éppen napokig tartó hajózásnak nem jelentéktelen
                    jó vonása az, hogy a szolgálattevő pincérek mind oly 
                       kivételesen ügyes, szolgálatra kész, udvarias és mindenképpen az utas
                    kényelmét elősegítő fiatalemberek. Az ernyős sátorszékeket szél ellen, nap ellen
                    nem lehet már több készséggel hozni-vinni az utazó számára, mint azok viszik, a
                    reggelinél az „egg and bacon”-t rejtő födött tálban az oldalasnak piros alapjára
                    helyezett kis aranykorona, a kerek, sült tojás soha nem kerül elénk elhűlve, ha
                    éppen a felső fedélzetre kérjük is a reggelinket, mert az úrias fiatal pincérek
                        úrias volta abban nyilatkozik meg, hogy a
                    kötelességüket olyan jól teljesítsék, ahogy csak bírják. És kik ezek a pincérek?
                    Az Edinburghban, Glasgowban, St. Andrewsban, Aberdeenben fennálló óriási skót
                    egyetemek hallgatói.</p>
				<p>Levelet akarsz küldeni a partra valahova? A pincér a leghasználhatóbb,
                    legmegbízhatóbb tanáccsal szolgál, hogy a hajójárat és posta milyen csatlakozása
                    juttatja el a leveledet legjobban. És bizony kezdjük belátni, hogy ne 
                        úri és nem úri foglalkozásokról
                    beszéljünk, hanem a felvállalt kötelességek úri vagy 
                        nem úri módon való teljesítéséről. Kötelességet
                    odaadással teljesíteni csak előkelő lélek tud.</p>
				<p>Aki a jég hátán is megélő, a kerek kavicsot is arany tallérrá változtató skótot
                    ismeri, az érteni fogja, hogy ott bizony nem újság az ilyen eset: az apa,
                    mondjuk, pásztor valahol a Highland zöld hegyei közt.
                    Írni, olvasni talán még nem is az iskolában tanult meg, de megtanult úgy, hogy
                    ha szabad órája üt, tüstént ott a kezében a könyv; - a fiára pedig már megvan
                    neki a maga szilárd, ércbeöntött terve, hogy the laddie
                    (a fiú, a siheder) már többre vigye, mint az apja. Fölneveli, míg az egyetemre
                    bejut és ott azután (minden túlzás nélkül), mikor hajlékot találtak a fiúnak
                    valahol, akkor az apja felküld neki eleségül - egy zsák zablisztet és a fiú él,
                    kilenctizedrészben azon. A „porridge”, a darabosra őrölt zab megfőzve hideg
                    tejjel a skótnak a standard 
                    food: a táplálkozás alapja. Mikor a zsák már ürül, az
                    egyetemi hallgató ír haza - egy másik zsák zablisztért. Hogy pedig a skót
                    ifjaknak ez az életmódja nemcsak olcsó, hanem az izomerőt, az agy munkálkodó
                    képességét hatalmasan felépítő eszköz is, arról tegyenek tanúságot az orvosok,
                    akik elemzés révén már kimutatták, hogyan vetekszik a zab tápláló érték dolgában
                    a pecsenyével.</p>
				<p>Egy egész népfaj szinte példátlan ellenálló ereje, kitartása, izom- és agymunkára
                    való képessége nem éppen súly nélkül való bizonysága ez egyszerű táplálék
                    értékének. A zab és általában a spártai egyszerűségű skót élet lekicsinyléséért
                    még a szinte egyetemes tudású, nagy Johnsonnak is zsebre kellett tennie azt a
                    visszavágást, mikor arra a lesajnáló följegyzésére, hogy: „A zab kedvelt
                    tápláléka Angliában a lónak, Skóciában az embernek”, a skót csak annyit felelt:
                    „Azért nincs különb lóban az angolnál, emberben a skótnál”.</p>
				<p>Aki ismeri Barrie könyvét: Amihez minden asszony ért, (nem
                    a belőle írt színdarabot értem; az csaknem semmi a regénybeli nemzeti jellemrajz
                    csoda finomságaihoz), de nem ismeri a skótot, az azt hiszi, hogy a hős, aki
                    előbb vasúti porter és csak csípi-lopja az időt az
                    egyetemi tanulmányokhoz, de utóbb gyárdirektor és képviselő lesz, talán a szerző
                    képzelő erejét dicséri. Pedig az az alak valami egészen más vonását dicséri a
                    Barrie írói egyéniségének: az igazság meglátni tudását.
                    Mert az a típus él.
                </p>
				<p>Véletlenül úgy esett, hogy éppen a mi új budapesti angol főkonzulunk, Mr. Grant
                    Duff testvérhúga mondta nekem a minap, milyen jól ismerik ők, skótok azt az
                    osztályt, aki az egyetemi évek alatt volt pincér, múzeumi, képtári őr,
                    jegyszedő, vasúti hordár, ruhatáros este a színházaknál, felolvasó termekben;
                    klubszolga vagy segített a nagy szállók konyháiban; de negyven-negyvenöt éves
                    korában mind gondtalanul élt és mind a maga kényelmes házában lakott.</p>
				<p>Nem huny senki szemet készakarva az előtt, hogy az előítéletekkel való
                    megharcoláshoz nagy erő, nagy bátorság, nagy férfiasság kell - eleinte. De hát
                    van-e olyan magyar, akiben ezt legalább is, a legnagyobb
                    ellensége is kétségbe merné vonni? És végre az előítéletekben leskelődő nehézség
                    is csak olyan, mint a csalán: nyúlj hozzá félénken: megsebez; - markold meg
                    erősen: ártalmatlanná válik.</p>
				<p>A régi idők vitézségéhez pedig bizony nem méltatlan vitézség az, amelyet egy
                    ember nem a harci dicsőségért, hanem a tudás dicsőségéért
                    fejt ki. Aki azért áll ki nehézségeket, küzdelmet, előítéletet, hogy az a
                    tanulásban segítse, az nem hogy eltérne a régi bátrak hagyományaitól, hanem
                    inkább azok szellemében munkálkodik tovább, csakhogy nem idejét múlt, hanem a
                    korhoz mért módon.</p>
				<p>Még a „kard népének”, a mohamedánusnak szent könyve is azt mondja: a hős vére és
                    a tudós tintája egyenlően szent és drága csepp az alkotó szemében.</p>
				<p>Hogy a tudásért való tűrés, munkálkodás soha nem
                    alázhatott senkit, hanem fölemelni mindig fölemelte, annak ezer a példája, de ha
                    csak egyet-kettőt hozunk is föl, az mind beszél magáért.</p>
				<p>
                    Faraday professzor, a nagy vegyész, olyan szegény fiú
                    volt, hogy megélni, tanulni csak úgy volt képes, hogy nappal Sir Humphry Davy
                    szolgája volt: a laboratóriumot söpörte, porolta, üvegeket mosott, este pedig
                    tanult. Így lett Faradayból - Faraday.</p>
				<p>Erre azt mondhatná a pincér-eszme valami ellensége: „Igen, de ez legalább olyan
                    fajta munka volt, amely rokonságban állott utóbbi foglalkozásával.”</p>
				<p>De hát a csodálatos energiájú és épp oly csodálatos sikerű 
                       Booker 
                    Washington, a szerecsen, aki
                    mindenféle házimunkát végzett, hogy pénzt szerezhessen a tanulásra és mivel
                    táguló szemhatára egyre jobban azt mutatta neki, mily nagy hijjával vannak az ő
                    fekete testvérei a tudásnak, ment tovább, lankadatlanul, acélerővel, a kardot
                    forgató hősöknél százszor nagyobb bátorsággal; és egy fennálló egyetemen a
                    tanulást is, a kuktai, inasi munkát is évekig végezte; vizsgáin mind diadalmas
                    sikerrel ment át és ez a nagy ember él ma is és él az ő nagy bátorságának
                    emlékjele: az amerikai szerecsen-kollégium.</p>
				<p>Hát Livingston Dávid? Tíz éves korában az egyik szövőgyárban ott látjuk a kis
                    fiút a szövőszék mellett. Sem pénz, sem idő, sem szülői előrelátás nem segíti
                    abban, hogy tanulhasson, de félrerakott pár garasából a gyermek először is 
                        latin nyelvtant vesz; azt kinyitva, ott tartja a
                    szövőszéken. Tanul és dolgozik. A gyári munkában nincs rá panasz soha és húsz
                    éves korában fölveszik az egyetemre. De hogy tandiját megszerezze, egész nyáron
                    át tovább is ott dolgozik a szövőszék mellett; az iskolaév alatt pedig elnyeri
                    az egyetem összes kitüntetéseit. Ez volt ő, aki a legsötétebb Afrikát föltárta a
                    világ előtt s aki ma a királyokkal együtt pihen a Westminster boltívei
                    alatt.</p>
				<p>És végre, reméljük, nincs olyan, akivel a napi események forgása elfeledtetné
                    azokat a nagy történeteket, melyek az iskolában mindnyájunk gyermekszívét
                    megdobogtatták és adja Isten, ne is legyen iskoláinkban tanuló soha olyan, aki
                    mélyen meg nem indul oly emlékeken, mint Hillel rabbié,
                    aki oly szegény fiú volt, hogy szolgamunkát végzett a tandíjért, majd
                    foglalkozását elvesztve, a nagy jogtudós előadását csak a háztetőn, a tetőablak
                    mellett fekve hallgathatta. S mikor egyszer a hideg oly nagy volt, hogy az ifjú
                    merev álomba esve, arccal a tetőablakra fordult, a bennülők akkor vették csak
                    észre s úgy hozták le, hogy életre keltsék és hogy az naptól kezdve a nagy
                    jogtudós soha ne engedje el többé maga mellől, a teremből.</p>
				<p>Elhomályosodhatnék-e valaha Zeno nagy tanítványának, 
                       Kleanthesnek emléke, aki oly kopottan és rosszul tápláltan jelent meg
                    nap-nap mellett Zeno csarnokában (bár a három drakmát mindennap lefizette), hogy
                    a fényes aténi gazdag ifjak gyanakodni kezdtek, hátha tolvajjal ülnek egy
                    sorban. És ekkor a haloványarcú, de tudásvágytól égő szemű Kleanthes két tanut
                    hitt elő: az egyik kertész volt, akinek reggszürkülettől a leckeóráig vizet
                    húzott, gyomlált, kapált; a másik meg egy özvegy asszony, akinél Kleanthes a
                    leckeóra után öreg estig a kézi malmot forgatta. Igy került ki a három drakma.
                    És Zeno nem lett volna Zeno, ha az ifjúnak egyszer s mindenkorra szabad bejárást
                    nem enged ezután az előadásokra.</p>
				<p>Azt a derekas ajánlatot, nekem úgy tetszik, bízvást elfogadhatná az olyan ember,
                    aki érzi, hogy hivatva van valamire a jövőben; mert a munka csak egyetlen egy
                    esetben alázhat meg: akkor, ha nem végezzük becsülettel.</p>
			</div>
			<div type="chapter">
				<head>
                    Ahol a szülők tanulnak
                </head>
				<p>
                    (A Parents’ 
                    National 
                    Educational 
                    Union)
                </p>
				<p>Átlátszóan világos természettani törvény, hogy ha két erő egy és ugyanazon dolgot
                    két ellentett irányban húzná, mintha pl. a vonat mindkét végére odacsatolnánk
                    egy-egy lokomotívot, a legderekasabb erőkifejtésnek is minden inkább lenne az
                    eredménye, mint haladás.
                </p>
				<p>És sajátságos, hogy ennek a természeti törvénynek a szellemi téren való
                    beigazolódását milyen kevéssé vette figyelembe sok ideig a nevelésnek az a két
                    óriási fontosságú tényezője: az otthon meg az iskola.</p>
				<p>Nem mondom én, hogy nyíltan hadat izentek ennek a törvénynek; oh nem, 
                        elvben el volt fogadva a régi szép jelszó, hogy az otthon
                    és az iskola egyetértően munkálkodjanak, de azért a részletekben nem mindig
                    maradtak hívek az elvhez, különösen a szülők.</p>
				<p>Csaknem minden tapasztalt tanító ismeri a jóakaratú, szerető szívű, ambiciózus,
                    de azért a mindennapi érintkezésben mégis meglehetősen kellemetlen típusát a
                    szülőknek (s ezekkel a főbaj rendesen az, hogy az érintkezés csakugyan jóformán
                        mindennapi, mert lépten-nyomon akad mondani valójuk),
                    aki szeptember elején rábízza a gyermekét az iskolára, de szeptember
                    tizenötödikén már tanácsolni valója van. Tanácsol a tananyag mennyiségére, az
                    órák beosztására nézve; kívánalmai vannak a gyermeke hovaültetését, mi módon
                    való kezelését illetőleg; mindig tud újabb meg újabb olyan jellemvonásról a
                    gyermekénél, amit a tanító bizonyosan nem vett észre és vagy nem méltányolt,
                    vagy nem ellensúlyozott. (Az első kifogás azonban jelentékenyen gyakoribb a
                    másodiknál.)</p>
				<p>Emberi vonás, tehát minden szülőnél előfordulhat s éppen mivel emberi vonás,
                    kell, hogy a tanító sok megbocsátással és türelemmel nézze. Jó! De viszont a
                    szülő se feledje el, hogy az is emberi vonás ám, ha ezekre a beavatkozásokra a
                    tanítónak is eszébe jut: „De uram, vagy asszonyom, hát mégis kettőnk közül
                    melyik áldozta a rendszeres és kemény tanulás hosszú éveit a nevelés
                    problémáinak; ön-e vagy én? És melyikünknek az élete nyújt a helyes mód
                    megtalálására több gyakorlatot, az öné-e, vagy az enyém?”</p>
				<p>Mivel, mint mondtam, minden ilyen dicséretes és tiszteletreméltó forrásból eredő
                    szülői okvetetlenkedés nagyon általános emberi vonás, ismerték ezt a típust
                    minden országban; ismerték Angliában is, de az országok között Anglia volt az
                    egyik legelső, amely a maga nyilt és cicomátlan, kertelés nélkül való, John
                    Bull-szerű eszességével odavágta az igazságot:</p>
				<p>- Az átlagos szülő azért vél mindent tudni a nevelésre vonatkozólag, mert
                    rendszeresen voltakép jóformán semmit sem tud róla. A természet gyönyörű
                    ösztönével bizonyára kitalál sok jót, de tudatossá ritkán
                    válnak előtte a lélektani, metodikai, pedagógiai igazságok.</p>
				<p>
                    Tanuljon tehát a szülő maga is, mielőtt az iskolát
                    tanácsadásban részesítené, tanuljon akkor is, ha iskola nélkül, otthon akarja
                    gyermekét fölnevelni vagy neveltetni; tanulja megismerni mindazt a százféle
                    nehézséget, amellyel a tanítónak ugyancsak becsületes bátorság fegyverzetében
                    kell harcot állnia: akkor majd megtanulja a szülő azt is, hogy az iskola
                    munkáját sokszor magasabban értékelje, mint eddig tette, viszont a saját
                    gyermeke tehetségét, fontosságát, értékben néha valami kevéssel alább
                    szállítsa.</p>
				<p>Szóval Igazság uralkodjék az ítéleteiben, Igazság, amely
                    nélkül nincs haladás és nincs kiválóság.</p>
				<p>Így alakult meg a Parents’ 
                    National 
                    Educational 
                    Union, amely ma már akkora tényezője az angol nevelési
                    életnek, hogy nevezni is csak a négy kezdőbetűvel kell és ha a 
                       P. N. E.
                    U.-ról van szó, mindenki tudja, hogy ez azt a faktort
                    jelenti, amely már ezreket és ezreket segített abban, hogy céljaikra a legszebb
                    eszközökkel és a legjobb eredménnyel törjenek; - segítette a szülők befolyása
                    alatt lévő gyermekeket, segítette az iskolákat azzal, hogy az otthoni befolyás,
                    az a bizonyos másik lokomotív ne a vonat ellentett végén
                    húzzon, hanem a társlokomotívval egy irányban; és végre segítette százait az
                    olyan nevelőnőknek, akiket az állást ajánlók ugyancsak gyorsan kapkodnak el, ha
                    tudják, hogy azok a P. N. E U. szellemében voltak kiképezve, 
                       Amblesideben a House of Education nevű képző
                    tanfolyamon.</p>
				<p>Alapítója - és ma is lelke - az egész mozgalomnak Miss Charlotte Mason. Ha az
                    ember a ma is végzett napi munkáját ismerve, a koráról hall, akaratlanul is úgy
                    kiált fel: „Hát olyan idős?” Ha azonban az írásaiból kivilágló kedélyt,
                    újításokra, új eszmék befogadására való képességet látja meg, így javítja ki az
                    ember önmagát: „Hát olyan fiatal?”</p>
				<p>És a fiatalsága az igazibb tény.</p>
				<p>Miss Masonnak azt is meg kellett látnia, a maga hazájának dolgai iránt való nagy
                    részrehajlatlansággal, hogy a szülőket nevelni, őket az iskola munkatársává
                    tenni már azért is fontos, mert Angliában a magánintézet igen sok és hiába
                    szépítjük, az intézettulajdonos, akinek jövedelme a tanulók, sokszor bennlakók
                    számától függ, jobban ki van téve annak a kísértésnek, hogy a szülőknek
                    túlságosan kedvébe járjon, mint az olyan tanító, igazgató, akit a város vagy
                    állam fizet és tekintélyével támogat.</p>
				<p>Igaz, hogy Miss Masont már kezdettől fogva egész csoportja támogatta a szülőknek
                    abban a törekvésben, hogy legyen valami orgánum, amelynek révén a szülők
                    elmondhassák tapasztalataikat, a továbbiakra tanácsot kérhessenek:
                    megtanulhassák tisztán látni, mekkora erejű tényező a gyermeknél az öröklött
                    jellem, hajlam, viszont mit tehet a környezet, nevelés itt.</p>
				<p>Az otthon és az iskola azután szövetkezve azzal a nagy feladattal is
                    szembenézett, hogy miféle eszmék állhatnak meg a régiek közül ma is és melyek
                    avultak el.</p>
				<p>Elképzelhetjük, hogy a konzervatív Angliában, a szomszédoktól alaposan
                    elválasztott szigetországban, amelynek régi neveléséről Dickens - ha torzítva
                    is - de mégis lüktető élettel teli képet s így néha bizony furcsa képet rajzolt:
                    elképzelhetjük, mondom, hogy ott bizony sok volt az átrevideálni való.</p>
				<p>Az egyesület egyik főelve az, hogy a nevelés valami sokkal
                    nagyobb, tágabb, magasabb fogalom, mint a puszta tanítás
                    és képzelhetjük, hogy annál a nemzetnél, amely ha egyes tárgyak tanításában
                    elmaradt is mások mögött, de amely a jellemnevelésben
                    mindig első volt s ma is az; milyen népszerű volt egyszerre Miss Mason egyik
                    jelszava: Character is everything. A jellem minden!</p>
				<p>Egy másik jelszava volt: Minden gyermek született
                        egyéniség. Továbbá, hogy sem feltétlen jónak, sem feltétlen rossznak
                    nem születtek, hanem csak lehetőségek vannak bennük
                    mindkettőre. A nevelőtől függ nagyrészt, melyik kapjon hatalomra.</p>
				<p>Sok más mottója közül, melyeket a maguk összességében csak akkor ismerhetnének
                    meg, ha részletesen foglalkoznánk az egész tervezettel, jellemző még az is, hogy
                    pl. az ő terve szerint mindent az iskola órái alatt kell elvégezni; előkészülés,
                    otthoni munka már ne maradjon és így a szülők az iskola munkáját ne oly módon
                    mozdítsák elő, hogy a gyermekkel leckét tanuljanak, feladataiknál segítsenek
                    (talán nagyon is aktív módon, mint az néha megtörténik), hanem úgy, hogy a
                    gyermeknek ideje maradjon pl. a szülőkkel való olvasásra, zenére, éneklésre,
                    valami mesterség, kézügyesség, más eféle kedvtelés gyakorlására és nyári
                    délutánokon a szabadban való játékra, kirándulásra, a természettel való minél
                    több érintkezésre.</p>
				<p>Már most arra nézve lehetnek eltérő vélemények, hogy az otthoni lecke és feladat
                    teljes elhagyása feltétlenül jó-e; nem marad-e el vele valami az önmagában bízás
                    és a kötelességérzet fejlődéséből; - de viszont, hogy a mi túlságosan
                    elvárosiasodó s a természettől nagyon messze eltérő korunkban ez a természethez
                    visszavezető irány csakis jó lehet, az kétségtelen. És ez csak akkor lehetséges,
                    ha a gyermek nincs túlságosan sokat az iskolában vagy tanulószobában.</p>
				<p>Az egész mozgalomnak munkássága többféle ágú. Például központi hivatala a P. N.
                    E. U.-nak Londonban van, ott adják ki a kitünően szerkesztett havi közlönyt, a
                        Parents Reviewt. Ez hírt ad az egyesület valamennyi
                        branchjának (más és más városban levő osztályának)
                    havi üléseiről, az ott megtárgyalt kérdésekről; levelezést közöl a szülőktől az
                    egyesület vezetőihez és viszont; közli sorban azokat az előadásokat, melyek az
                    egyesület évi nagy kongresszusain mentek végbe; - hírt ad, hogy az Amblesideben
                    levő nevelőnő-képzőben kik végeztek, kik hajlandók állást foglalni, hol vannak
                    üresedésben levő állások stb.</p>
				<p>A szülők számára vannak Home Reading 
                    Courseok, otthoni olvasási tanfolyamok; a központ
                    tanácsot ad, hogy milyen könyveket volna hasznos olvasniok s ezek révén az éven
                    át mind megmaradnak azon a színvonalon, hogy ha azután a nagy kongresszus jön a
                    maga érdekes tárgyaival, az ott érintett témákhoz az olvasás útján jól
                    előkészült szülők mind hozzászólhatnak.</p>
				<p>Az egész P. N. E. U.-hoz engem igen kedves kötelékek
                    fűznek. Sok, sok előadójuk valamennyien mind angolok, jóformán az egyetlen
                    idegen születésű, állandó előadó én vagyok és maga az, hogy mint más nemzetbeli,
                    más szempontból nézem a nevelés néhány kérdését, nagyon érdekessé teszi az
                    érintkezésünket. Ez okozta talán, hogy azt az előadásomat, melyet a londoni
                    egyetemen tartottam az egyesületnek, már tizennégy városban meg kellett
                    ismételnem a branchok havi ülésein.</p>
				<p>És mennél többet látok így az egyesület munkásságából, annál világosabbá válik
                    előttem az, hogy ennek a mozgalomnak nagyon fején kellett találnia a szöget,
                    mert íme, minden városban igazán a legeslegjobb családok sorakoznak tagjai közé.
                    Képzeljük el, hogy fogja az Angliát lassan beágazni, mint valami aranyháló, hogy
                    tíz, húsz, ötven városban lesz egy egész csoportja az olyan családoknak, akik
                    előtt nemcsak hogy a gyermekeik előmenetelének minden ténye ismert és
                    érdeklődéssel kísért mozzanat, hanem akik tudják azt is, hogy voltaképp minden
                    beszélgetés, amely köztük és gyermekeik közt végbemegy, minden történet, adoma,
                    költemény, amelyet együtt olvasnak, hozzáad valamit annak a gyermeknek a
                    jellembeli fejlődéséhez, sőt a szülő rászokik, hogy maga is olyant olvasson és
                    úgy olvasson, hogy az kinccsé válhassék beszélgetés közben a gyermeke
                    számára.</p>
				<p>A branch-egyesületek minden hónapban tartanak ülést
                    valamelyik tag, igen gyakran az elnök házánál. Már maga az, hogy az ülés így
                    magánházban, mint aféle drawing-room meeting,
                    szalongyűlés van megtartva, belevisz valami kedves közvetlenséget, társadalmi
                    kifinomultságot az egész hangba és viszont, mivel komoly célja van, egy-egy
                    ilyen gyűlés értékesebb összejövetellé válik, mintha csupán szalontársalgásért
                    találkoztak volna. Azt, hogy ki tartson előadást, vagy annak alapján határozzák
                    el, amit pl. a havi közlönyben olvasnak arra nézve, hogy a kongresszuson ki
                    tartott fontosabb előadást, vagy, ha az ülés a kongresszus idejétől már távolabb
                    esik, felírnak a központhoz, hogy onnan ajánljanak valakit, akiről gondolják,
                    hogy igazán érdekelné a közönséget. Igy azután néha egy és ugyanaz az előadó,
                    aki a központban nagy sikert aratott, tíz-tizenöt városba is eljut.</p>
				<p>És mindenünnen rendesen azzal tér meg, hogy a P. N. E. U.-ban olyan munka folyik
                    a szülők tudatos önképzése révén, amelyről csak azt nem dönthetjük el, hogy
                    áldása kire a legnagyobb: az iskolákra, a gyermekekre vagy a szülők saját
                    lelkületére-e. Azt hiszem nagy ez az áldás mindháromra egyaránt. Szakosztályai
                    vannak már az egyesületnek Ausztráliában, Ceylonban, Délafrikában, és ha más
                    ország is alapítana hasonló egyesületet, szívesen lenne segítségére
                    nyomtatványokkal és útmutatással, mert a most támadó, új angol nevelési eszmék
                    javában már nincs inzuláris féltékenykedés a nagy és
                    inzuláris lenézés a kis nemzetek iránt, csak nagylelkű,
                    testvéries érzés minden nemzet iránt.</p>
			</div>
			<div type="chapter">
				<head>
                    Egy nap a University Settlementben</head>
				<p>„The proper study of mankind is man.”</p>
				<p>„Az emberiség legigazibb tanulmánya az ember.” Mennyire beválik ez az állítás
                    akkor is, ha arra a sok, de milyen sokféle angol hallgatóságra gondolok, akikhez
                    az Egyesült Királyság különböző részeiben a szónoki emelvényről beszélnem kell.
                    Mikor az ember Hulltól Plymouthig, Halifaxtól Dublinig, Devonporttól Belfastig
                    járva sok helyen megfordul, természetes, hogy gyönyörködtető dolog a természetet
                    nézni is, lebilincselő a városok látása is, de hiába, a legérdekesebb mindig
                    csak a hallgatóság maga marad, az ember. Tudományos
                    társaság és iskolai ifjúság, szalongyűlések prémes, bársonyos hallgatói és
                    munkásklub; - nem szeretném én, ha valaha is egyiket kevésbé érdekesnek,
                    fontosnak és a szónoki munka legjobb igyekezetére kevésbé érdemesnek tartanám a
                    másiknál.</p>
				<p>És még így is, ha az ember teljesen át van hatva annak a gondolatától, hogy
                    mihelyt hallgatóság egy csoport ember, az azonnal érdekes is, még, mondom, így
                    is mindenesetre a kiválóan érdekesek közé tartozik az olyan hallgatóság, mely
                    egy-egy u. n. University 
                    Settlementben gyűl össze.</p>
				<p>Meg kell vallanom, hogy a University Settlement nevű intézmény elfogadott magyar
                    nevét nem tudom, legyen azért szabad (kísérletképpen) egyetemi telepnek nevezni,
                    mert hiszen ha valakinek ezt a nagy intézményt röviden meg kellene magyaráznom,
                    talán így mondanám. Olyan helyek ezek Londonnak legszegényebb, apró és rossz
                    házakkal, munkásnéppel túlzsúfolt negyedeiben, ahol egy csoport, egyetemet
                    végzett, alapos tanultságú, komoly és humánus ember alkot telepet azzal a
                    céllal, hogy néhány évig ott élve, igazi, valóságos érintkezésben álljon a
                    munkásosztállyal, sokszor ezek közül a legszegényebbel, s mindenekelőtt 
                        látni tanulja az igazságot. Látni ezeknek az embereknek
                    az életét, bajait, szükségleteit, nem nyomtatott papirosról, amely, aszerint,
                    hogy milyen író munkája, teremthet érzelgős, vértelen álmokat, gondolatokat
                    ugyanúgy, mint rövidlátó semmibevevést, vagy éppen igazi ellenséges érzést is
                    azzal a szilárd elhatározással együtt, hogy: „No, hiszen abba a városnegyedbe se
                    teszem ám be a lábamat.” Azután érezni tanulja, hogy ha már egyszer elébe állott
                    az igazság, odamutatva a maga mindennél méltóságosabb és mindennél meggyőzőbb
                    módján a létező bajokra, hiányokra, szükségletekre, akkor azután a látottak
                    mellett nem lehet, nem szabad elmennie többé a kicsi, a semmire sem hivatott és
                    közönséges embernek azzal a nyárspolgári vállvonásával, hogy: „Hát ez így
                    van!”, hanem azt kell mondania, az erős, a tartalmas, az
                    előkelő lelkek szavával: „De a jövőben nem lesz így!” Nem, ha csak egy szemernyi
                    része is az a megváltoztatást igénylő állapotnak, amit én vehetek a kezembe,
                    azt a kezembe veszem. Lehet, hogy csak egy-két gyomot téphetek ki s helyette
                    csak egy-két virágot ültethetek el, de azt megteszem.</p>
				<p>Igy éreztek az egyetemi telepek munkásai.</p>
				<p>Hogy Londonban az óriási vagyonok mellett óriási szegénység van, azt ennek az
                    országnak egész politikai, gazdasági és kultúrtörténete, örökösödési,
                    földbirtoklási törvényei magyarázzák; mindegyik egy-egy hosszú essayt igénylő
                    tárgy. Ma legyen elég azt mondani, hogy a nagy szegénység bizonyos
                    városnegyedekben megvan és megvan vele mindaz, ami a szegénységet nyomasztóvá
                    teszi: az egészség örökös veszedelemben forgása; a munka végzésének kényszere
                    sokszor igen hátrányos feltételek mellett is és végre: mindenféle akadálya
                    annak, hogy valaki, a betevő falatot megszerző munka mellett, egy kis önképzést
                    is folytathasson, hogy lelkileg haladhasson, emelkedhessék.</p>
				<p>Milyen súlyos igazságot dob elénk az olasz közmondás rövidre csiszolt szava: „Aki
                    göröngyös úton jár, nem ér rá az égre nézni.”</p>
				<p>Nos, az egyetemi telepek munkásai a szegény negyedek embereinek útjából
                    igyekeznek eltávolítani egy részt legalább a göröngyökből és segíteni akarják
                    őket, hogy itt-ott az égre is nézhessenek.</p>
				<p>És ma már ki lehet mondani minden habozás és a megcáfolástól való minden félelem
                    nélkül azt, hogy Londonban kivétel nélkül azokban a
                    szegény negyedekben javult a tisztaság, az erkölcsi színvonal, a közegészség, a
                    lakosság modora, beszédmódja, az utca közbiztonsága a legtöbbet, ahol a közelben
                    valahol ott emelkedik valamelyik egyetemi telep.</p>
				<p>Mert sok van. Egyik gazdagabb, tehát többet tehet, a másik kisebb tőkével
                    dolgozik. De az mindegy. Némelyik telep saját maga épített kitünően megfelelő
                    nagy házat, de van olyan is, amely egy-két régi házat kötött össze és alakított
                    át. A fő az, hogy mindegyiknek van egészséges, levegős közös terme, ahol a
                    telepesek a környék lakosságát látják szívesen beszélgetésre, népszerű
                    előadásokra, néha társasestére, játékokra, táncra, vagy a lakosságból megalakult
                    zenekar, énekkar hangversenyeire. Van azután író- és olvasó-szoba. A telep
                    embereinek pedig közös ebédlője, társalgója s kinek-kinek hálószobája. Itt élnek
                    a telep vezetői; természetesen a maga kenyérkereső munkáját ki-ki végzi, de
                    néhány óráját a napnak valamennyi mind ennek a társadalmi munkának áldozza;
                    például néhány estén át valami esti kurzuson olvas vagy tanul egy csoport
                    munkással; a másik a környékbeli fiúkat tanítja svédtornára, levelezésre,
                    helyesírásra, valami ipari munkára.</p>
				<p>Egész idejét csak a Warden, a gondnok vagy gazda tartozik
                    a telepnek szentelni, ha szükséges, noha ez a dolog is sokféleképpen alakult a
                    különböző settlementekben.</p>
				<p>Azon a napon, mikor este az egyik ily telep nagy termében beszélnem kellett,
                    megelőzőleg már az egész napra meghívott a Warden és felesége.</p>
				<p>Délben együtt ebédeltünk (a settlementekben nem lunch
                    járja és late dinner!) egy olyan kedves és minden
                    részletében ideillő ebédlőben, hogy annak még a berendezése is öröm volt
                    látványnak, de egyben okulás is. Mert szép volt a szoba,
                    a Ruskin és William Morris bölcs és emberi módja szerint szép; fényűzés nélkül,
                    szép azon a módon, ahogy az a két nagy humanista és apostol el akarta
                    terjeszteni a szépet; úgy, hogy az ne legyen költséges és belejuthasson
                    ennélfogva az egyszerű életű, a munka és gond között élő ember világába is,
                    akinek bizony még nagyobb szüksége van a szépnek áldásos közelségére, mint
                    annak, akinek úgyis csupa rózsa közt vezet az élet útja.</p>
				<p>A szemnek is nyugalmas a síma, tompa bronzzöldre festett fal; az ablakok, a
                    szekrények, székek szép dióbarnára viaszolt szurokfenyő; a szegfűlevélre
                    hasonlító hamvaszöld vászonfüggönyök, terítők, vánkosok; az ablakpárkányon, a
                    fehér abroszon, a barna szekrények fülkéiben, polcok tetején mindenütt síma,
                    olcsó, egyszínű sötétzöld cserépvödrök, vázák, tele olcsó, de harmatfrisseségű
                    sárga nárcisszal.</p>
				<p>Az ebéd is becsületes angol, középosztálybeli ebéd volt, a szentesített két
                    fogásból álló, tápláló, elég alapos, szóval olyan emberek ebédje, akik már
                    reggel óta dolgoztak, tehát rászolgáltak a táplálékra, de viszont elég józan,
                    elég rövid arra, hogy olyan emberek ebédje legyen, akik viszont délután is
                    mindjárt dolgozni fognak, nem pedig pamlagon pihenni ki egy hosszú és
                    komplikáltan gazdag ebéd fáradalmait.</p>
				<p>Délután a házat jártuk be és a munkájukról beszéltünk. A közös termek egyszerűek,
                    hogy a munkásnép se idegenül ne érezze magát, valami esetlenül alkalmazott s az
                    intézményhez nem való fény közepette, se pedig onnan hazatérve, valahogy lenézni
                    ne tanulja a maga otthonát. De arra mégis teljesen elég szép mindegyik jóízlésű
                    szoba, hogy a vendég szeme nevelődjék a széphez, hogy felderüljön és ünnepnek
                    érezze, ha idejön.</p>
				<p>Azok a fiatal egyetemi emberek egyszer majd ügyvédek, bírák, lapszerkesztők,
                    ügyészek, orvosok lesznek; vajjon nem más szemmel nézik-e a szemük elé kerülő
                    emberanyagot, ha néhány évig mozogtak közöttük?</p>
				<p>És másik nagy előnye is van az intézménynek. A földön a legnagyobb sötétséget a
                    tudatlanság képviseli és mint minden sötétségnek, ennek is megvannak a maga
                    rémei; a tudatlanságból eredő rém: a gyűlölet. Az osztálygyűlölségnek a
                    századrésze sem maradna meg, ha valamivel jobban ismernénk egymást. Ha egy, két,
                    tíz, ötven egyén megismerése után meg tudnánk látni, hogy
                    rossz, értéktelen és gyűlöletet érdemlő osztályok
                    nincsenek. Csak egyének vannak mindenütt, jók is, gyarlók is. És hogy a jóból
                    több, a gyarlóból kevesebb legyen, ezen mindnyájan dolgozhatunk, éppen mivel
                    azok mind egyének s így más egyének munkásságának is hozzáférhetők. Londonban az
                    u. n. hooliganism, vagyis a tanulatlan és a lesújtóan
                    nehéz körülményektől eldurvult emberek aggressziv, lázadó kártevési vágya a
                    bántalmazásra, törésre, ami az apacheban oly rút
                    kifejezésre jut, csodálatosan csökkent, enyhült, mióta az osztályok érintkeznek,
                    nemcsak az egyetemi telepek, hanem pl. a vasárnapi iskolák, scout-tanfolyamok,
                    szabad előadások, munkásklubok révén.</p>
				<p>Például az egyetemi telep művelt úri embereivel való érintkezés, mikor azok, mint
                    könyvtárosok könyvet adnak ki a munkásnak, s hozzá magyarázó szót; vagy a közös
                    olvasóban a napilapokról cserélnek eszmét; vagy ügyvédi, orvosi tanácsot kapnak,
                    ez mind nem eshetik meg anélkül, hogy a legsivárabb otthonok bárdolatlan embere
                    ne kezdje észrevenni, hogy lám, szép ám az az úri modor (ha valóban az!). És nem
                    is olyan hozzáférhetetlen. Ha az ember próbál egy kicsit a társas érintkezésben
                    mások javára is gondolni és nemcsak a magáéra; ha nem magának könyököli ki a
                    legjobb helyet; ha nem morogva beszél, hanem tisztességtudóan, ha örömét leli
                    egy-egy parányi segítség nyújtásában, egy-egy kis szolgálat, udvariasság
                    gyakorlásában, - hát lám, egyszerre csak jóval közelebb van ahhoz a kifogástalan
                    kabátú, kézelőjű és modorú gentlemanhez.</p>
				<p>És hogy a jó modor, az udvariasság példája milyen jó talajra talál bennük, azt
                    tisztán láthattam azután annak az ott töltött érdekes napnak az estéjén, mikor
                    az előadást a zsúfolt csarnokban megtartottam. Az érdeklődni tudást, a hálás
                    elismerést illetőleg lehet valaki perfekt gentleman munkás-zekében is!</p>
				<p>Ebben az egész napban és estében csak egy pillanat volt
                    nehéz, mikor távozni kellett abból az érdekes körből, ahol nagyműveltségű
                    társadalmi vezetőket és nehéz, mechanikus munkában élő embereket, nem mint külön
                    osztályokat, de mint embertársakat látni együtt.</p>
				<p>A Settlement nemcsak a férfiaké. A munkásleányok is ugyanolyan szívesen látott
                    vendégei a háznak. És noha az angol úri leánynak, asszonynak a szegényebb nők
                    között való munkálkodásáról másutt szólok, hadd tegyek hozzá legalább annyit,
                    hogy írónők, orvosi, filozófiai fakultáson doktori címet nyert nők, de meg
                    fényes társaságbeli, másképp mulatós életet élő úri leányok is eljárnak ide a
                    hét egy-egy estéjén, hogy énekkel, zongorázással, táncóra, tornaóra adásával egy
                    kis derűt vigyenek a munkásnők sokszor szürke életébe.</p>
				<p>Mikor a leányok jönni kezdtek, azt súgja nekem az egyik hölgy: „Figyelje csak meg
                    azt a két leányt, aki most lép be az ajtón.” Belépett az első. Sötétkék serge
                    ruhája takaros, reális viselet: gesztenyebarna gazdag haja fényes, jól kefélt
                    kontyban nyugszik a nyakán; modora csöndes, tisztességtudó. Zajtalanul nyitja ki
                    az ajtót és mindjárt a belépéskor szépen köszön. A társa, aki utána jön, olcsó,
                    foszlott gépcsipkével jól megrakott rózsaszín blúzban van; haja boglyává
                    bodorítva duzzad ki az East End jellemző kalapdivatja, a fekete szalma
                    matrózkalap alól. A nyakában mogyorónyi viaszgyöngysor, e fölött rengeteg nagy
                    félhold borsószemnyi hamis gyémántból.</p>
				<p>Az ajtót ellenben a lábával rúgja be.</p>
				<p>„Nézze; az első leány hat hónappal ezelőtt még csipkésebb és rongyosabb,
                    gyöngyösebb és hangosabb volt mint az, akit ma először hoz ide magával.”</p>
				<p>Azután odamennek egy szép, nyájasarcú hölgyhöz, aki öt perc múlva már olyan
                    jókedvűen tereferél, nevet velük, mintha egészen együvé tartoznának. Pedig (azaz
                    nem is pedig, hanem mivel) ez az
                    asszony egy a száz közül; nagy tudású, országos hírű doktorember felesége.</p>
				<p>...Melyik aranytárgy az, amely félelem nélkül meri kiállni a daróc dörzsölését
                    is? Az aranyfüst talán megkeserüli, de a vert arany ragyogóbbá válik tőle.</p>
			</div>
			<div type="chapter">
				<head>
                    A békeeszme és az angol iskolák
                </head>
				<div type="chapter">
					<head>(1913)</head>
					<p>Közel vagy távol, bármerre csak él valaki, aki elég erős arra, hogy hinni
                        tudjon a békeeszmében akkor is, ha látja a jelen év minden csüggesztő
                        jelét; aki elég bölcs arra, hogy vissza tudjon nézni a múltba és elég bátor
                        arra, hogy előre tudjon nézni a jövőbe s így a múltból a jövő felé haladás
                        irányát követve ki merje mondani, hogy a nemzetközi béke eszméje mégis
                        sarjad, ha tövisek és kősziklák között is; - akkor az ilyen erős, bölcs és
                        bátor lelkeknek szeretném izenet gyanánt küldeni azt, hogy fordítsák a
                        tekintetüket arra, ami itt az egyesült angol királyságban május 23-án
                        végbement és kérdezzék meg maguktól is, de meg a békeeszmében kételkedőktől
                        is, ha vajjon nem nevezhetnénk-e e nap eseményeit is Carlyle-lal „az idők
                        jelének?”</p>
					<p>Május 23-ika az angol iskolákban éveken át az úgynevezett 
                           Empire-day volt. A birodalom napja. Magyarázat nem kell a szóhoz;
                        szinte kilobban belőle a brit nemzeti önérzet, melyet csoda-e, ha naggyá
                        nevel az eszme, hogy nincs a földgolyó öt kontinense közt olyan, amelynek
                        talaján brit birtok ne lenne és nincs az öt világtenger közt olyan, amelynek
                        vizei fölött, a hajók árbócáról ne a brit birodalmi lobogó lebegne
                        legbüszkébben.</p>
					<p>Szédületes nagy eszme; csoda-e, ha ma egyik írója így fejezte ki a brit
                        hatalomnak ezt a mindenütt jelenvaló voltát: „A nap huszonnégy órája között
                        nincs egy olyan, amelyikben valahol, a földteke valamely pontján angol
                        katonák csapatainak ne fújjanak ébresztőt, hogy őket a világ legnagyobb
                        birodalmának szolgálatára hívják”.</p>
					<p>Igen, de vajjon ez az eszme maga nem rejti-e már magában egy parányát annak a
                        túlzottan militarista szellemnek, amely kezdett az angol imperialisztikus
                        eszméktől elválhatatlan lenni, legalább is a túlzók lelkében, akiket egy,
                        világszerte ismert és értett szóval jingóknak,
                        gondolkozásmódjukat jingoizmusnak nevezett el a
                        tisztább, tágabb, emberibb szemhatárú angol elem annak az operettbeli dalnak
                        alapján:</p>
					<p>We do not want to fight, but - by Jingó! - if we 
                            do,We have the ships, we have the men, we have the
                        money too!</p>
					<p>(Mi nem kívánunk harcolni, hanem 
                           ha harcolunk, akkor azután van hozzá hajónk, emberünk, pénzünk
                        egyaránt.)</p>
					<p>És ennek a három dolognak örökösen a szemük előtt létele tette a jingókat, a
                        túlzó imperialistákat más nemzetek iránt sokszor kíméletlenné, más
                        nemzetek előtt sokszor szenvedhetetlenné.</p>
					<p>S ennek a töredéknek ilyen viselkedése kár volt emberi szempontból is, más
                        nemzetek miatt, de kár volt nemzeti szempontból is, az angolok miatt,
                        akiknél ez a magatartás éppen nem nemzeti vonás,
                        hiszen a történelem számos eseménye eléggé igazolja, hogy a brit
                        oroszlánból az oroszlánok nagylelkűsége sohasem hiányzott. Az amerikai
                        rabszolgaháborúban tanúsított fejedelmi bőkezűségük; utóbb a
                        philhellén-mozgalmakban, majd Olaszországgal szemben való szereplésük
                        egyaránt mutatják ezt s hogy mutatja még egy nemzettel szemben való,
                        nagylelkű jóakaratuk is a 48-as időkből, arra, szívből remélem - sohasem
                        lesz szükség emlékeztetni annak a nemzetnek egy tagját sem.</p>
					<p>És mégis ennek a természettől a nagylelkűségre, igazságos eljárásra, 
                            fair playre hivatott nemzetnek körében támadtak
                        olyanok, akik az emberi etika egyik legnagyobb érzését, a hazaszeretetet is
                        úgy értelmezték, hogy az csak minden más nemzet iránt való rosszindulaton
                        épülhet fel. Ha az a más nemzet szintén nagy, szintén gazdag a sikerekben,
                        akkor az egyetlen érzés, amellyel felé fordulhatunk: az 
                           irígy gyűlölködés. Ha pedig kicsi az a másik nemzet, kisebb,
                        semhogy vetélytárs lehetne, akkor csak kicsinylés,
                            lenézés érheti.</p>
					<p>Ha bárki olyannal vitatkoznám, aki nem hiszi, hogy a nemzetközi jóakarat
                        eszméje nő s aki nem hiszi, hogy a hágai békekonferenciák tanúságai már
                        terjednek, mint a naptámadat lassan növekvő derengése a viharfelhős égen: -
                        azt arra szeretném kérni, tartsa szemmel az angol nevelési világot úgy,
                        ahogy azt én szemmel tartom, hálásan azért, hogy annak nemcsak passzív
                        szemlélője, de az angol nevelési világ felhívása folytán aktív munkása is
                        lehetek.</p>
					<p>Ha Anglia, a világ legnagyobb birodalma és egyben Anglia, a haladás, tanulás
                        egyik legnagyobb bajnoka magába a nevelésbe viszi bele, a felnövő fiatal
                        angol birodalmi polgárok millióinak szívébe oltja bele ma már a béke és
                        nemzetközi jóakarat eszméjét, akkor ennek az eszmének a jövőjét sem
                        politikailag, sem etikailag nem szabad kevésre becsülnünk.</p>
					<p>Mert íme, míg pár évvel ezelőtt is az Empire Day napján, iskolákban,
                        mindenütt túlsok volt az olyan hazafiságból, hogy: „nincs olyan nemzet, aki
                        mi velünk ki merjen állni: ha azonban volna, hát hiszen akkor majd
                        megmutatjuk” stb.; - most, ez évtől kezdve megtörtént ennek a régi,
                        kardcsörtető eszmének a legszebb átalakulása: az első
                            hágai konferencia évfordulóját, a békenapot
                            egybekötötték az angol világbirodalom minden iskolájában az Empire
                            Dayvel.</p>
					<p>És mától fogva minden angol iskolában, ahol az öt világrészben csak angol
                        szót tanulnak, a birodalom napján, május 23-án csak olyan eszméket szabad
                        hangoztatni, amelyek a hazaszeretet mellett az emberszeretetet is
                        szolgálják és amelyekből ki van zárva minden nemzeti gyűlölködés.</p>
					<p>Amerikáé volt az érdem néhány évvel ezelőtt, hogy a School
                            Peace Leagueet, az iskolák békeligáját megalkotta, méltóan ahhoz a
                        nagy nemzethez, amely még egyik tábornoka szobrára is, a háborúnak valami
                        dicsőítése helyett oda merte vésni magának a tábornoknak szavaiból ezt az
                        idézetet: War is hell. A háború pokol. És azóta
                        Anglia is hű követője lett Amerikának abban, hogy tanítótestületeinek
                        csaknem minden tagja az egész birodalomban tagja valamelyik békeegyesületnek
                        és ígéretet tesz arra, hogy a királyság növekvő polgárait úgy adja át a
                        polgári kötelességek és jogok életkorának, hogy a hazaszeretetet ne aszerint
                        mérjék, mennyi gyűlölettel fordul más nemzetek felé, hanem hogy mennyi
                        kötelességérzettel, áldozatkészséggel, jól kiművelt képességekkel állnak a
                        maguk nemzetének szolgálatába.</p>
					<p>
                        A legjobb hazafi ma az, aki a legjobb honpolgár, a
                            legtisztább becsületű, a legmunkásabb, a legképzettebb, a
                            legáldozatkészebb. Ezek nélkül ma nincs hazafiság.
                    </p>
					<p>És az iskolák tanítóiban szintén nincs és nem lehet hazafiság ma, ha ezeket
                        az eszméket a gyermekek lelkébe be nem vésik.</p>
					<p>
                        Claxton, az Interior Bureau of Education titkára
                        mondta nemrég: „Alig lehet eszköz, mely hatásosabban munkálkodhatnék, mint
                        az, mely az iskolákban folytatja a munkát; az iskolákban, ahol a jövő
                        polgárai vannak együtt napról-napra, mentális kialakulásuk évein keresztül.
                        Éppen mivel iskoláinkban a tanulók száma egyre fokozódik, azért egyre
                        fokozódik annak a fontossága is, hogy mindazt, amit szívesen látnánk a 
                            holnap nemzetének lelki tartalma gyanánt, azt a 
                            ma iskolás gyermekeinek lelkébe kell letennünk.”</p>
					<p>A School Peace Leagueegyik vezető eszméje az, hogy
                        minden tantárgy körében utalni kell arra az eszmére, hogy a nemzetek
                        egymásnak nem vetélytársai, hanem munkatársai. Hogy mindnyájan egymásra
                        szorulunk; mindnyájan szolgáljuk egymást és jólétünk, vagyonosságunk,
                        kényelmünk, szép és kellemes életünk annál bizonyosabb, mennél több
                        nemzettel vagyunk békében. Mindnyájan kölcsönösen le is vagyunk kötelezve
                        egymásnak, mert iparunkban, kereskedésünkben, feltalálásainkban,
                        műveltségünkben mind segítettük egymást; illő tehát, hogy ezt a
                        lekötelezettséget meg is mutassuk minden más nemzet egyes fia, leánya
                        iránt.</p>
					<p>A módszer, amelynek révén ez eszméket propagálják, az, hogy van egy
                        tanfolyam, neve: A Course of Study in Goodwill; ennek
                        van nyolc fokozata és minden egyes fokozat tíz tárgyat foglal magában. Az
                        első egészen kis, öt-hatéves gyermekek számára való s innen fölfelé vezet
                        azután oda, ahol a növekvő fiatalság már a honpolgári kötelességeket is
                        megérti. Vázlatos képet a következő címekből is nyerhetni: 1. Játszótársak,
                        kedvenc állatok. 2. Az otthon. 3. Az iskola és a játékidő. 4. A mi városunk
                        vagy falunk. 5. A mi országunk. 6. A jó polgár. 7. Az emberi család. 8. A
                        valódi hazafiság.</p>
					<p>Mindegyik feloszlik sok, igazán érdekes szemléltető leckére. A békenapra az
                        iskolák természetesen külön programmot állítanak össze; minden, amiről szó
                        esik, azt igyekszik megvilágítani, hogy az emberiség fejlődésével csakis az
                        állhat arányban, ha minden vitás kérdést a régi, a harctéren való és mindig
                        elégtelen megoldás helyett az arbitráció révén
                        oldanak meg. Mindez természetesen úgy van a gyermekek elé adva, hogy a
                        magyarázat a kisebbek számára jóformán az ő maguk, játék közben való
                        összekapásaikkal van illusztrálva.</p>
					<p>Hogy Anglia és az angol nevelés milyen komolyan veszi azt, hogy más nemzetek
                        megbecsülése mint nagy és szent kötelesség álljon a gyermekek előtt, azt
                        érdekesen látni abból, ahogy a régen oly imperiális és felsőbbséges Anglia
                        beszél gyarmatainak népéről.</p>
					<p>Az angol nemzeti szellemben felül kellett kerekednie
                        ismét az igazság fényét és a nagylelkű jóakarat melegét árasztó, jellemző
                        gondolkodásnak, ha ideig-óráig bizonyos ellenkező irányok ezt
                        elhomályosították is. Az égbolton is a napnak fényt és meleget árasztó
                        jelenléte állandóbb, mint az átvonuló hideg ködöké s ha csak egyidőre
                        elrejthetik is a napot, de helyéből ki nem mozdíthatjuk.</p>
					<p>És hogy az angol nevelés, az angol gondolkodás, melynek egyideig túltengő
                        önérzete részben a napoleoni háborúk fényes és végleges angol győzelme óta
                        datálódik; ma már ismét megérett arra a felfogásra,
                        hogy ma már nincs csupán egy-két jelentékeny és egy sereg jelentéktelen
                        nemzet, hanem hogy mennél erősebb a szolidaritás valamennyiök közt, annál
                        nagyobb a haladás és jólét valamennyi számára; azt ma már az angol iskolai
                        könyvek java és a nevelésügyi világ legjobbjainak gondolkozása világosan
                        hirdeti.</p>
					<p>Nekem magamnak pedig teljesen személyes és igen kedves emlékű bizonyságaim is
                        vannak erre.</p>
					<p>Három évvel ezelőtt történt, hogy a Nemzeti Nevelési Egyesület a londoni
                        egyetemen tartotta a maga nagy kongresszusát. Az összes szónokok közül én
                        voltam az, aki vakmerően szót emeltem arra nézve, hogy az iskolák egyáltalán
                        s köztük az angol iskolák is jórészt kihasználatlanul hagyják azokat az
                        óriási lehetőségeket, melyeket a történelem, a földrajz és az irodalom
                        tanítása nyújtanak arra, hogy a fiatal lelkekben felébresszük a nemzetek
                        közösségének, összetartozásának eszméjét.</p>
					<p>Bár tudnám olyan melegséggel éreztetni, mint ahogy én magam érzem azt a
                        nagyrabecsülést és tiszteletet, amely az angolok iránt kellett, hogy
                        támadjon bennem újra is annak láttára, ahogy az őszinte bírálatot fogadták.
                        Hiába, John Bull a sportban, a játszótéren is a gentlemannek igazi módján,
                        tökéletes szépséggel tudja fogadni a neki igazságosan jutott ütést, sőt még
                        nagyrabecsülés is ébred benne az ütő iránt.</p>
					<p>A nevelési egyesület és én azóta vagyunk csak igazán összeforrva; és hogy
                        rossz néven nem vették, annak jeléül nézhetem azt, hogy ugyanazt az előadást
                        azóta már tizenkilenc városban kellett megismételnem.</p>
					<p>Amióta pedig ennek a témának némileg folytatásaképpen, a hágai nemzetközi
                        kongresszuson arról a nagy és nem eléggé kihasznált kincsről szóltam, melyet
                        a nevelés a jellemképzésre az összes népek irodalmának legjavában lelhetne,
                        azóta már ébredezik Angliában az a terv, hogy olyan nemzetközi anthologiát
                        állítsunk össze, amelynek szemelvényei úgy legyenek összeválogatva, hogy
                        révükön rokonérzés és becsülés támadjon minden ország ifjúságában, minden
                        más ország iránt, amelyeknek költőit ismerni tanulták és hogy a nemzetek
                        költőinek igéi, mint egy nagy szimfónia, abba a legnagyobb igébe olvadjanak
                        össze: „a földön béke és az emberek között jóakarat”.</p>
				</div>
			</div>
			<div type="chapter">
				<head>
                    Ahol nincs borravaló
                </head>
				<p>Amint a taxim megáll a szálló bejárata előtt, a fahéjbarna meg aranypaszomántos
                    portás már az ismerősnek a köszöntésével nyitja ki az ajtót, ugyanilyen
                    ismerősen üdvözöl a pirosarcú, ökölnyi kis page is,
                    akinek a háromsoros aranygombdísze szintén fahéjbarna posztó 
                       vest-et ékesít. De ha még olyan ökölnyi is, azért már a ház
                    becsületének egész komolyságával kér, hogy csak addig foglaljak helyet, amig
                    megnézi, hogy melyik szoba van lefoglalva. Nos, hosszú nem lesz az idő addig,
                    mert a márványfalú hallban óriási az élénkség, a Georgian-stílű mohazöld bársony
                        grandfather chairekből pedig nagyon kényelmesen lehet
                    ezt a hullámzó tömeget nézni. De lám, az apród hozza is már a számomat és a
                    málhavivőnek is, a liftesnek is olyan parancsolóan kukorékolja oda a „Three
                    hundred and forty four”-t a maga gyerekhangján, mint valami parányi, de
                    önérzetes kis Bantam-kakas.</p>
				<p>Önérzetes. Ez a tónus nem véletlenül vibrál benne a Strand Palace Hotel minden
                    szolgálatrakész, udvarias alkalmazottjának a viselkedésében. Ezek az emberek
                    nem várnak borravalót, mert a szálló legszigorúbb tilalma a 
                       „No 
                    tips, please!
                    ” Ne tessék borravalót adni. Amelyik alkalmazottról
                    kiderül, hogy elfogadott valamit, azt elbocsátják. És a szálló szobáiban, közös
                    termeiben ott a sürgető kérelem, hogy mivel az egész új szálló-rendszer arra a
                    sarkalatos elvre van alapítva, hogy borravaló nincs, az igazgatóság kéri azt,
                    sőt elvárja azt a közönségtől, hogy ez elv megtartásával támogatni fogják. Mikor
                        önérzeteset mondtam, hangsúlyozni akarom, hogy ez nem
                    azt fejezi ki virágnyelven, hogy félvállról vevő módon viselkednek. Nem. Csak
                    éppen az a borravalót váró tekintet nem alázza le az arcokat, aminek láttára én
                    mindig úgy vagyok, hogy az alkalmazottat sajnálom, magamat meg szégyenlem.
                    Sajnálom amazt azért, hogy jólétének egésze parányonként a mi szuverén
                    tetszésünktől függőleg alakul meg, magamat pedig szégyenlem, mert én is tagja
                    vagyok annak a társadalomnak, amely a munka megbecsülését még nem tudta úgy
                    rendezni s a munka és bér kettős mérlegserpenyőjét még nem tudta olyan
                    egyensúlyba hozni, hogy vagy a kelleténél kevesebb bér ne deprimálja, vagy a
                    jogtalanul nyert borravaló ne demoralizálja a dolgozó emberiség egy óriás
                    kontingensét.</p>
				<p>A szobámban nyájas, udvarias szobaleány segít, hogy a lunchre ne nagyon késve
                    érkezzem le. Az ebédlő-teremben a szomszéd asztalnál hatalmas erejű, hatalmas
                    étvágyú fiatal atléta ül, aki még hozzá skót is, aki „will have his money’s
                    worth” fiatal, atléta és skót; no ez már hármas jogcím arra, hogy „leegye” azt,
                    amire joga van. És mivel az étlap (szintén a „no 
                    tips, please” kérelmével) azt is megjegyzi, hogy a table
                    d’hote bármelyik fogását meg lehet duplázni minden áremelés nélkül, hát ez a
                    Malcolm the Giant meg is cselekszi lelkiismeretesen minden fogásnál. Már a hors
                    d’oeuvre-ből beebédelt, azután dupla hal, dupla sült, dupla édesség. És engem az
                    egész látvány csak azért érdekel, hogy lám, milyen jóakarattal duplázza meg a
                    maga fáradságát a pincér, mikor pedig - no tips, please.
                </p>
				<p>Amint a lunchnek vége, a pincér csak cédulát ad, azzal azután a pénztárnál
                    fizetünk; asztalunk körül pedig nem állnak csoportban fizetőpincér, ételhordó,
                    pikkoló, esetleg szivaros-fiú, mert nemcsak hogy borravaló nincs, hanem mert ők
                    maguk nincsenek. Már úgy értem, hogy ezek a külön
                    kasztokra szedett pincérek. Egy asztalnak csak egy pincére van, az hoz mindent s
                    ahol, más szállókban, az asztalnál kell is fizetni, ott neki fizetünk; ez így
                    van ott is, ahol még fönnáll a tip-rendszer.</p>
				<p>Lunch után a rózsaszínselyem falú Louis XV. szalonban megnézem a lapokat s ott
                    ugyanolyan gondja van rá a drawing room 
                    waiternek, hogy van-e elég lapom, mint utána a 
                        ladies’ writing 
                    roomban, ahonnan sürgönyt akarok
                    küldeni, a writing room pagenek, arra, hogy van-e
                    sürgönylap és mi annak a cégnek a sürgönycíme, akit keresek. Ha a londoni nagy
                    távolságok folytán úgy kell egy-két találkozást elintézni, hogy az ember az
                    ismerőseit a pálmás lounge 
                    hallba kéri oda teára, azokat is velünk együtt ugyanolyan
                    jól kiszolgálják s rájuk, mint ránk, egyaránt kötelező a „no tips, please”.</p>
				<p>És mikor az ember tudja azt, hogy ebbe a szállóba éppen úgy tódul a közönség,
                    mint ahogy tódulnak az alkalmazást keresők, akkor bizony elgondolkozik néhány
                    olyan kérdésen, amely annál nagyobbnak mutatkozik, minél mélyebben hatolunk le a
                    gyökeréhez. Azok, akik úgy megtöltik az egész éven át a Strand Palace Hotelt,
                    hogy most már egy másik ilyent kellett építeni a Piccadillyn, nem azért
                    szerették meg úgy ezt a no tips-rendszert, mintha a
                    szűkmarkúság, vagy a szívtelenség örvendeznék bennük, hogy nem kell borravalót
                    adni. Dehogy is.</p>
				<p>Tudja azt az ember nagyon jól, hogy a megszálló közönség iránt való emberbaráti
                    szeretetből még nem tartottak fönn szállót és hogy a mi borravaló 
                        nem adásunkra nem fog a szállótulajdonos ráfizetni.
                    Tudjuk jól, hogy az, amit egy átlagos erszényű, de átlagos nagylelkűségű ember
                    adna borravalóul a személyzetnek, bele van valamiképp számítva a szobánk, az
                    élelmünk árába, noha ez itt igen mérsékelt. De ez jól van így. Ami itt az embert
                    fölszabadítja valami kellemetlen, feszes és mindkét félre megalázó nyomás alól,
                    az az, hogy az a sok apró szolgálat és udvariasság, amiben egy nap folyamán
                    részünk van, nem abban a szellemben van adva, hogy: „mennyit várhatok érte?
                        ”
                </p>
				<p>Bizony, akik elértek a szállótulajdonosok és a közönség közül oda, hogy a
                    romlott, régi borravaló-rendszer megsemmisítését javalják, sőt követeljék és
                    megvalósítsák, egyáltalán nem kárára, hanem javára dolgoznak egy egész nagy
                    emberosztálynak. Csak a rövidlátó előtt látszhatik ez kárnak, de 
                        in the long run, mint angol mondja, vagyis végeredményben
                    csakis hasznát, javát, emelkedését, tekintélyét mozdítja elő a borravaló
                    eltörlése az embereknek. Ez éppen úgy igaz, mint ahogy látszólag még a
                    rendezetlen társadalmi jótékonykodások is használnak a munkanélküliség, a
                    proletárizmus, pauperizmus ügyének, de célravezetően ezt sem a könyöradományok
                    fogják megoldani soha, de soha, hanem a dolgozhatásra való módot nyújtás és a
                    rendszeres munka becsülettel való megfizetése.</p>
				<p>Legyünk őszinték, a mi vendéglőbeli borravalóink elsősorban nem a halálra fáradt
                    éjjeli portás, vagy a szegény kis álmos pikkoló extra jövedelme, hanem sokszor a
                    tulajdonos segélyezése abban, hogy szűkebb bért adjon. Ahol pedig a bér
                    becsületesen meg van szabva, ott valószínűleg elég nagy arra a vendég számlája
                    is, hogy egy szállóbeli egész hadtest megborravalózása már fölösleges teherré
                    váljék.</p>
				<p>Mert mi lenne, ha borravaló nem lenne? Sőt mi van ott,
                    ahol ez nincs? A szobaleány, portás, pincér tudja, hogy
                    nincs, tudja, hogy mit várhat; ha a bért nem elégli, nem áll be, ha beáll, nem
                    vár rá csalódás.</p>
				<p>És, hogy egy lépéssel tovább menjünk, az alkalmazottaknak nemcsak a vagyoni
                    jóléte állana így biztosabb alapon, hanem emberi méltóságuk is. Mert minden
                    olyan könyöradomány, amit valakinek voltaképp joga nincs
                    követelni, de amit viselkedéssel, apró mesterkedésekkel mégis ki 
                        kell nyernie, kivétel nélkül lealázó, demoralizáló. Ez a
                    rendszer hozza be azt, hogy az egymáshoz való emberi nyájasság, udvariasság
                    devalválódik, értéket veszít; az alkalmazotté azért, mert ott a kérdés: mit
                    kapok érte; a vendég részéről azért, mert ott a másik kérdés: mit ér ez
                    amannak?</p>
				<p>Igen, a no tips-pincér már új embertípus, egy lépcsőfokkal
                    magasabban, a munka méltóságának színvonalán álló típus.</p>
				<p>Oly sokat beszélnek a szociológusok a munkásosztály méltóságának, tekintélyének
                    emeléséről. Lapjaik, könyvtáraik, klubjaik vannak a munkásoknak; és áldott
                    legyen mindenki, aki ehhez egy szemernyit is hozzájárult. De nekem megkondul a
                    lelkemben egy gyönyörű olasz közmondás mélyzúgású szava: Aki köves úton jár,
                    nehéz annak az égre nézni.</p>
				<p>Kívánhatunk-e lelki méltóságot azoktól, kiket nehéz munka és rendezetlen vagy
                    elégtelen fizetés révén arra kényszerítünk, hogy a fillért lesse?...Tegyük a
                    szállóbeli alkalmazott életét könnyebbé, a vendégét kellemesebbé s a két osztály
                    közt való érintkezést emberibbé (s a londoni tapasztalataim nyomán azt is hozzá
                    tehetném: az ily rendszerű szállókat pedig minden másfélénél keresettebbé)
                    azzal, hogy: No tips, please!</p>
			</div>
			<div type="chapter">
				<head>
                    Az ABC Shops</head>
				<p>Reggel. London fölött még ott szállong az ezüstszürke pára és ezen keresztül
                    mintha tompított hanggal hömpölyögne végig a város megszámlálhatatlan
                    harangtornyának konduló szava. Egy... kettő... kilenc... De igazán, ha valaha,
                    úgy most, ebben az időtájban nincs szüksége a londoni embernek arra, hogy
                    óraütéstől várjon fölvilágosítást; kitalálná tévedés nélkül is, hogy kilenc óra,
                    tisztán arról, hogy most özönlik be százezrével a Londonon kívül lakó
                    hivatalnokosztály. A City munkásai; bankok, pénzváltók, biztosító intézetek,
                    birtok- és házügynökségek, szabadalmi irodák hivatalnokai, posta, távíró,
                    telefonközpontok alkalmazottai, levelezők, gépírók, gyorsírók. Hogy pedig ezek
                    közül ma már egyetlen egy csoport sem jelent csupa férfit, hanem jelent nőt is
                    nagy, nagy számban, azt a kenyérkereső asszony típusának klasszikus földjén,
                    Londonban, hangsúlyozni sem kell.</p>
				<p>Aki sokat járja Londont, szinte csoportokba tudná rostálni ezt a nagy hadsereget
                    például ruházat szerint is. És ha ilyenkor a férfiak közül kihagyjuk a
                    keshedtebb kabátúakat, a Tweed sapkásakat, akkor már az
                    igazán nagyon szerény fizetésű apró clerkokat, írnokokat;
                    a leányok közül meg ellenkezőleg az olcsó strucctoll, olcsó strass-ékszer, olcsó
                    csattos, fénymázas cipő parádéjában feszítőket hagyjuk ki, mert ez az egészen
                    alsóbb osztálybeli londoni leány. Csak ez nem tudja megszokni azt, hogy reggeli
                    órában, záporban és omnibuszban ne viseljen kivágott lakkcipőt, borsónyi
                    gyémántot, tollas kocsikereket.</p>
				<p>Igy; - no most a férfiak közül maradt egy nagy, nagy sereg igen korrektül
                    öltözött, de (azaz nem is annyira de, hanem 
                        mert) munkához öltözött, gentleman
                    külsejű ember, jacket suit nevű öltözékben puha kalappal,
                    vagy kerekszárnyú morning 
                    coatban bowler-kalappal. A leányok
                    közül pedig megmaradtak azok, akik tudják, hogy csak akkor nézhetők igazi
                    rangbeli kenyérkereső nőnek, ha az öltözékükre ráillik az, hogy 
                        trim, vagyis egyszerűen tetszetős, célszerűen takaros.
                    Száz közül kilencvenen navy serge (tengerészkék seviot)
                    öltözet van, amit csak azért nem nevezhetek az angol business woman
                    egyenruhájának, mert a Bond Streeten sétáló nagyrangú vagy nagyerszényű asszony
                    ruhatára szintén nem tud nélküle meglenni.</p>
				<p>És ha így kiválogattunk egy jól öltözött, de munkához öltözött, jó otthonokból
                    jövő, de kenyérért induló tömeget, akkor előttünk áll az az osztály, akit London
                    sokszor úgy osztályoz, hogy „the 
                    ABC 
                    shop people”. Az ABC boltok közönsége.</p>
				<p>Ennek a három betűnek az alfabétához semmi köze, csupa tiszta véletlen, hogy egy,
                    néhány évtizeddel ezelőtt megalakult vállalatnak az volt aneve: 
                        Aerated Bread Company és ennek a három kezdőbetűjét
                    fogták azután össze. Eredetileg csak azt jelentette, hogy egy már úgy is jóhírű
                    sütővállalatnál szénsav révén könnyebb kenyeret kezdtek készíteni az eddiginél;
                    ebben a boltban, aggodalmas tisztasággal tartott helyiségekben lehetett kapni
                    teát, vajat, kenyeret, péksüteményt, kávét, kakaót, tojást, sonkát, hideg
                    húsféléket. Óriási volt a kezelésben a szigorúság, óriási a holmik minőségében a
                    lelkiismeretesség és mivel az angol közmondás régi üzleti tapasztalat
                    bölcsességét szűrte le abba a szóba: honesty is the best
                        policy, a becsületesség a legjobb politika: hát óriási lett a boltok
                    keresettsége is; mert az árak meg ugyancsak nem óriásiak. Bolt bolt után nyílt
                    meg; azt mondják, hogy szinte a humornak egy eleme volt abban, mikor az
                    igazgatók is, a részvényesek is egyre hallották, hogy új boltokat kell nyitni
                    itt is, ott is. Ma már tele van velük London s ha térképen piros ponttal
                    jeleznénk meg minden boltjukat, vajmi pipacsos mezőségnek látszanék az a
                    térkép!</p>
				<p>Persze, talán a nagy tömegben odakapott közönség kívánt egyre többfélét, vagy a
                    nagy eredményen fölbátorodott vállalat kínálhatott egyre többet: elég az hozzá,
                    hogy az ABC boltok ma már levest, halakat, sülteket, hideg és meleg édes
                    tésztát, sajtot, friss és befőtt gyümölcsöt is szolgálnak föl; nyáron
                    fagylaltot, meg a híres gyümölcssalátát, amiért az ABC boltok nyári közönsége,
                    Ézsau módjára talán az elsőszülöttségi jogát is eladná. (Az igaz, hogy ez a jog
                    Angliában csak a hereditárius arisztokratákra fontos, azokat pedig nem viszi
                    kísértetbe az ABC bolt, mert őket meg az útjuk ebbe a boltba nem viszi.) Egy
                    csésze kávé, tea, csokoládé húsz fillér, vaj tíz, egy tányér tengeri hal
                    negyven-hatvan, a frissen sült pecsenye nyolcvan fillér vagy egy korona és így
                    tovább. Az étterem nagy, tágas, igen tiszta s egy emelettel följebb mosdó-,
                    öltöző-szobák tartoznak hozzá.</p>
				<p>Szóval olyan hely, ahova igénnyel mehet valaki, olyannal, mint egy jó, középszerű
                    angol vendéglőbe, de ahol a vendégtől viszont nem követelnek sem költekezést,
                    sem borravalót, sem parádéba öltözést; szóval, az ő igényük a vendéggel szemben
                    csak akkora, mint valami kis kávémérésé.</p>
				<p>És lám, annak, hogy az ABC boltok ezer meg ezer üzlete sem volt elég Londonnak és
                    hely maradt arra is, hogy szakasztott ilyen nyomdokon Lyons is megnyissa a maga
                    szintén száz meg száz boltját (ezeket arról ismerni föl már messziről, hogy az
                    egyetlen egy aranybetűs szó, Lyons, mindig fehér
                    cégtáblán van s fehér a bolt összes famunkája), annak azonban még az olcsó árú,
                    jó minőségű holmin kívül más magyarázata is van.</p>
				<p>Az az ezer meg ezer hivatalnok, aki délidőben lunchre vagy ha szükséges, délután
                    teára tér be ide, jó középosztálybeli otthonból jön. Reggel megette a maga
                    alapos angol reggelijét; estére kelve megint jóravaló ebéd várja otthon; délben
                    persze nem mehet haza egy órányira vagy messzebb fekvő otthonába, de meg a
                    szervezetének nincs szüksége valami nagy evésre, hát csak könnyű 
                        lunchot eszik. Mi több, a munkabeosztás is e mellett
                    szól, ahol kilenctől hatig vannak a hivatalos órák, 
                       legföljebb egy órai (sokszor kevesebb) lunch-idővel, ott még
                    egészségileg is nagy tévedés volna az alapos beebédelés.</p>
				<p>Az ABC boltok nem várják az embertől az ilyen beebédelést; és ha valaki csupán
                    két tojást eszik is vagy két szardíniát pirított vajas kenyérre téve, nem
                    kérdezik tőle, hogy: „És egyebet semmit, éppen semmit nem tetszik parancsolni?”
                    hogy az illető azután megszégyenülten rendeljen még valamit; sörre, borra pedig
                    nem bíztatják, mert az - nincs.</p>
				<p>És ez egy másik nagy vonása az ABC boltoknak. Szeszes italt nem árusítanak s
                    mivel így „license”-t nem kell fizetniök, sokkal olcsóbbak lehetnek. S ha hozzá
                    teszem azt, hogy Angliában az ivás csökkentésére 
                       leírhatatlan nagy hatása volt ezeknek a boltoknak, semmiképp sem az a
                    szándékom, hogy más ország varrjon hímet erről a példáról; végre a szokás is, a
                    temperamentum is más és más a különböző országokban, de bizony más még az ital
                    is. Az angol nehéz sör, az ide importált, alkoholizált spanyol és ausztráliai
                    bor talán veszedelmesebb sok más ország italánál. De veszedelmes itt Angliában
                    maga az angol-szász temperamentum is, amelyben, már Walter Scott szava szerint
                    is, még mindig van valami a régi szászok könnyen mértékletlenségre hajlásából.
                    Ezeknek tehát jótétemény volt az, hogy ezer meg ezer helyen nem lehetett italt
                    kapni. A régi „come and 
                    let’
                    s 
                    have a drink”, gyere, igyunk egyet, régi pajtási
                    meghívás, hány százezer esetben lett azóta azzá, hogy együtt teáztak, kávéztak a
                    sörözés, whiskyzés helyett.</p>
				<p>És van benne valami kedves, valami becsületes, tiszta, egészséges,
                    következésképpen szép vonás, mikor az ember azt a száz
                    meg száz fiatal nőt, fiatal férfit mind jóétvággyal, a munkától 
                        fölébredt és nem a szesztől 
                       fölzaklatott étvággyal látja enni anélkül, hogy innának hozzá.</p>
				<p>És az ABC-boltok asztalai mellett több a tipikus márványsíma, rózsás angol
                    arcbőr, mint a méregdrága szállókban, mert az erős angol italok kerülése, meg a
                    tejföltelen, füszertelen, mártástalan középosztályú, egyszerű angol konyha ennek
                    az országnak az igazi kozmetikai, teint szépítő titka.</p>
				<p>És nemcsak a hivatalnokvilág jár ám ide!</p>
				<p>A Piccadillyn járkáltunk egyszer hárman; egy szép amerikai asszony, azután egy
                    ismert festő felesége, meg én. Leírhatatlan, legalább is becsületsértő jelzők
                    nélkül leírhatatlan idő volt. Ragadós sár, szitáló eső, fojtogató köd. Az ember
                    a hiúságának végleges sutba tevése nélkül nem mehetett be lunchra valami szép,
                    fényesre kivilágított vendéglőbe ködtől gyöngyös hajjal, nyirkosan. Brrr!</p>
				<p>Mondom a Strand sarkára érve a két asszonynak: „Én most bemegyek ide egy (ABC
                    Shopba) lunchre.” „Igen?” mondják; - ők talán majd a Savoyba „néznek be”.
                    Helyes, kiki oda menjen, amennyire a saját evése fontosságát becsüli. Elváltunk;
                    bementem a szép tiszta, száraz, meleg nagy terembe, ahol a dolgozó emberek
                    affektálás nélküli légköre van az asztalok körül; boldogság volt az öltöző
                    szobában a ködöt lekefélni, lemosni magamról, azután a fehér márványasztalhoz
                    (mert itt a bolt abban is inkább kávéház, mint vendéglő, hogy nem terítenek) és
                    várni a megrendelt ételt. Nem soká vártam és mégis, mire a tengeri hal kisült,
                    addigra kisült valami más is; ugyanis az, hogy nem mindenki ebédel éppen a
                    Savoyban azok közül, akik ezt mondják; mert íme egyszerre csak látom ám, az
                    asztalok hosszú során túl az én két asszonyomat belépni. Nem vettek észre, én
                    meg - - - nos, nekem hirtelen igen nagy, minden figyelmemet lefoglaló dolgom
                    akadt a zsemlyémmel; leszegtem a fejemet a tányérra erősen. Mert végre is
                    ismerősöket nagyzó füllentésen kapni rajta körülbelül olyan kellemetlen, hogy
                    ennél talán csak az lehet rosszabb, ha ők kapnak bennünket rajta. Hagytam tehát
                    elhaladni őket; hadd legyenek boldogok abban a tudatban, hogy én most a Ritzben,
                    Savoyban képzelem őket.</p>
				<p>Az ám, csak az volt a baj, hogy az előbb ott künn az utcán voltaképp nem is
                    hárman álldogáltunk együtt, hanem négyen, mert a festő feleségével vele volt
                    valaki, nekem nagy jóakaróm, aki engem mindig szembeötlő nagy barátsággal tüntet
                    ki. A Puck! Egy koromfekete, gyönyörű kis pomerániai
                    öleb. Amint az asszonyok elhaladnak, elhelyezkednek valahol a hátam mögött, a
                    Puck egyszerre leugrik, odaszáguld hozzám és nagy örömmel csahol engem körül. No
                    Puck, ezt megcsináltad. Körülbelül olyan tapintatosan, mint druszád a
                    Szentivánéji álomban csinálja a maga dolgait!</p>
				<p>Puck, te vagy igen-igen nagy demokrata vagy, mert íme, nem tagadtad meg a
                    középosztályú helyen ebédelő ismerőst, vagy pedig, éppen ellenkezőleg, talán te
                    is ugyanolyan megátalkodott „Talon rouge” vagy, akár én magam és azt gondolod,
                    hogy míg az embernek van valami dolga és életcélja a világban, addig arra
                    csakugyan nem szorul, hogy a vendéglői számlalapjait kelljen akár armálisnak
                    tekintenie, akár útlevélnek a jó társaságba, az olyanok közé, akik közé érdemes
                    kívánkozni.</p>
				<p>Mennél jobban nő a világon azok száma, akik ezt belátják, annál jobban kell nőnie
                    mindenütt az ilyen ABC meg Lyons fajta helyek számának is, mert egyre többen
                    tudjuk, hogy az étel-ital az embernek jó szolgája, de
                    rossz ura: legyünk rajta, hogy mindig amannak maradjon
                    meg az életünkben, mert végre is az ember igazán azért eszik, hogy éljen és nem
                    azért él, hogy egyék.</p>
			</div>
			<div type="chapter">
				<head>
                    Esti iskolák
                </head>
				<p>Szinte hallom a fölkiáltást: „De hiszen van!” „Hát az idegen nyelvi esti
                    tanfolyamok?” „Vagy az inasiskolák!”... Igaz. Csakhogy én nem erre gondolok. Az
                    elsőnél az órák mennyisége, a másodiknál az órák közönsége más, mint azoknál az
                    esti iskoláknál, amelyekre én gondolok.</p>
				<p>Hogyan találjuk hát meg legbiztosabban London ezer intézménye közt ezeket az esti
                    iskolákat a város térképén, ahol a városi vasutak, villamos- és csővasutak
                    (kettő is egymás fölött, de mind a kettő a föld alatt) vonalai mint valami
                    nagyon szövevényes mintájú csipkeháló vannak az utcák tervrajzára ráterítve? Az
                    előbbi közleményben követtük egy reggel (az ABC-boltokról
                    szólva) a hivatalba induló írnokok, gépírók, gyorsírók, magántitkárok, hasonló
                    egyéb alkalmazottak ezreit, akik az egész napot esti öt, hat, néha hét óráig
                    hivatalban töltik és onnan sietnek ki lunch ideje táján a
                    legközelebbi ABC-boltba.</p>
				<p>De eltelnek az „office hours” percei is és már öt óra körül megindul az
                    omnibuszok, villamos-vasutak, motor-társaskocsiknak az a zsúfolt forgataga, amit
                    ezen az órán meg nem nézni Londonban annyit jelentene, mint elmulasztani a
                    városkolosszus hatalmas ütemű életének egyik legnagyobb bizonyságát. Azon a
                    sarkon, ahonnan a máris telt motoromnibusz már indul, éppen úgy szeretnék még
                    tartóztatni, helyet remélve, mint amennyire a következő sarkon meg már odacsalni
                    szeretnék; hogy igazán nem csoda, ha az omnibuszkocsisból ilyen órán tört ki az
                    ismeretes, merész konstrukciójú gondolat: „Nem vagyok én madár, hogy egyszerre
                    két helyen legyek.”</p>
				<p>Az olyan tehetséges madárból, aki ezt meg tudná tenni, az ezeregyéj griffmadara
                    lenne, mert az, mint jól emlékezünk rá, közlekedési eszköz gyanánt is sikerrel
                    szerepelt az emberek szállításában. Mert lám, a sok száz londoni utcasarkon
                    állók mind elszállításra várnak. De az útjuk nem mindet viszi haza. Ezren meg
                    ezren a fiatal hivatalnokok (leányok és fiúk) közül először megint valami olyan
                    Lyons vagy ABC-féle boltot keresnek föl, azután következik az ő életüknek egyik
                    legnagyobb, legfontosabb tényezője: az 
                    evening class. Az esti iskola.</p>
				<p>Az esti iskola! Tehát munka a munka után! Igaz, hogy annak, aki rövidlátó szemmel
                    csak a közvetetlen közelbe néz, az ilyen esti iskola a 
                       jelennek fáradalma csak; igen, de a messzebb néző előtt meg a 
                        jövő biztosítéka. És valami szánalmasan kevéssé ismerte
                    meg az angolszász fajt az, aki még ki nem találta róluk azt, hogy az ő sikereik
                    felének titka valami messze a jövőbe nézni tudás. Az ő
                    szemük olyan szilárd, szinte megidézett, hipnotizált tekintettel szegződik a
                    messze távolban látott eredményre, hogy közben a jelen perc nehézségéről szinte
                    nem vesznek tudomást. Ez az egyénekben is oly erősen meglevő vonás, nemzeti
                    sajátsággá nőve, vált a magyarázatává az angol faj kolonizáló erejének; ez a faj
                    el tudott menni lakatlan vidékre; lakni tudott 
                   log-hut-okban, fatörzsekből ácsolt hurulybákban, mert az ő messze távolba
                    szögezett tekintetük előtt már emelkedtek ott a vadonban a városok.</p>
				<p>És a jövő sikerének ez a látni tudása viszi azt a sok fiatal hivatalnokot munka
                    után megint munkába, a hivatalos óra után az esti iskolába, mert a szemük előtt
                    olyan jövő lebeg, amelyet talán a szüleik szerény körülményei sohasem
                    szerezhetnének meg nekik és amelyet azért sem érhetnének el, mert nem tölthetik
                    évek hosszú sorait előbb a gimnáziumban, azután az egyetemen, közben mindig csak
                        költve a család pénzét és nem 
                       szaporítva azt; hanem munkát kell vállalniok egész napra.</p>
				<p>Már most ha az ilyen fiú, aki, mondjuk, tizenöt éves korában már 
                        office-boy és dolgozik, leveleket másol, címeket ír,
                    írógépet kopogtat valami hivatalban, mi más lehet ez hosszú, hosszú éveken át,
                    mint afféle napidíjas, szerény írnok, kevés fizetéssel és még kevesebb
                    kilátással? Ha közben nem képesíti magát másra.</p>
				<p>Igen, de ott van a hivatalos óra és az alvásra szánt idő közt vagy négy teljes
                    óra és ezeken az órákon, körülbelül fél héttől tízig ott van a lehetőség az 
                        esti iskolákon való haladásra.</p>
				<p>És micsoda lehetőség! Nyitva a pálya a legmagasabb eredményekig!</p>
				<p>Képzeljük el, ha az, aki tizennégy éves korában már elhagyja az iskolát, hogy a
                    nappali órákat munkában töltse, egyszersmind folytatja a tanulást esténként úgy,
                    hogy először leteheti azt a vizsgálatot, amely mintegy az érettséginek felel
                    meg, azután tanul tovább, egyetemi tanterv szerint; megszerzi az egyetemi
                    rangot; lesz belőle B. A. vagy B. 
                    Sc. (Bachelor of Arts vagy Bachelor of Science). Közben a
                    nappalokat nem sétálta és kávéházazta el; a szorgalmasabbja pedig nem volt
                    kénytelen egy-egy rosszul fizetett korrepeticiót vállalni; nem; Angliában a
                    kenyérkereső foglalkozás volt az egész idő alatt a nappalnak a foglalkozása, a
                    főfoglalkozás, mert annak meg kell lennie; a
                    továbbhaladás, az emelkedés eszközét, a tanulást azután az angol fiú abból adja
                    hozzá, ami másképp csak úgy elkallódnék talán. Tavaly egy ilyen intézetben 49
                    tanuló nyert egyetemi rangot, 22 közülök kitüntetéssel. 340-en már az esti
                    iskolába belépéskor is egyetemi hallgatók voltak; a szám kétötöde leány.</p>
				<p>A kérdés, amely ezek hallatára támad, természetesen ilyenféle: És mit lehet ott
                    tanulni? Milyen pálya az, amelyre elő lehet ott készülni?</p>
				<p>A felelet az: amit csak tetszik, amilyenre csak akar az illető. És az esti
                    iskolák főérdeme, kitervezésük főszépsége éppen ez. Nem hiába mondják az
                    angolok, hogy az ő országuk a szabadság hazája és nem hiába éneklik a nemzeti
                    dalban, hogy a „britek nem lesznek rabszolgák soha”, de csakugyan az egyéni
                    szabadság nagyrabecsülése az ilyen intézményekből is látszik. Itt nincs
                    „osztály”, amit valakinek ki kell járnia, elfogadva valami kőbevésett merevségű
                    tanrend összes óráit, akár van az illetőnek szüksége valamennyire, akár nincs.
                    Nem; itt úgy van, hogy ezek az esti iskolákul szolgáló nagy college-ek és
                    polytechnikumok tartanak előadást igen-igen sokféle tárgyból, de kiki maga
                    válogathatja azután össze, hogy mivel foglalkozik.</p>
				<p>Hogy kik lehetnek a tanítványok korra nézve, arra az egyik statisztikának
                    egyetlen adata elég: a legifjabb hallgató tizennégy, a legidősebb hatvan éves
                    volt a múlt évben. Hogy pedig milyen életcélú, életpályájú emberek vannak a
                    tanfolyamokban? Igazán, kisebb föladat volna elsorolni azt, hogy milyen
                    életcélú ember nincs a hallgatók közt. Mert hiszen van
                    olyan is (sok egészen gyerekifjú), aki például csak azért iratkozik be, hogy a
                    gyorsírást, gépírást megtanulja; egy másik csupán francia leckéket vesz, mert
                    az a londoni selyem- és szövetraktár, ahol alkalmazva van, kilátásba helyezett
                    egy olyan, két-három év múlva elnyerhető jó állást, amelyre csak azt nevezik ki,
                    aki a szalagkereskedésben francia földön szerzett előbb hathónapi
                    tapasztalatot. Ismét egy másik vagy tizenhat év körüli fiú vegytani kurzusra
                    iratkozott be; kelmefestő-gyárban dolgozik nappal; magának is vannak eszméi
                    holmi jobb festéket, jobb eljárást illetőleg; tanul tehát este rendszeres
                    vegytant és nem lenne meglepő, ha ő is olyan pályát futna meg, mint sokan azok
                    közül, akik egyszerre valami kitünő találmánnyal álltak a gyártulajdonos elé s
                    ez úgy el volt ragadtatva, hogy mintsem ez a találmány más gyáros kezébe
                    kerüljön, inkább örökre leláncolta a föltalálót: bevette cégtársnak.</p>
				<p>Aranyműves, bútortervező, bőrmunkás, porcellánfestő, gobelinszövő ugyanúgy 
                        van a palotaszerű nagy estiiskola-épületekben, mint
                    ahogy van olyan is, aki itt - az egyetemi doktorátusra készül, vagy aki például
                    a Somerset House-beli kormányhivatal, vagy a főposta, vagy a vámhivatalok, vagy
                    a Law Courts (törvényszék) és a Civil Service alkalmazottjává akar lenni.</p>
				<p>Férfi és nő csaknem mindenütt vegyesen van az Evening Classokban. És hogy vagyoni
                    szempontból sem igen személyválogatók ezek a fényesen fölszerelt intézetek, azt
                    ki lehet találni abból a néhány kis adatból is, hogy például egy növendék, aki a
                    vegytani előadásokat egy egész iskolaév folyamán heti öt estén hallgatta,
                    huszonöt shillinget fizetett egy évre (körülbelül 29 kor.), egy másik egy tanév
                    heti három estéjéért 17 shillinget; ismét egy másik, aki itt képezte ki magát
                    kitünő fényképésszé, 20 shillingért szerezte meg egy év haladását. A húsz éven
                    alul levő tanulók ennek is csak a felét fizetik. Mivel a tandíj ilyen csekély,
                    az intézeteket néhol a London 
                    County Council támogatja pénzzel; némelyiknek meg az
                    egész Angliára kiterjedő munkásságú nevelésügyi hatóság, a 
                       Board 
                    of 
                    Education a föntartója. Igen, de viszont azt sem szabad
                    elfelednünk, hogy a tandíj ugyan csekély, de a tanulók száma annál nagyobb;
                    például az egyik ilyen intézetben, a Regent Street Polytechnicsben több mint 
                        tízezer a tanulók száma, maga ez is segít tehát az
                    intézetet föntartani.</p>
				<p>Pedig ha a régi alapító-okmányok olvasgatásába elmerül az ember, elámulva és
                    szinte meghatottan látja, hogy például az egyik intézetet önzetlen, ideálisan
                    gondolkozású alapítója, egy egészen fiatal ember, Guintin
                        Hogg, aki a magánál szegényebb sorsú fiúknak akart módot nyújtani az
                    emelkedésre, úgy kezdte meg, hogy két hallgatója volt
                    annak az intézetnek, amelynek ma már ezrek tolonganak a folyosóin.</p>
				<p>Egy másik, szintén óriási munkásságú intézetnek, a Birkbeck
                        Collegenek, a felnőttek első iskolájának alapítója, 
                       Birkbeck György doktor, az 1823-ból kelt alapító-levélben is a
                    gondolkozásnak nagy magasságát és nagy mélységét tárja elénk, mikor azt
                    mondja: Megnyitjuk ezt az intézetet válogatás nélkül mindenki számára; legyen
                    a fölajánlás is ugyanolyan egyetemes, mint amilyen egyetemes a vágyakozás a
                    tudás után a legmagasabban és a legalantasabb állókban egyaránt.</p>
				<p>Szép és nagy dolog volt ez az egyetemessé bővített megajánlás is, de szép és nagy
                    dolog az is, ha ezt a tudás után való egyetemes vágyakozás tette
                    szükségessé.</p>
				<p>Ugyancsak a régiesnek valami tiszteletreméltó színezete nemesíti meg a 
                        Finsbury 
                    Colleget, is, amelyet még a régi céhek (guilds)
                    alapítottak, vagy más néven a livery 
                    companyk, amelyek utóbbi nevét az magyarázza meg, hogy
                    mindegyiknek megvolt a maga egyenruhája. Még ma is ezek a céhszerű testületetek
                    tartják fönn a Finsbury Colleget, amelynek óriás munkássága főleg három ágra
                    oszlik: a művészeti, a mérnöki és a technikai tanfolyamokra. A régi céhmesterek
                    közt sok lehetett amolyan igazi self made man, aki voltaképpen a semmiből, munka
                    révén jutva magasra, azt is mondhatta volna: „Vesződjék más is, ahogy én
                    vesződtem”, vagy azt, hogy: „én megvoltam magasabbfokú tanulás nélkül, minek
                    lenne az másnak is?”</p>
				<p>Igen, de a hazafi és az állampolgár szólalt meg a lelkükben, aki nem azt nézi,
                    hogy az ő halálával az ő saját élete be van fejezve, az utána jövőkkel meg nem
                    törődik, - hanem aki azt érzi, hogy az ország ő utánuk is fönmarad és annak az
                    országnak nemzedékről-nemzedékre jobban képzett polgárokat kell nyernie.
                    Megnyilatkozott ismét az angol-szász „előrelátás”, amely a jelen perc
                    akadályait, áldozatait mintha nem is látná - és a céhek megalapították az esti
                    iskolákat azok számára, akiknek nappal kenyér után kell járniok, de akik közben
                    emelkedni is akarnak.</p>
				<p>És az ilyeneknek ezrei ma már London népének egész osztályát teszik, éppen olyan
                    élelmes, mint hasznos osztályát, akik napról-napra emelkednek és építik a maguk
                    jövőjét, de ezalatt emelik az egész nemzet színvonalát és építik annak a jövőjét
                    is.</p>
				<p>...Aki pedig este elnézi a londoni utak, utcák során kigyúló lámpák lángfüzéreit,
                    tűzbokrétáit és látja az este is folytatódó forgalmat, lüktető életet, annak
                    érdemes végiggondolnia, hogy igaz, élet az is, amit akkor lát, mikor a
                    színházba, szállókba, fogadóestékre, hangversenyekbe sietők ezreit nézi s a
                    zenecsarnokokból, éttermekből kiszűrődő zenét hallja, de ez csak a pillanat
                    élete, a perccel születő s a perccel el is haló élet: míg az igazi, az egyre
                    erősödő élet ott van ezen az esti órán azokban a termekben, ahol a maguk s az
                    országuk jövőjét építő ezrek munkájának minden hangja: a vitázó egyesületekből
                    kihangzó szó, a nyelvi tanfolyamok szógyakorlásai, a fizikai és technikai
                    kurzusok gépdübörgése, fűrész, véső, kalapács zaja mintha mind ebbe az egy nagy
                    igazságba tömörülne össze: Car c’est la grande formule moderne: du travail et
                    encore du travail et toujours du travail!</p>
			</div>
			<div type="chapter">
				<head>
                    Hamupipőkebálok
                </head>
				<p>„C. Y. W.-né asszony szívesen látja A. L. kisasszonyt f. hó 17.-én, csütörtökön
                    este 8 órakor Hamupipőke-táncestére.” - Az egyszerű, csinos,
                    elefántcsontszín-kártya semmi többet sem mond ennél.</p>
				<p>Miért Hamupipőke-bál? A várakozások fölfokozásának elkerüléséért mindjárt
                    hozzáteszem, hogy a háziasszony nem a hercegi partinak jótállás mellett való
                    ígéretével küldi szét a meghívást a Hamupipőkéknek. Nem; a meghívó nem jelenti
                    a vendégszeretetnek ily korlátlan mértékben való 
                       kiterjesztését; sőt ellenkezőleg, a név maga a vendégszeretetnek
                    (legalább kontinentális fölfogás szerint) igen erős 
                       korlátozását jelenti, amennyiben a szó értelme az, hogy a vendégeknek,
                    - mint a tündér parancsa szerint Hamupipőkének a mesében, - csak pont éjféli
                    tizenkettőig szabad maradniok.</p>
				<p>No de ilyent! riad föl erre a szóra minden vendégszerető háziasszony, valamint a
                    táncos fiatalság is, aki sokszor szintén vendégszerető,
                    ha maga a meghívottak közt van is, mert legalább is egy vendéget valószínűleg
                    szeret a vendégseregből. És mikor ezt a szívtelenséget hallják, nem tudják, hogy
                    az angol házigazdák ellen való fölháborodás, vagy az angol fiúk, leányok iránt
                    érzett sajnálkozás nagyobb-e a lelkükben.</p>
				<p>Én azonban arra kérném valamennyiüket, hogy függesszék föl mind a két érzést egy
                    kis ideig, akkor azután majd ítélhetnek, hogy folyósítsák és kiutalványozzák-e
                    ezeket az érzéseket vagy sem.</p>
				<p>Nézzük csak meg jól, sem rózsaszín, sem fekete szemüveget nem téve a szemünkre:
                    ugyanaz-e egészen a világ ma, mint akkor volt, mikor a „kivilágos kivirradtig”
                    való együttmaradás, az éjféli vacsora leszedése után másik lakomához terítés,
                    korhelylevesezés, papramorgózás olyan kelléke volt az együttlétnek, hogy ezek
                    nélkül nem jelenthetett sikert az este?</p>
				<p>Nem, a világ nem egészen ugyanaz ma. Körülbelül olyanformán nem ugyanaz, mint
                    mikor a húsz éves jogászgyerekből harmincéves jurista válik. Jó dolog, hogy tíz
                    évvel ezelőtt volt a fiú az, ami volt, de jó dolog az is,
                    hogy ma már nem az, ami akkor volt. Helyénvaló, hogy húsz éves korában azt
                    rikkantsa az ember, hogy „sose halunk meg”. De mivel ez az állítás végre is még
                    bebizonyításra vár, éppen úgy helyénvaló, hogy harmincéves korában (igen sok és
                    igen igaz életörömmel ugyan, de talán már nagyobb mérvű rikkantás nélkül) ezt az
                    állítást oda módosítsa, hogy: „Remélhetőleg szép kort érünk meg”.</p>
				<p>És míg a fiú a maga kurjantása értelméhez híven talán huszonnégy órát is táncolna
                    egyhuzamban, addig a harmincéves ember, szintén a maga szavaihoz mérten, - kész
                    hazamenni előbb is, ha egyébiránt nem, hát azért, hogy azt a remélhetőleg szép
                    kort csakugyan elérhesse.</p>
				<p>Igen, a világ ma már azt a kort éli, amikor a báli éj két munkanap közé eső
                    epizód és azt a kort, mikor az emberek számára az idő már
                    fontosabb dolog, mint az időtöltés.
                </p>
				<p>És Anglia, amely már olyan régen komolyan dolgozik, nos, Anglia akkor, mikor a
                    világ átlaga harminc éves, mindenesetre megvan, mondjuk harminckettő.</p>
				<p>De azért a világért se essünk kétségbe szegény Anglián, hogy talán már-már
                    kiöregszik lelkileg a mulatságból. Sőt! Nem hiába volt mindig is „merry England”
                    a neve, víg Anglia az ma is és a Hamupipőke-táncesték (
                    Cinderella dances) divatja inkább azt jelenti, hogy ugyan
                    miért legyen kizárva a tánc öröméből a társadalomnak az az igen nagy osztálya,
                    amelynek a munka ma már annyira eleme, hogy nemcsak az urak, de a leányok
                    másnapjára nézve sem közömbös dolog, hogy éjjeli egy óra, vagy reggeli hét óra
                    körül kerülnek-e haza.</p>
				<p>Ez csak akkor volt közömbös a családi bálozásoknál, mikor egyedül az édesapára
                    vártak kötelességek, mamának és leányoknak pedig csak egy programmja volt: a
                    kialvás. Szóval, némely családnál másnap délig igen-igen nagy csönd volt a
                    házban, más családnál ismét minden egyéb, csak csönd nem, aszerint, hogy a
                    háztartás, a reggeli, az ebéd, mi egyéb, nélkülözhette-e a halálra fáradt
                    alvókat vagy sem. (Ad notam:</p>
				<p>- Jaj, ez meg az nincs kiadva!</p>
				<p>- Hol is a kulcs?</p>
				<p>- Benn a nagyságánál.</p>
				<p>- Az ám, de a nagysága alszik! - stb.)</p>
				<p>Tudom én, hogy erre, kivált a kedélyes, régies, úrias vidéki kúriákon fölemlítik
                    azokat a legendaszerű nagymamákat, akik reggelig táncoltak, de mivel hazamenet
                    velük jött két kocsi vendég, hát csak átöltöztek friss kartonruhába és mentek
                    egyenest a konyhába kalácsot sütni a reggelihez és friss pogácsát a
                    szilvóriumhoz.</p>
				<p>Megengedem. De ez azért mégis csak afféle virtuskodás, experimentálás volt, való
                    talán az életnaptár egy-két nagyon-nagyon piros farsangi napjára, míg a világ
                    nagyon fiatal volt. Csakhogy a - hogy is mondjam? - a harminc évessé érett világ
                    életében a legfontosabb események már rendesen a feketebetűs hétköznapokon
                    történnek.</p>
				<p>És az angol társadalom ezeket a napokat nem akarja sikertelen, vagyis fáradtan
                    megkezdett, álmosan végigélt napokká tenni azzal, hogy a mulatságot reggelig
                    húzzák ki. És éppen, mivel „merry England”, „vidám Anglia” ez az ország, hát azt
                    gondolják, miért szorítsuk meg a táncestéket úgy, hogy azok csak kivételes
                    embereknek és kivételes napokra jussanak? Lám, vagyunk vagy huszonkét-huszonnégy
                    család, akik ismerjük egymást. Miért ne teljék el a tél, novembertől husvétig a
                    maga huszonkét-huszonnégy hetével úgy, hogy ha akarjuk, minden héten jusson a
                    fiatalságnak egy-egy jó este? Azért háziasszonyi gond mindegyikünkre csak
                    egyszer-egyszer esik.</p>
				<p>Nos, még mindig olyan nagyon sajnálják-e az otthoni táncosok, táncosnők a
                    szegény, megrövidített angol fiatalságot?</p>
				<p>Már csak azért sem sajnálhatják, mert legyenek meggyőződve, hogy a bálba, már
                    mint a nagy elite-bálokba készülés nagy akadálya: az apai, anyai beleegyezés az
                    ilyen Hamupipőke-báloknál igazán nem félelmes. Először is, mert a költségek
                    különbségének kiszámításánál igazán egyszerűen úgy tehetünk, mint azt egyszer a
                    tizedes törteknél értették meg velünk (vagy legalább próbálták), hogy ugyanis ha
                    az összeget a tizedrészére akarjuk kisebbíteni, tegyük a tizedes pontot egy
                    hellyel balfelé.</p>
				<p>Ha az apák összevetik az elitbál és a Cinderella-tánc költségét, ők is bízvást
                    oda tehetik a pontot egy hellyel balfelé. És ha szegények ide, erre a
                    tizedrésznyi költséget jelző helyre tehetnék a pontot, hát akkor elmaradna a
                    pont tevésének az a másik, fenyegető módja, mikor az apa a költséget megsokalva
                    egyszer csak azt mondja egy bál után:</p>
				<p>- De most már pontot teszek. Elég volt. Vége.</p>
				<p>Másodszor pedig azért sem ellenkeznek a szülők, ha ilyen tánc van tervben, mert
                    nekik maguknak sokszor nem is kell elmenniök, mivel sokszor az egyetlen 
                        chaperon, vagyis gardedám a háziasszony.</p>
				<p>Lám, itt megint megtakarítás, következésképp könnyebb beleegyezés rejlik. Apa,
                    anya, leány helyett csak a leány megy; három pár keztyű helyett egy pár keztyű;
                    két toalett helyett egy (és akkor is az olcsóbbik, a leányé), fiáker helyett
                    egyfogatú, két fejfésülés helyett egy.</p>
				<p>A háziasszony költségei pedig? Hamupipőke-táncot adhat már akkora lakásban is,
                    ahol tíz-tizenkét leány és vagy húsz fiú elfér. Lemarad a tíz-tizenkét apa-anya
                    és mivel minden tapasztalt vendéglátó tudja, hogy a nagy és gazdag vacsora
                    főben járóbb momentuma az estének a szegény, máskülönben unatkozó mamákra, mint
                    a leányokra és hogy az álldogáló és már álmos atyáknak kell éjfél körül a
                    föltámasztó vacsora legjobban: nos, így ott, ahol csak táncoló fiatalság van
                    jelen és az is csak éjfélig, bizony teljesen elegendő egy jóravaló hideg buffet.
                    És mi több, még ez a buffet sincs ám mindjárt lúdmájpástétomra, tengeri rákra,
                    gyomorégésre meg pezsgőre és migrénre berendezve és olyan
                    konyaküveg-batteriákkal súlyosbítva, amelyeken három, de
                        amelyektől másnap igen tekintélyes számú csillagokat
                    lát gyakran az a báli ifjúság, amelyet mindezekre rászabadítanak.</p>
				<p>Amint az emberi társadalmak művelődnek, az emberek egyre jobban magáért az
                    együttlétért keresik az együttlétet, mert a francia 
                       sociabilitè, a német Geselligkeit, szóval a
                    művelt lelki életet élő emberek társas érzése már nem szorul az
                    eszem-iszomra.</p>
				<p>És itt megint kérem, szorítsák mederbe a nagylelkű háziasszonyok az angol
                    háziasszony iránt való lenézésüket és a megrövidített fiatalság iránt való
                    részvétüket, mert elég jól el lehet ám tengődni a lazacpasztával vagy darált
                    sonkával, darált borjúsülttel megkent két papírvékony vajaskenyér-szeletből
                    alkotott szendvicseken, apró vol-au-vent húspástétomokon, gyümölcskocsonyán,
                    apró süteményen, hártyapapiros „ramikin”-ben fölszolgált fagylalton, tejszínes
                    szamócán is.</p>
				<p>Az angol boltokban is annyi a készen, bádogban kapható kivonat, paszta, aszpikba
                    fagyasztott csirke, nyelv, azután a negyven-ötven filléres táblákban kapható
                    gyümölcskocsonya, amelyekhez csak forró víz kell, hogy hat személyre való,
                    gyönyörű átlátszó, kristályszerű eper-, cseresznye-, citrom-, narancs-„jelly”
                    legyen belőle, hogy az ilyen kisebb mulatságra sok minden elkészülhet a háznál
                    is. De ha valaki szállítónak adja át a buffet-t, az már igen szép és gazdag
                    asztalszámba megy, ahol személyenkint két és fél-három korona a költség.</p>
				<p>De akárki rendezi a buffet-asztalt, hogy mindig szép, az
                    bizonyos. Mert a virágdísz sohasem hiányzik róla. A fehér terítőn a parányi zöld
                    levelű, csodálatosan könnyed és csipkeszerű smilax indái
                    gyönyörű vonalakat, íveket rajzolnak le; ilyen indák futnak föl a karos
                    gyertyatartókra, magas gyümölcsállványokra, a finom zöld inda néha a szoba
                    színtervéhez illő szalaggal, néha virággal van letűzve és megerősítve. Egy
                    hamvas, zöldeskék, gobelinszín falú és sötétvörös mahagoni bútorzatú ebédlőbe
                    éppen olyan jól illettek a (két-három korona értékű) fehér, kénsárga és
                    narancsszín izlandi pipacsok és az apró sárga gyertyaernyők, mint egy tompavörös
                    falú és fekete tölgybútorzatú ebédlőbe egy karácsonyheti Cinderella-bálon a
                    pirosbogyós magyalágak, a fényeszöld repkény és a ragyogó, csillámporral
                    teleszórt zöld fenyőgalyak.</p>
				<p>A virágdísznél nem a költség a fő, hanem az invenció. Láttam én olyan termet is,
                    amelynek egész dísze a szomszédos erdőből került ki!</p>
				<p>És az ilyen, csupán éjfélig tartó mulatság az angol embernek még egy másik oknál
                    fogva is megfelel, azonkívül, hogy nem jár sem időnek, sem pénznek, sem
                    energiának oktalan pazarlásával. Megfelel neki azért, mert öltözékben, egész
                    megjelenésben, még az arca mivoltában is korrekt és 
                        kifogástalan maradhat az utolsó percig. És ez nagy
                    ajánlás az ő szemében, mert a világon még egy olyan nemzet nincs, amelyben olyan
                    mérhetetlen irtózás élne a nevetségessé válás iránt. Ez
                    az irtózás teszi őket nyilvános helyen halk beszédűvé, kivül álló nézők előtt
                    érzelmeik nyilvánításában kevéssé demonstratívvá és ez riasztaná el az angolt
                    attól, hogy a par excellence esti mulatságot, a táncot,
                    talán még a besütő nap fényénél is folytassa, ami, valljuk meg, egy kicsit
                    mindig groteszk látvány, mert nincs benne stílus és összhang, szóval bizony
                    vaskos bohózattá válása az este kezdődött bál graciózus vígjátékának.</p>
				<p>Hervadt virágok és hervadt fodrok, gyűrött gallérok és gyűrött arcok, kókkadt
                    frizurák és kókkadt kedélyek, elpezsgett gyöngyözésű italok és elpezsgett
                    gyöngyözésű tréfák közt folytatni egy mulatságot? Nem! „I 
                    am not going to make a fool of myself” nem csinálok
                    magamból bolondot; ez a legsarkalatosabb brit dogmák egyike. Ha az urak ezt
                    igen hangsúlyosan érzik és következésképp shakespearei erejű nyelvezettel
                    akarják kifejezni, a fool szó előtt ott van egy bizonyos melléknév, amelynek
                    kezdő- és véghangzója is az abc negyedik betűje, de mivel ez a szó csak a
                    dohányzószoba falain belül használatos, nekem természetesen nincs róla
                    tudomásom.</p>
				<p>Nem jobb-e két estének frissen, szépen eltöltött négy-négy
                    órája, egy éjjelnek egyfolytában való nyolc órája
                    helyett? És a Hamupipőke-bálok nem megcsökkentették, hanem megszaporították a
                    táncban eltöltött órák számát, mert egyszerű előkészületüknél és rövid
                    tartalmuknál fogva sem az előző, sem a következő napon nem csinálnak kimerült
                    csapatot a háziakból, illetőleg a vendégekből.</p>
				<p>...A táncosnők talán még mindig azt mondják nekem: igen ám, de Hamupipőke is
                    maradt az utolsó percig, amíg csak maradhatott s éppen csak az utolsó percben
                    érte meg a cipőelvesztés célravivő momentumát. Jó, csakhogy a királyfi is éjfél
                    előtt volt ám már tisztában a maga szívével s ki tudja, oda öntette volna-e azt
                    a cipőmarasztó szurkot, ha Hamupipőke a stratégiailag oly ügyes menekülés
                    helyett reggelig ott marad?</p>
				<p>És igazán, a mai józan, dolgozó világban, ahol végre is az a középosztály a
                    legfontosabb, amelynek a bál előtt is, bál után is dolgoznia kell, nem tudom, a
                    „prince charmant”-ok nem az olyan leányok fölkeresésére mennek-e legmesszebb,
                    akiknek éjfélkor már haza kell menniök, mert reggel - munka vár reájuk.</p>
			</div>
			<div type="chapter">
				<head>
                    Virágos London
                </head>
				<p>A történelmi fontosságra emelkedett arcképek között van egy, amely Anglia 
                        grand 
                    old
                    manjét, Gladstonet, abban a pillanatban ábrázolja, mikor
                    legfontosabb törvényjavaslatát leteszi a ház asztalára. Az átható, sötéttüzű
                    sólyomszemben annak a tudatnak súlyos komolysága honol, hogy ez a javaslat,
                    mihelyt törvényerőre emelkedik, százezrek sorsát fogja irányítani, alakítani,
                    szinte igazán „mind az időknek végzetéig”; de azért annak a komolyan előrehajló
                    alaknak a szíve fölött, a kabátja hajtókájára tűzve, ott mosolyog derülten és
                    derítően a friss virág.</p>
				<p>Ez a kép szinte akaratlanul is eszébe ötlik az embernek, a komoly méltóság és a
                    mosolygó derültség megkapó keveréke gyanánt, mikor úgy májusban elérkezik az az
                    idő, hogy London új virágdíszbe öltözik a kezdődő szezonra. A körülöttünk levő
                    világ látványai voltaképpen csak akkor érnek valamit, ha belső tartalmat,
                    leszűrhető eszmét is rejtenek számunkra és London évenkint való virágba borulása
                    is nemcsak mint látvány kap meg bennünket, hanem főképpen a látványban rejlő
                    eszmék révén.</p>
				<p>Mikor egy város elérkezik oda, hogy nem fél komoly, fenséges székesegyházai,
                    törvénypalotái, tudományos csarnokai és kórházai falára a selymesfényű zöld
                    repkényt, a havasfürtű krateguszt, a kék pillangók raja gyanánt ringatózó
                    klematiszt futtatni föl; mikor nem bánja, ha ezeknek az épületeknek szürke kőből
                    metszett gótívű ablakán virágfürtök nevetnek be a benn lefolyó komoly
                    eseményekre, akkor az a város már nem félti a maga méltóságát és nem igyekszik
                    azt, mint aggódó kertész a csenevész fácskát tüskés ráccsal, - komor
                    kedvetlenség tüskés rácsával - sáncolni körül. A kezdetleges Zeüsz-szobrok
                    ráncolt homlokkal próbálnak hódolatot kelteni, a Praxitelesz Zeüsze, akinek a
                    hódolat önként kijut, már nem fél mosolyogni sem.</p>
				<p>De egy másik eszme, amely elgondolkozásra hívóan szól hozzánk London
                    virágdíszének láttakor, az, hogy lám, az a dísz, amelyet némelyek még ma is
                    hajlandók csupán a dúsgazdagok fényűzésével összeegyezőnek képzelni, a virág,
                    egyáltalán nemcsak a gazdag házakon, a fényes városnegyedek palotáin otthonos.
                    És ami a londoni és általában angol virágkultuszt úgyszólván nemzeti fontosságú
                    dologgá emeli, éppen az, hogy a középosztálynál van otthon, a nemzet törzsét
                    tevő középosztálynál. Ha csak a Park-Lane-en vagy a Belgravia kerület olyan
                    utcáin látnánk az ablakok, erkélyek virágdíszét, ahol a telkekről azt is
                    kiszámították, mi az értéke akkora területnek, amekkorát egy postabélyeggel be
                    lehetne takarni, nos, akkor megbámulnánk egy futó pillantással a virágdíszt,
                    mint ahogy megbámuljuk a Burlington Arcade-ban a mogyorónyi gyöngyöt,
                    cseresznyeszem nagyságú rubint, de melegebb érdeklődés nélkül. Hanem hát nem így
                    van. Az, hogy a virágdíszt ma már jóformán mindenki megszerezheti, a maga
                    helyzetét megillető mértékben, abból megint egy nagy eszme világlik ki, az,
                    amely a mai kor egyik legszebb irányeszméje: hogy az élet szépségét tiszta
                    demokratikus szellemben közössé kell tenni mindenkivel; érhesse el mindenki a
                    szépséget, - a szellemi élvezetet, a tetszetős otthont, jóízlésű mindennapi
                    környezetet. A ma már olcsóban is oly szép bútorkelme, szőnyeg, falkárpit,
                    porcellán művészi mintáiban, színeiben a William Morris meg a Ruskin áldott
                    kezének nyomát látjuk, akik éppen azért igyekeztek az egyszerűbb viszonyok közt
                    élő embert is hozzájuttatni a szépnek termékeihez, mert
                    hiszen ennek a szépnek vigasztaló, nemesítő hatására éppen annak van szüksége,
                    akinek az élete néha nincs erős viaskodás nélkül. Mint az olasz közmondás
                    tartja: „Köves úton járónak a legnehezebb az égre nézni.”</p>
				<p>És a virágkultusz mindenütt jelenvaló voltában megint csak azoknak a kezeknek
                    áldott nyomát ismerjük föl, amelyek odamutattak a virágra, mint amelyet a
                    városban élő ember már csak azért is ápoljon szeretettel, mert a virág nem
                    engedi egészen elszakadni a természettől, finom indái is elég erősek arra, hogy
                    összekapcsolják a városi élet izzó forgatagában élő embert a természettel és
                    amíg ez a kapocs nem szakad el, addig még nincs teljes hatalma a lelkünk szebb
                    törekvései, harmóniája fölött a vásári élet legönzőbb, legkalmáribb
                    torzsalkodásának sem.</p>
				<p>És mikor mások követni kívánják a virágos londoni házak példáját, akkor is az a
                    legérdekesebb kérdés: Hogyan juthat virágos környezethez az is, akinek nem
                    lehet arra sokat áldoznia?</p>
				<p>A londoni középosztálybeli embernek persze megvan az a semmi mással nem pótolható
                    kedvező helyzete, hogy mindenki külön házban lakik és a bérházbeli lakás (flat)
                    ma is csak elenyésző kis része még a londoni hajlékoknak. Már most azután a
                    külön házban való lakás azt hozza magával, hogy nincs háziúr és nincs házmester.
                    Azaz hogy háziúr van, ha a házat csak bérben bírja valaki, de csak úgy, mint a
                    beludzsisztániak mondják a kormányzó hatalomról: „Létezik, de mivel soha sem
                    látható, létezése nem elviselhetetlen.” Azonkívül amint egyszer bérbevevés révén
                    egy ház átment egy lakó birtokába: nos hát hiszen csak próbálna a háziúr
                    odamenni és kérdést tenni holmi ablakátalakítás, öntözés stb. miatt. A lakó is
                    elhagyná azt a házat mihamar, de a háziúr még hamarabb hagyná el akarva vagy nem
                    akarva. Mert itt igazán még a bérelt ház is vára a
                    lakójának, amelyben büntetlenül nem háborgatja senki. És az ilyen külön kis
                    házaknak (néha igazán nem nagyok, mint ahogy például évi 500-600 forintért nem
                    is lehetnének) csaknem mindenütt jelenlévő járuléka az üvegház.</p>
				<p>Ez persze olyan fenhéjázóan hangzik, ha holmi nagy télikertforma üvegházra
                    gondolunk, de hát van ám köztük olyan kicsi is, mint teszem egy bérkocsi.
                    Mindegy, azért mégis nagy könnyebbségére szolgál a lakónak abban, hogy olcsó
                    szerrel ellássa magát egész évre cserepes virággal; az ablakait ugyanúgy, mint a
                    nappalijának meg az ebédlőjének asztalát. Mert akinek van üvegháza, az magról is
                    nevelhet sekély faládákban virágpalántát, amelyet azután kiültet ablakvályúba,
                    cserépbe, vagy vesz olcsón néhány tucat apró muskátli-dugványt és neveli
                    üvegházban addig, amíg elég erős a kiültetésre.</p>
				<p>A virágszezonra készülődés idején nincs olyan középosztálybeli ember vagy
                    asszony, aki röstellené a fáradságot arra, hogy elmenjen kora reggel valamelyik
                    nagy virágpiacra (lehetőleg Covent Gardenbe), hogy ott ládaszámra foglalja le a
                    kiültetésre alkalmas apró növényeket; azúrkék lobéliát szegélynek; aranyszín meg
                    rézvörös wallflowert, amely a mi sárga violánknak
                    teljesebb és illatosabb faja; fehér százszorszépet, bíborpiros sarkantyúvirágot
                    és az ablakdíszhez minden másnál alkalmasabb, hálásabb muskátlit.</p>
				<p>Persze, olyan városban, ahol a bérház-rendszer az uralkodó, a családi házaknak
                    ezt a hasznos kis járulékát, az üvegházat, nélkülözik a lakók és nekik nem sok
                    haszonnal beszélhet a hír az ilyen módon végzett virágtermelésről, hanem hiszen
                    a dolgok természetes fejlődési rendje szerint Budapest is valószínűleg úgy fog
                    kialakulni, mint London: a magánlakások kifelé húzódnak majd és átalakulnak
                    családi házakká. Mint ahogy a növekedés korában az emberi szervezetnek is megvan
                    a maga lázas, nyugtalan állapota, úgy a növekvő városok életében is van ilyen.
                    Ez az az úgynevezett aszfaltláz, amikor a városi ember azt hiszi, hogy élet,
                    haladás, boldogság, nagyuraság nincs másutt, mint a belvárosok aszfaltján. A
                    régi fejlődésű városok népe már túl van ezen és kezd ismét távolodni a
                    középponttól a várost környező halmos, berkes részeket keresve föl. Mikor
                    Budapest majd egyre intenzívebben tér rá az ilyen lakásrendszerre, akkor még
                    csak egyre jobban és jobban fogja látni a világ, milyen kevés város fogható
                    Budapesthez környék dolgában. Kertvárosokról beszél a külföld? Budapest
                    környékét a természet elrendezte már kertváros gyanánt; az emberi munkának csak
                    a részleteket kell hozzáadnia.</p>
				<p>Ilyen részlet lesz mindaz is a többi között, amit az angol családi házak otthon
                    termelt virágkészletéről, üvegházáról mondtam.</p>
				<p>Addig azonban virágos London látványából a magyar szem azt keresi ki akaratlanul,
                    amit otthon a bérház-rendszer mellett is jól lehet utánozni.</p>
				<p>Az olyan városban, ahol az ablakkertészet rendszeres, a kertészek is mihamarabb
                    hozzászoknak ahhoz, hogy „ablakvirág”-nak alkalmas növényt termeljenek bőviben.
                    Nemcsak a virág fajtáját értem éppen, hanem azt is, hogy az ablakba szánt
                    növénynek nem kell egyenkint költséges, kiválóan szép, igen nagy példánynak
                    lennie, először azért, hogy olcsón adhassa, például a muskátli tucatját,
                    mondjuk, három koronáért, másodszor, mert az ablakokban a véznán magasra nyúló
                    növény soha sem oly szép, mint a körülbelül lábnyi magas, bokros, zömök alakú és
                    végre mert az ablakbeli növénynek erősnek, ellentállónak kell lennie, mikor
                    szél, jégeső, forró nap és hirtelen lehűlés egyaránt érheti. Azért az
                    ablakvirágnak szánt növényt már a kertészek is úgy nevelik, hogy csak „hűvös
                    házban” hajtatják, öntözni pedig mérsékelten öntözik, nehogy minden ereje
                    levélhozásba menjen a virághozás helyett. Ugyanezt azután az ablakvirág
                    ápolóinak is jó megjegyezniök, de persze úgy, hogy azért a föld soha se engedje
                    az apró léggyökereket kiszáradni, mert ha ez csak egyetlen egyszer is megesik,
                    vége az egész pompának a teljes virágszezonra.</p>
				<p>Akinek eddig nem volt virág az ablakában, legjobban teszi, ha az első esztendő
                    díszének elhelyezését kertészre bízza; ebből az egy alkalomból azután könnyen
                    megtanulja az egész dolgot úgy, hogy már a második évben csak a kellő számú
                    növény megvétele marad költségnek, mert megvan az ablakvályú is, a föld is.</p>
				<p>Hogy milyen legyen a virág, amelyet választunk?</p>
				<p>Aki manapság nyitott szemmel jár-kel a világon, az látja, hogy a színek
                    alkalmazásában mindenütt észrevehető a „szín-terv”-re törekvés, az uralkodó szín
                    megválasztása és érvényesítése a legkülönbözőbb árnyéklatokban. Ezt látjuk a
                    szobák, házak, kertrészletek, boltkirakatok elrendezésében.</p>
				<p>A virágelrendezésben is sokan választják az egyszínben való „színterv”-et és nem
                    lehet tagadni, hogy ablakvirágnál, amely a távoli hatásra is van szánva, az egy
                    masszában, gazdag mennyiségben megjelenő szín igen jól hat.</p>
				<p>Az elrendezésben pedig a legdúsabb, legteljesebb hatásra az visz, ha az
                    ablakvályú külső sora lefutó virág, a belső sor fölálló. Ez tölti ki a teret
                    legarányosabban s az utcáról és a szobából nézve egyaránt szép hatású. Kezdő
                    ablakkertésznek már csak azért is az örökké hálás és örökké hatásos muskátlit
                    ajánlom, mert ezzel van a legkevesebb baj. Egy öntözőkanna meg egy olló jókarban
                    tartja ezt a kedves, jó természetű virágot áprilistól novemberig. Mihelyt
                    száradt levelet, aszott virágot látunk, vágjuk le tüstént, nem csak
                    csinosságért, hanem hogy a növény ki ne merüljön.</p>
				<p>Aki csupa rózsaszínnel akarná díszíteni az ablakait, az válasszon például a
                    külső, lefüggő sor számára ezek közül egyet: a Charles 
                    Turner nevű muskátli erős rózsaszín, óriási virágfejjel,
                    a Galilee halványabb rózsaszín, apróbb virágbugákkal, de
                    roppant gazdag terméssel, az Incomparable élénk rózsaszín
                    és a legmegbízhatóbbak egyike. Ezek mind repkénylevelű fajok. A hátsó, fölálló
                    sor számára rózsaszínben kitűnők a Hall 
                    Caine, a Mrs. Turnbull és az 
                        Imperial. A budapesti fehér vagy vajszínű terméskőházakon
                    a rózsaszínben való ablakdísz gyönyörű lenne.</p>
				<p>Mindig hatásos persze akár fehér, akár szürke kőházon a piros muskátli, akár a
                    pipacspiros, akár a borvörös; a lefutó sor számára a 
                       Flambeau vagy a General Championette a legjobb;
                    a felálló sorhoz a Garibaldi vagy a 
                       Prince.
                </p>
				<p>Sárgás falú ház ablakaiban a kék és lilaszín virágok minden összeállítása jól
                    fest, például kék lobélia szegély mögött nemesített, óriás ernyőjű kék búzavirág
                    vagy lefutó, ibolyaszínű verbéna-sor mögött lilaszínű törpe flox és harangvirág,
                    meg a gyönyörű Columbine.
                </p>
				<p>Mindezek egész nyáron virulnak. Ez a szó, hogy egész nyár, eszébe juttatja az
                    embernek azt, hogy Budapesten persze, az ablakkertészetnek július elejétől fogva
                    nagy akadálya támad a nyaralás mozgalmában. Éppen ezért lehet, hogy néhányan nem
                    a nyári, hanem a tavaszi hónapok alatt teszik majd meg a magukét a város
                    díszítése dolgában. Ez esetben a londoni házak a hagymás növényeket választják.
                    Arannyal csíkozott piros tulipán, vagy a hajnali felhők havas és rózsás gyöngéd
                    színeit viselő Cottage 
                    maid tulipánsor ugyanúgy otthon van az ablakokban, mint
                    az aranysisakos, délceg, büszketartású daffodil (sárga
                    nárcisz). Igaz, hogy a hagymákat azután elvirulás után még annak is ki kell
                    szedni, aki elég sokat áldozhat virágért arra, hogy az utóbbi hónapokra meg
                    mással töltse meg az ablakát, hanem viszont a hagymák esztendőre megint
                    megvannak.</p>
				<p>Nos és végre ha, mondjuk, valakinek valami igen nagy számú ablakot, például
                    egy-egy iskolaépület, magánintézet tizenöt-húsz ablakát kellene megtöltenie
                    virággal, a pénzt azonban nem szórhatja, hát annak is akad kedves, hűséges
                    szövetségese a virágok között. Számítson két krajcár ára jó magot minden
                    ablakvályúra; elvetheti egyenest abba, még csak a kiültetéssel sem kell
                    vesződni; és nyer viszonzás gyanánt bíborpiros színben égő láncot minden
                    ablakpárkányon, ha akarja egy árnyalatút, ha akarja, a
                    láng halványpirosától a zsarátnok sötét izzásáig minden vörös árnyalatút. Ez a
                    soha csalódást nem okozó dísz a sarkantyú-virág. Tízkrajcáros csomaggal öt
                    ablakot föl lehet díszíteni, annál is inkább, mert a sarkantyúvirágnál a sűrűn
                    való ültetést, hogy úgy mondjam, jellembeli okból is kerülni kell. Ahol nagyon
                    sok van belőle, egyik növény úgy vetekszik a helyért a másikkal, hogy
                    kellemetlen, stréber hajlamok ütik föl benne a fejüket: csak föl, föl, csak
                    nyakára hágni a másiknak, ezt látszik gondolni minden egyes növény és míg
                    kapaszkodik, hogy a szomszédjánál egy hüvelyknyivel följebb jusson, elveszti
                    mindazt, ami vonzó volt benne, mert virágot nem hoz. Míg ha adunk minden
                    egyesnek elég területet (beéri vagy tíz centiméternyi földbirtokkal) akkor nem
                    agyarkodik a másikra és kifejti mindazt a szépet és jót, ami benne rejlik, egész
                    bokrétában hozva a virágot.</p>
				<p>Hanem az ablakvályú két végébe letűzhetnénk két-két erős vesszőt, vagy pedig
                    zsineget szögezhetnénk föl a falra. A két szélső sarkantyúinda föl fog rá
                    tekeredni és zöldleveles, lángvirágú keretbe foglalja az ablakot.</p>
				<p>Ugyanezért a fölfutó sajátságáért emlékezzék meg róla az is, akinek nemcsak
                    ablaka, hanem erkélye is van díszíteni való. Az
                    erkélydíszítés nem hogy nehezebb volna, mint az ablaké, hanem inkább könnyebb,
                    mert a virág nincs úgy kitéve az időjárás viszontagságainak. Belül, az
                    erkélyrács töve mentét végigrakjuk keskeny favályúkkal; mihelyt a viráginda csak
                    ujjnyi magas, már magától is kikapaszkodik a napra.</p>
				<p>Ilyen célra a biborszínű sarkantyún kívül a petunia
                    kitűnő. Igazán, valóságos függő kert lesz az erkély ennek a jóvoltából.</p>
				<p>Csak a napsugár derítő áldását adjuk meg az életének, visszaadja a derítést,
                    vigasztalást százszorosan.</p>
				<p>És végre még egy van az erkélydíszítő virágok közt, amely a szépségéért meg a -
                    pszichológiájáért egyformán kedves az embernek. A borsóvirág. A szépségéért az
                    okból, mert ha elvetünk egy vegyes csomaggal magot, egész nyáron százával,
                    ezrével libeg körülöttünk a rózsapiros, hófehér, levendulakék, granátpiros,
                    vajsárga meg árvácskalila virág; a lélektanáért meg az okból, mert ennek a bájos
                    virágnak az az életföltétele, hogy mentől többet adhasson a maga áldásából
                    nekünk. Minél többet szedjük, annál gazdagabban hozza a virágot, hasonlóan
                    azokhoz, akik a szeretetük kincseinek osztogatása folytán nem szegényebbnek,
                    hanem gazdagabbnak érzik magukat.</p>
				<p>Mikor azután a virágszezonnak vége, az évelő növényeket, aminők a muskátli,
                    fukszia, nem kell kidobni, a fuksziát cserepekbe ültetve és hetenként, tíz
                    naponként egyszer megöntözve, jól ki lehet teleltetni kamrában, pincében éppen
                    csak annyira tartva melegen, hogy el ne fagyjon; a muskátliról pedig lerázzuk a
                    földet valamelyik szép, száraz őszi napon, azután fejjel
                    lefelé csomókba kötve fölakasztjuk valami sötét fülkében, vagy pincében. A
                    levelek, hajtások mind elsárgulnak, elsatnyulnak, de ha esztendőre, május végén
                    kiültetjük, gyönyörűen hajtanak és virágzanak újra.</p>
				<p>Ha pedig valaki ezzel nem akarna vesződni, még mindig megteheti azt, ami
                    Londonban is a minden néposztálynál meglevő virágkultusz egyik legszebb vonását
                    teszi: adja át a használt növényt magánál szegényebbnek. Ezt Londonban a
                    magánosok is, a nyilvános testületek is megteszik; ősszel, gyökérfölszedéskor a
                    sétaterek virágait nagy csomókba kötve osztogatják ingyen. Az elsőség a
                    legszegényebbeké; ha azután még marad, még a kicsit tehetősebbek is elfogadják.
                    És ez a szokás mintha azt a nagy etikai tanítást valósítaná meg: „Ha magadnál
                    hatalmasabbtól jótéteményben részesültél, amit annak nem viszonozhatsz, te meg
                    viszont add át a jótétemény áldását másnak, ez segíti körforgásában a
                    világot.”</p>
			</div>
			<div type="chapter">
				<head>
                    Látogatás a kertvárosban
                </head>
				<p>Igaza lehetett Gambettának is, mikor kimondta azt a kemény, erős jelszót, amely
                    szinte úgy hangzik, mint valami hatalmas pőröly ismételt lecsapása: C’est la
                    grande formule moderne: Du travail, toujours du travail et encore du travail.
                    (Ez az újkor nagy jelszava: munka, mindig munka és ismét csak munka.) De ennek
                    az igazságnak puszta fölismerésénél jóval magasabbra emelkedtek azok, akik erre
                    azt mondták magukban, hogy jó, de hát ha ez az élet általános irányzata, akkor
                    viszont ne az legyen-e a másik nagy jelszó, hogy ez a munka lehetőleg senkire se
                    legyen gyötrelem, hanem legyen öröm is; a mellékkörülmények ne nehezítsék, hanem
                    könnyítsék ezt a munkát és így a munka ne nyomasztó legyen, hanem fölemelő.</p>
				<p>Ezek az eszmék öltöttek alakot a munkások számára épített angol kertvárosokban,
                    még pedig olyan alakot, hogy ha ilyen kertvárosok látványával is, szervezetével
                    is megismerkedünk lelkünkben, az esztétikus gyönyörűsége ma nem lesz sem kisebb,
                    sem nagyobb, mint az emberbaráté és - a praktikus, 
                       businesslike modern emberé.</p>
				<p>Mert az intézmény mindhármat kielégíti. Hallani természetesen eleget hall az
                    ember a kertvárosokról, mielőtt látná is, mert hiszen Anglia gazdasági,
                    egészségügyi és szociológiai tekintélyei mind egyetértenek abban, hogy ez az
                    intézmény az új korszak egyik legnagyobb és legéletképesebb vívmánya; de a maga
                    egészében, teljes szépségével, teljes jóságával csak akkor áll az eszme az ember
                    elé, ha csakugyan maga járja be az ilyen kertvárost, még pedig beavatott
                    kalauzolás mellett.</p>
				<p>Ez a jó szerencse jutott a multkor azoknak, akik a birminghami nevelésügyi
                    kongresszuson résztvettek. Megérkezett mindnyájunk számára a „csokoládékirály”,
                    Mr. Cadbury meghívója, a Birmingham mellett levő kertváros, Bournville
                    megalapítójáé.</p>
				<p>Így mentünk ki tehát megnézni a „kert közepébe helyezett gyártelepet”, amint
                    joggal nevezik, ahol azonban hasonlíthatatlanul több a kert első látásra, mint a
                    gyár.</p>
				<p>Amint az ember az óriási Birmingham néhány ódivatú, sötét, kietlen, igazán silány
                    munkásnegyedén áthalad és látja a napfény nélkül való szűk sikátorokat, bizony
                    akaratlanul is eszébe jut az a merész mondás, amelyet nemrég Anglia egyik
                    liberális szónoka vágott oda a parlamentnek: „Azzal, hogy olyan nagy
                    birodalmunk van, amelyben a nap sohasem megy le, jó lesz addig nem dicsekednünk,
                    ameddig olyan munkáslakásaink is vannak, amelyekben a nap sohasem kel föl”. És
                    itt áthaladva, egyszer csak egy nagy híd kőíve alá érünk. A mesekönyvekben
                    beszélnek olyan hídról, - a szivárvány hídalakú ívéről, - hogy aki azalatt
                    áthalad, egyszerre megváltozottnak látja maga körül az egész világot. De
                    magunkkal is ilyesmi esik itt meg, mert ez a híd már az új Bournvillebe, a
                    kertvárosba nyúlik át és mi ott állunk egy olyan birodalomban, ahol semmi, de
                    semmiféle épület, akár az igazgatói iroda, kéményes gyár, munkáslakás, iskola,
                    olvasóterem, postahivatal vagy elaggottak menedékháza, nincs anélkül, hogy kert
                    ne venné körül minden oldalon, virág ne virulna vályúkba rakva minden ablakában
                    és virágos kúszó növény ne födné falát, tornyát.</p>
				<p>Így, november végén, amikor én jártam ott, természetesen nem láthattuk egész
                    virágpompájában, de azért úgy tetszett nekem, hogy sok-sok városa a földnek
                    lehetne boldog és büszke, ha virágos májusban, rózsatermő június havában annyi
                    virág mosolyogna körülötte, mint még ősszel is itt, ahol az egyik ház barna
                    tölgygerendás külső falának minden ablakában rózsaszín krizantémum füzérei
                    bólogatnak; az egyik főhivatal kerek tornya körül mint arany korona illeszkedik
                    az őszi napban csillogó bolyhos sárga katalinrózsa. A vörös téglafalakon most is
                    zöld a berberis lombja; a karácsonyi jázmin apró aranycsillagai is ezrével
                    szórják a fényes pontokat a falra. A szürke homokkőfalakon, palaszürke tetők
                    alatt, csak úgy izzik a crategus bíborpiros bogyója, mint a korallgyöngy.</p>
				<p>És az épületek közül a lakóhelyek, amint virágos, kertes sorukon végignézünk,
                    rögtön elmondják, hogy pedig nem gazdag ember ám a lakójuk, mert hiszen nem
                    nagy ház egyik sem. Gyári munkások, napszámért dolgozó emberek laknak
                    bennük.</p>
				<p>A testi-lelki jó erőnek ugyanez a látványa kap meg akkor is, ha innen meg a 81
                    láb hosszú, 45 láb széles födött, téli uszodába érünk, melynek langyos vízzel
                    telt óriási medencéje halványzöld porcellántéglákkal van kirakva, úgy, hogy
                    igazán inkább valami friss tótükörhöz hasonlít, mint uszodához. Az itt való
                    félórai gyakorlat is kötelező naponkint a tizenhat éven alul levőkre, de hogy a
                    tizenhat éven felül levők és mindenféle egyéb korúak is szíves-örömest csinálnak
                    kötelességet az engedelemből, azt láthatta mindaz, aki a vízben rendezett
                    úszóverseny meg vízipóló résztvevőinek vígságát végignézte.</p>
				<p>A fiúk tornaterme, a férfiak tizennégy holdnyi torna-, tennisz-, cricket- és
                    football-játszóhelye, a leányoknak körülbelül ugyanekkora tenniszező, labdázó
                    és sétahelye: téli időre pedig a hangversenyekre, felolvasásokra való 
                        Ruskin Hall a maga könyvtárával, olvasótermével a modern,
                    humánus eszmék egyik legszebbike mellett tesz tanúságot egy egész világ láttára;
                    amellett, hogy ma már a munka az embert nem alázhatja le, csak az ember legyen
                    elég méltó arra, hogy ő ne alázza le az emberméltóság legszebb, legáldásosabb
                    hatalmi jelvényét, a munkát.</p>
				<p>De ennyi szórakoztató eszköz láttára valaki talán, igen természetesen, éppen azt
                    a kérdést vethetné fel, hogy:</p>
				<p>- Nos igen, de hát a munka maga?</p>
				<p>Azt, hogy a Cadbury-cégnek a tropikus égalj alatt levő kakaó-ültetvényeiről saját
                    hajói hozzák az árút; ezt a kikötőből a fővonalon át az egyik közeli nagy
                    városba szállítás után a cég saját vasútjai viszik ki, már nem is szükséges
                    elmondani, valamint azt sem, hogy az óriási számarányok, amelyben a cég a
                    kakao-port, a főző- és egészségi tejcsokoládot, meg a csemege-bonbonokat piacra
                    küldi, évről-évre növekedőben van, minden visszaesés vagy ingadozás nélkül
                    (amellett, hogy több szintén kitünő és humánusan dolgoztató cég támadt azóta),
                    mindez inkább a kereskedelmi oldala a dolognak, mintsem az emberbaráti, amely
                    bennünket, a nevelésügyi kongresszushoz tartozókat, talán minden más szempontnál
                    jobban érdekelt.</p>
				<p>Az egész kertváros területe 525 angol hold és ott foglal helyet Worcestershire
                    legszebb erdős, halmos részében. Mikor építeni kezdtek, építőmesterei, 
                        Harvey és utóda Tylor igazán
                    nemcsak művész-, de szinte poéta-lélekkel fogtak a munkához; művészlélekkel
                    azért, mert a festői, csinos (és mégis olcsó) házikók közül, amelyek mind az
                    angol stílus motívumait követik, kettő sem egészen egyforma a városban, hogy
                    minél több egyéni vonásnak nyújtson teret; költői lélekkel pedig azért, mert
                    mikor a területet szabdalták, minden fa életére, amely csak valami módon is
                    megkímélhető volt, bizony majdnem úgy vigyáztak, mintha emberéletről lett volna
                    szó.</p>
				<p>A házak közül átlag csak hat esik egy acre területre, a
                    többi mind kert. Legnagyobbrészt ez a berendezése: a földszinten két nappali
                    szoba, konyha, kamra, az emeleten három hálószoba. Vannak kisebbek is, nagyobbak
                    is, a legolcsóbbnak 4 shilling és 6 penny (5 kor. 40 fillér) a heti bére, vannak
                    azután 5, 6, 7 és 8 shilling hetibérűek is (1 shilling 1 korona 20 fillér). A
                    kerteknek a házhoz legközelebb eső része gyep meg virág, azután jön a zöldséges
                    kert meg néhány sor gyümölcsfa. Hogy a kert jelen
                    tulajdonosa is tudhassa jól, mi vezet sikerre a kertészkedésben, arra két
                    képesített kertészt meg több kertészlegényt tartanak a városban, akik tanácscsal
                    látják el a munkásokat; hogy pedig a jövőbeliek egyre jobban értsenek hozzá,
                    arról az a kertészeti tanfolyam gondoskodik, amelyet a fiúk számára tartanak
                    fenn.</p>
				<p>Az ember megáll ezek előtt a jó rendben tartott kis munkáskertek előtt és úgy
                    érzi, mintha azoknak minden gyümölcsfája, gondosan betakart rózsatöve, tavaszra
                    már elkészített virágágya mind beszélne, beszélne hozzánk ékesszólóan arról,
                    mennyi jó, mennyi gyöngéd érzés, a szépnek, az otthonnak, a természetnek mennyi
                    szeretete szunnyad és szunnyadhatott is mindig a milliók lelkében; csak lett
                    volna régen is sok olyan, aki ezt a mélyre rejtett gyöngyöt, aranyat napfényre
                    hozza. Ezek a kertek maguk sokat tettek arra nézve. Akiknek a kedélye fölött
                    egyszer a virágtermő, gyümölcshozó föld hatalma lesz úrrá, sok rossztól, sok
                    alacsonyságtól mentve van az már. A kertváros megalakítói nem beszéltek sokat
                    az alkoholkérdésről, meg a szociális kérdések több más, kietlen, sötét
                    pontjáról, testi-lelki romlásba döntő veszedelmekről; - itt mi is elég, ha azt
                    mondjuk minden kommentár nélkül, hogy az italfogyasztás meglepően alacsony fokot
                    mutat, kihágásokkal, mi egyébbel nevezetes ritkán van baj; - a halálesetek
                    számaránya pedig a legalacsonyabbak között áll egész Angliában.</p>
				<p>A házakat nemcsak a cég munkásainak van joguk bérbe venni, mert hiszen ma, mikor
                    már az egész kertváros egy óriási trust kezébe van
                    letéve, egyre többen óhajtják, hogy a kertvárosszerű építkezés mindenütt
                    terjedjen és ezt a területet is hajlandók növelni.</p>
				<p>Még az elaggott munkások számára fentartott gyönyörű menedékházak sem 
                        csupán a cég munkásait fogadják be; pályázhat a helyre
                    más is, noha természetesen az elsőség a bournvillei munkásoké.</p>
				<p>Ha ékesszólók az éltük delén most levő munkások házai, kertjei is, de hát még
                    ezek a menedékházak! - Hol van az a régi, még Dickensből is ismert jellegű
                    menedékház, amely a menedék fogalmával tán csak annyiban függött össze, hogy nem
                        abban bármi elől, hanem az 
                       elől bárhol is hajlandók lettek volna a szegények és elaggottak
                    menedéket keresni.</p>
				<p>Ezek itt otthonok igazán; valami olyan szelíd, nyugalmas derű ömlik el az egész
                    háztájon, mint amilyent a tiszta, békés naplemente szokott a tájra vetni. Ezt a
                    kis világot nemcsak papiroson, számsorokkal tervezték ki; a szív volt itt
                    munkában minden részletnél. Valamennyi más ház például emeletes, mert hiszen
                    ilyen módon csak félannyi terület kell csak; de ezek itt, az öregeké csak
                    földszintesek: a fáradt öreg láb ne járjon már lépcsőt. Szép nagy ablaka
                    háromfelé is kinéz az öbölre valamennyinek; hja, öreg ember sokszor már csak
                    egyetlen egy ablakon át nézegeti a világot, de onnan azután el is nézegeti
                    szívesen. Kert itt már, olyan, amit nekik kellene megmunkálni, nincs többé,
                    hanem a falak válogatottan szép kúszó növények, clematisok, futórózsák ringó
                    pompájával vidítják őket majd egész éven át; a házacskáktól befogott nagy
                    négyszöget meg gyeppel, virággal közmunka tartja szépen a számukra. És végre,
                    ami a maga kicsiségében is olyan jóságos, emberi vonás: minden kis házból
                    csengetyű szolgál át a másikba. Öreg embernek könnyen esik baja; hadd tudjon
                    róla a szomszéd, ha tán rászorulnak odaát.</p>
				<p>A kertvárost végigjárva, úgy tetszett, mintha az ember végigtekintette volna a
                    bournvillei munkás életét, a virágos kertben levő népiskolától a virágos gyáron
                    keresztül egészen a virágos menedékházig.</p>
				<p>Szépség, derű mindenütt, de munka is mindenütt, igazán 
                        toujours 
                    du 
                    travail, csakhogy munka jó arányban, munka jó eszközökkel
                    és munka jól jutalmazva.</p>
				<p>Tudva, hogy a Cadbury-cég tagjait erre az egész humánus, óriási alkotásra jórészt
                    a maguk vallásfelekezetének egyik uralkodó eszméje, az emberszeretet sarkalta
                    (valamennyien ahhoz a felekezethez tartoznak, amelyet mi rendesen, minden rossz
                    szándék nélkül bár, de mégis ezen a kicsit csufondáros néven hívunk, hogy 
                        quaker, noha bizony megszokhatnánk, hogy mi is úgy
                    hívjuk, ahogy ők hívják magukat, a jóbarátok (friends)
                    felekezetének). Búcsúzás előtt azt találtam mondani vendéglátóink közül az
                    egyiknek: „Annyi jóleső és szép érzés között, ami az emberben a látottak nyomán
                    ébred, egy vallástalan gondolat mégis akad. Az ember szinte szeretné
                    megkorrigálni a bibliának azt a sorát, amely Ádám sorsában a 
                       munkát szinte büntetés vagy átokként emlegeti; - mert ha valahol, úgy
                    itt világossá válik az ember előtt, hogy az emberi életnek legigazibb dísze és
                    áldása, életképesebb erőforrása csakis a munka lehet.”</p>
			</div>
			<div type="chapter">
				<head>
                    Virágos ablakok
                </head>
				<p>A Walter Craneék egyik zsúrja után történt. Néhány londoni
                    művész és újságíró társaságában mentünk végig Kensington utcáin. Szezon vége
                    lévén, mindenki utazás előtt állott s a szünidei helyek, idegen fővárosok nevei
                    csak úgy röpködtek a levegőben. Az egyik művész, akit azért bámulnak, mert
                    minden kiállításra más és más színhatású tájakat tud kikeresni képei tárgyául,
                    így szólalt meg:</p>
				<p>- Valami meglepő táj leírása után kutattam a multkor egy nagy földrajzi munkában
                    s erre bukkantam: Európa két legszebb fekvésű városa Edinburgh és Budapest.
                    Nosza, összeszaladtam, akikről tudtam, hogy már jártak Magyarországon s
                    kérdeztem, igaz-e. Megerősítették mind; de hozzátették azt is valamennyien, hogy
                    Kelet-Európa fővárosa akkor lesz még csak igazán szép, ha egyszer a házak külső
                    fölszerelése is készen lesz.
                </p>
				<p>- Hát mi nincs azokon készen? - csodálkoztam magamban.</p>
				<p>De a festő hozzám fordult.</p>
				<p>- Mit gondol, mi szépítené meg a házakat, aminek hiányát sinylik rajtuk az
                    idegenek?</p>
				<p>- Ah, úgy! Csakugyan hiányzik ott valami, még ha éppen mi késznek nézzük is
                    nélküle a házat, de annak a valaminek a hiánya az angol előtt olyan nagy hiány,
                    hogy befejezetlennek látja nélküle a házat, az utcát, meg a várost. Annyival
                    könnyebb volt különben kitalálnom, hová céloz a szava, mert hiszen magam is
                    három nyomós szavú embertől hallottam, hogy Budapestnek egy szépséghibája van,
                    amelyet annál jobban szeretne nem látni rajta az ember, minél jobban szereti a
                    többi vonásáért.</p>
				<p>Ezeknek itt, akik csak elkerültek innen Budapestre, szép városban éppen olyan
                    különös vonás az, mint amilyennek szép asszonyban néznék: hogy ne rajongjon a
                    virágért. Nem a közkerteket értik; ami e tekintetben évről-évre történik
                    Budapesten, azt nincs szem, ami ne látná, - hanem aminek a hiányát az idegen
                    fájlalja, az a házak, az ablakok virágdísze. - Ez az, ami miatt a festő
                    ismerősei azt hitték, hogy az Andrássy-út, a Dunapart meg a Szabadság-tér még
                    nincs készen.</p>
				<p>De igaz, hogy azt a három nevet se hallgassam el, akik meg nekem mondtak
                    ilyesmit, hát Sir Artur Conan Doyle, a regényíró volt az
                    egyik, aki azt kérdezte, hogy: igaz-e az, hogy az a poétikus és gazdag képzeletű
                    nép, a magyar, meg tud élni olyan fővárosban, ahol az ablakokban utcahosszat se
                    látni virágot? Mert hogy ő tán dolgozni sem tudna, ha nem virágok közt nézhetne
                    ki munkaközben.</p>
				<p>
                    Stead volt a másik, a Review of
                        Reviews-nek öt világrészben ismert szerkesztője. A 
                       Monbray House dolgozószobájának kerek öbölablakában álltunk s néztük a
                    Themze-part hatalmas, leborulásra késztető képét, amint az acélszínű vizet a
                    Tower sötét árnyéka feküdte meg, mint a komor múlt emléke, míg a Tower-híd, ez a
                    mesébe illő alkotás a jelennek munkás, szabad, gazdag voltát hirdetve csupa derű
                    volt a napszállta után itt késlekedő rózsás derengésben.</p>
				<p>- Szép, úgy-e? - szólt Stead, havas fejét fölvetve. - De hátha még olyan
                    hegysorunk volna, rajta a várral, mint az önöké. Hogy is írta ön egyszer az 
                        Echo-ban, mikor a budai várhegyről szólt? Ugy nyugszik
                    rajta a vár, mint egy korona egy zöld bársonyvánkoson. És az a két part a
                    palotákkal! Ha az ablakok nem merednének olyan virágtalanul, nem tudnék egyhamar
                    ahhoz a képhez foghatót.</p>
				<p>A harmadik meg a British Museum könyvtárának ezelőtti direktora volt. 
                        Garnett doktor, akiről azt mondják, hogy egymillió könyv
                    közül mindegyikről tudja a legfontosabb dolgot s aki ennek a szédületes tudásnak
                    a súlyát mégis oly nyájas szerénységgel viseli, hogy csak úgy nevezhetném: egy
                    bájos aggastyán. A Bourbonoktól, akik „semmit sem tanultak és semmit sem
                    felejtettek”, abban különbözik, hogy felejteni semmit sem felejt, de mindent
                    megtanul s mikor egy vacsora közben magyarországi útjáról beszélt és sorba
                    szedte hibátlan kiejtéssel ezeket a neveket: Hajdúszoboszló, Hódmezővásárhely,
                    elmondta, hogy mikor a falvakba leért, olyan öröme telt a muskátlis,
                    törökszegfüves ablakokban, mert a virágos ablakokat úgy nélkülözte azon a
                    gyönyörű Budapesten.</p>
				<p>A nyár folyamán azután olyan jó volt arról olvasni egyszer, hogy odahaza az
                    Iparművészeti Múzeum színmagyar palotájának ablakán is kivirult a muskátli. Ha
                    virág eredne meg minden magánház ablakában, nemcsak hogy szép lenne tőle egy
                    város, de nem is idegenből átplántált szokás volna ráerőltetve azokra, akik
                    megtennék, hanem nemzeti vonás serkenne föl vele a szunnyadtából. Hogy mi egyéb
                    jár még az ilyen virágos ablakkal, azt csak itt tanulja meg az ember
                    Londonban.</p>
				<p>Nagyon természetes, hogy teljes egészében a bérpalotákból épült város sohasem
                    utánozhatja a házak virágdíszében az olyan várost, mint London, ahol a családi
                    házak gazdájának (még ha bérlő is) nem kell háziurat, házmestert kérdezgetni,
                    szabad-e virágot termelni a ház falán. Ha csak egy lábnyi pázsitszegély vagy
                    földcsík futja is körül a házat, menten odaültetnek a fal tövébe néhány
                    borostyánindát, rőtbe forduló Virginia-fölfutót, leánysomot, azután azt a
                    tündérszép Pyracanthust, amely nyáron az ajtó félkörű íve fölé menyasszonyi
                    koszorút fon mirtushoz hasonló fehér virágaiból, hogy őszre meg korállpiros
                    bogyók fürteivé legyen minden virága. Mindezt legfölebb ha Budán, meg a
                    tisztviselőtelepen lévő családi házak és a villák utánozhatják, de hiszen
                    Londonban ezer meg ezer ház van, ahol csakis az ablakokat díszítik és mégis
                    virágdíszben áll a ház.</p>
				<p>Amikor mondtam itt többeknek, hogy nálunk nem igen lehet, mert hiszen talán meg
                    sem engednék a háziurak azt, hogy valaki virágvályút tartson az ablakban,
                    mindenki csodálkozva kérdezte, hogy hát mi kifogása lehet az embernek az ellen,
                    ha szebbé teszik a házát s azt tették hozzá, hogy egyszerűen csak az a baj, mert
                    nem kezdték el, nem szoktattak hozzá senkit, hogy a virágos ablak természetes
                    legyen és vele járjon a lakás csinosságával. Kezdenék csak el, egy év alatt
                    minden háziúr olyan természetesnek találná az ablakpárkánynak két
                    sarokkapoccsal, meg egy középen levő ornamentális vastámasszal való ellátását,
                    mint akár azt, hogy fürdőszoba vagy csengetyű legyen a lakásban. A többi a lakó
                    dolga s igazán könnyű dolog.</p>
				<p>Mert hát lássuk csak, miből áll egy ablaknak virággal való feldíszítése londoni
                    mód szerint. Hogy nagyon sokba nem kerülnek, azt eléggé bizonyítja az, hogy
                    sokszor szépségre nézve alig van különbség a gazdag Kensington, Mayfair,
                    Bayswater remek házainak, meg Bloomsbury diáknegyed kiadó szobáinak ablaka
                    között; de mi több, a szegény East End cottagejeiben is
                    látni olyan üdén tartott, szeretettel ápolt virágokat az ablakon, hogy meghatva
                    nézzük, mennyire nem hangzott el hatástalanul a pusztában a szépség hitvallását
                    hirdető apostolnak, Ruskinnak tanítása: „Aki életében csak egy-két gyomot tépett
                    is ki s egy-két virágocskát ültetett is el, már szebbé tette ezt a világot, mint
                    amilyen azelőtt volt.”</p>
				<p>Londonban mindig ősszel látnak hozzá a jövő tavaszi virágdísznek olcsón való
                    biztosításához. Kezdik az ismerősök az emberiség ősi vásárlási formája, a
                    cserélés útján. Az egyiknek gyönyörű volt a violája, de sarkantyú-virágból csak
                    a közönséges narancssárgát sikerült termelnie, de tud valakiről, akinél a viola
                    éppen olyan satnya, szimplát virágzott, amilyen pompás karmazsin színben tudta
                    megtartani elfajzás nélkül a sarkantyú-virágot. Hát persze hogy cserélnek.
                    Muskátliból, heliotropból, szegfűből milyen könnyen őrizhetni meg öt filléres
                    cserepekben parányi dugványokat. Azután a télen át egy kis tanulásra is van idő,
                    mert valamicskét tudni a földkeverésről, öntözésről még akkor is kell, ha a
                    kertünk hossza nyolcvan centiméter, a szélessége meg húsz. S ahol azután
                    fúrás-faragásra vállalkozó családtag akad, ott megtehetik azt a munkát, amely a
                    jómódú angol középosztály urainak sem derogál, mikor a Cityből hazajőve
                    kertjüket, házukat csinosítják. Az ablakot kimérve, fenyődeszkából ládát
                    szegeznek; alul a négy sarkára vagy két centiméter magas kis deszka darab jön,
                    hogy alul a levegő járhassa; tíz-tizenöt helyen lyukat fúrnak, vagy égetnek
                    bele, azután, hogy a kifelé levő oldalon ne a nyers fa lássék, a láda meg a
                    vaspánt közé szép színű, négyszögletes kályhacseréptéglákat állítanak; mire
                    készen van, olyan, mintha pontosan az ablakhoz mért, költséges majolika
                    virágtartó volna. Aki ezt nem szereti, a fakérget utánzó parafaanyaggal borítja
                    be a ládát. A ládához méretik azután a bádogtálcát, hogy a víz le ne
                    csurogjon.</p>
				<p>A legszebb elrendezés azután az, ha az ablakpárkány két sarkába két finom levelű,
                    de jól a falhoz tapadó kúszó növényt tesznek; ilyenek a törpelevelű Ampelopsis,
                    amelyet csak addig kell vezetni, míg a falhoz tud támaszkodni, azután magától
                    kúszik az ablak mentén, gyönyörű keretet alkotva. Ablakba való a Garrya is, ez
                    meg örökzöld növény, gyönyörű halványzöld barkákkal, a Ceanothus szintén kiállja
                    a telet és kéket virít, a téli jázmin meg aranysárgát. A Clematisok minden faja
                    olyan erős, hogy hideget, meleget kiállnak s nyáron át már a kétéves növények is
                    hatalmas virágfürtökkel tapadnak a falhoz.</p>
				<p>De aki nem akar mindjárt a kúszó növényekig merészkedni, annak két sor virággal
                    is sok örömet fog adni egy-egy ilyen ablak. A külső sor legyen mindig lefutó
                    virág; az először is gazdagabb hatású, azután meg az ablakban lévő virágoknak
                    nem is szabad a szobát elsötétíteniök. Leghálásabb a borostyánlevelű muskátli;
                    ennek gyönyörűen ívelt levelei vannak s minden inda végén nagy virágbokréta
                    himbálódzik, rózsaszín, égő skarlát, lazacszín, sötét bíbor vagy fehér. A
                    második sor felálló virág legyen; ne nagyon magas, hogy inkább egy tömegbe
                    olvadjon össze a másikkal. Ez lehet szintén geránium, de lehet más is. Egy
                    hampsteadi régi szürke kőháznak pompás meleg színt adott az, hogy a virágvályúk
                    ércfényű, sötétvörös kályhatéglákkal vannak keretelve; az összes virág sötét,
                    borvörös muskátli és a felfutó vöröslevelű ampelopsis; míg például a vörös kőből
                    épült házakon, amelyeknek úgyis nagyon meleg a színhatásuk, egész hűvösséget
                    adott meg a fehér és zöld mintájú cserépdísz; ezekből a gondot sem kívánó,
                    elpusztíthatatlan Tradescantia zöld indái függtek le; azután jött egy sor fehér
                    székifű (marguerite), mögötte meg egy sor spárgafű rezgő zöldje, mint egy zöld
                    selyemfátyol. Egy ablak virágkészlete hatvanöt krajcárba került.</p>
				<p>A sárga színekben tartott házakon semmi sem hat oly gyönyörűen, mint a lila
                    színnek minden árnyalata, árvácska, harangvirág, lupinus, heliotrop.</p>
				<p>S ezek a virágos ablakok itt Londonban sokkal többet használtak, mint első
                    pillanatra gondolná az ember. „Maréknyi földből is kihajt a jó mag”, mondja a
                    perzsa közmondás. S csakugyan, azokból a maroknyi földnél alig tartalmasabb
                    virágvályúkból hajtott itt ki a szépnek szeretete, amely Angliának a William
                    Morrisokat, Ruskineket termette; azután a természettel való összefüggés érzése,
                    amely olyan üdvös ellensúlynak bizonyult ott is, ahol azt hinné az ember, hogy a
                    gépkerekek idegrontó dübörgése elfojtja az emberek lelkében a természet szelíd
                    hangjainak, levélsusogásnak, madárdalnak hívogató szavát. Minden angol lelkében
                    ott nyugszik valami abból, ami Shakespearet is arra bírta, hogy így szóljon Ben
                    Jonson előtt: London a műhelyem, de az otthonom csak az Avon pázsitos, virágos
                    partja. Az otthon szeretetét is úgy megnöveli az, ha benne virág is rászorul
                    gondoskodó szeretetünkre! És íme, a munkásnegyedek szegény, silány virágvályúi
                    láttára, amelyekben nem is pénzen vett virág nő, csak a mezőről hazahordott
                    csillagbogáncs, páfrány, fürtperje zöldül, meg a folyópart lápján talált burongó
                    sárgállik, ezek láttára támadt az olyan emberbarátok szívében, mint Cadbury és
                    Lever, az a gondolat, hogy a munkások számára kertvárosokat építsenek s
                    visszavigyék a természet erőt, új életet adó világába az ő szegény, elszakadt
                    gyermekeit, a munkásosztályt.</p>
				<p>E virágos ablakok láttára mondta ki Barnett kanonok és néhány elvtársa azt,
                    amivel tele voltak a londoni lapok: Kertvárost csinálunk magából Londonból
                    is.</p>
				<p>A lüktető, feszítő fiatal erőnek az a megnyilatkozása, amely Budapestet így
                    megnövelte rövid idő alatt, arra enged következtetni minden idegent, aki látja,
                    hogy idővel úgy kell majd fejlődnie, mint Londonnak: a hivatalok a belvárosban,
                    a lakások kertes házakban, kifelé. S hogy azt az időt az akkor élő nemzedék már
                    a természetnek, a szépnek igaz szeretetével köszöntse, ahhoz alapvető munkára
                    van szükség. S azoknak a nagy érzéseknek magva ott hinthető el legjobban,
                    legsikeresebben a virágos ablakok termőföldjében.</p>
			</div>
			<div type="chapter">
				<head>
                    Ír népszínművek
                </head>
				<p>A drámát sok más tulajdonság mellett az is érdekessé tette a műfajok közt, hogy a
                    kor érzésvilágával szemben a dráma amolyan érzékeny lemez volt, amelyen föl
                    lehetett lelni az érzésvilág minden vonását. S az angol drámát talán az ország
                    elszigeteltsége, talán a színpadi műveltségnek évszázadokon át megszakadás
                    nélkül folyó élete, kivételesen nagy mértékben tette a történeti és társadalmi
                    irányok tükörképévé. Az az idő, mely Angliában is megteremtette a vallási
                    aspirációk korában a gót székesegyházakat égretörő vonalaikkal és színes
                    ablakaik misztikus homályával, a drámában is csak oly tisztát, magasat,
                    rejtelmeset alkothatott, mint az Everyman.
                </p>
				<p>Azután jött a reneszánsz, a maga szabadba kitörő, erőtől, életkedvtől duzzadó, a
                    való életben ezer szépet látó fölfogásával, minden kornak, minden nemzetnek
                    megértésével. Ez megteremtette az óriási szemhatárúvá tágult erzsébetkori
                    drámát, amely Shakespeare egyéniségében tetőzik. De a reneszánsz fölfogás
                    itt-ott csaknem pogány szabadságokba csap át s ekkor az inga elkerülhetetlen
                    visszalendülése megteremti a puritán kort, amelyben a drámának két hótiszta
                    hegyorma a Samson 
                    Agonistes és a Comus. De a Milton
                    és Cromwell kemény, fönséges erkölcsi korára eljön a királyság visszaállítása s
                    ekkor az új irány meg a maga erkölcseinek tüntető lazaságával is jelzi az
                    ellentét legyőzését. Nyers, alacsony, sokszor trágár hangját belevitte a drámába
                    is. De az évek forogtak és Anglia érezni kezdte, hogy az erkölcsi hanyatlás,
                    minden politikai párttekintet nélkül csakis korhadást hozhat mindenkire; fölállt
                    tehát a nemzet a maga Istentől eredt egészséges erejében és kiszórta, kisöpörte
                    a szennyet a társadalomból és az irodalomból is. És íme, Sheridan és Goldsmith
                    darabjaiban a középosztály nyelve, modora finomultabb, tisztább, mint volt az
                    előbbi korban az udvaré. Azóta évtizedeken szakadatlanul folyik Angliában a
                    városi élet óriásivá növekedése a városok s a városi társadalom mindent fölszívó
                    hatalma, az ősfoglalkozások nagy megcsökkenésével. A falu létereje átszivárog
                    csaknem mind a városokba, úgy hogy időszerűvé lesz a kiáltás: Back to the
                    land!</p>
				<p>S lám ez évtizedek folytán az angol dráma (talán a skót Borriere és az ír Shaw
                    kivételével) mind szoba-dráma, legyen bár az a szoba
                    bármilyen jellegű, az arisztokrata fogadóteremtől a kispolgári nappaliig. De a
                    fővonás az, hogy a szántóföldek, erdő, vízpart, tenger levegője nem igen hatol
                    be a színpadra.</p>
				<p>És íme ekkor egyszerre mi történik?</p>
				<p>Mintha a zárt ablakokat hirtelen föltépné valaki, áradni, tódulni kezd be valami
                    új zamatú levegő, tengerjáró széltől mozgalmas, sós párát hordozó vagy réti
                    virágnak és gabonának aranyporát vivő: az ír népszínművek levegője.</p>
				<p>Az ír népszínműveké, amelyek ime, itt vannak közöttünk, itt-ott nagyon
                    kezdetlegesen, szabályokat félretevőn, irodalmi szokást, törvényt megtaposván,
                    úgy hogy lehet rajtuk néha mosolyogni, lehet velük egyet nem érteni, lehet őket
                    keményen bírálni, csak éppen semmibe nem lehet őket venni ma már.</p>
				<p>Kezdődött az egész mozgalom a dublini Abbey Theatreben; ott játszották a sokszor
                    primitív fölépítésű darabot épp oly primitív kiállításban, de fényes, nagy
                    színészi művészettel. Azután néhány év múlva Anglia maga a darabok elfogadásának
                    a képzelhető legteljesebb bizonyságát azzal adta meg, hogy Stratfordban, az
                    angol drámának ezen a megszentelt földjén adatta elő a Shakespeare-ünnepségek
                    idején.</p>
				<p>Hogy az egyesült királyság négy országa közül Irország volt az, amely a
                    népszínművek szabadlevegőjű, földszagú világába tért vissza, az érthető, mert a
                    népet foglalkozása is, hajlandósága is éppen Irországban csatolja legszorosabban
                    a termőföld hantjához. Hogy azután az a levegő, melyet az ír népszínművek hoznak
                    magukkal, sokszor vegyül valami oly keserűvel, amilyen a moha födte ír fenyérek
                    illata, oly fanyarral, mint a baglang, a lápvilág paraja, sőt oly maróval is,
                    mint amilyen a kezdetleges tűzhelyű kunyhóban a tőzeg füstje, az az irodalmi
                    igazmondás szempontjából csak megnöveszti a darabok értékét.</p>
				<p>Mint ahogy az minden irodalmi föllendülésnél történni szokott, a nevek szinte
                    észrevétlen gyorsasággal sokasodnak meg közöttünk, mint este az előbukkanó
                    csillagok; de bizonyára minden vizsgálódó szem ezt a három nevet tartja a
                    legerősebb fényűnek: Jeats, Lady Gregory, Synge.</p>
				<p>És ez a három így együtt érdekes már azért is, mert mindegyikben megvan az ír
                    nemzeti lélek egy-egy vonása, erős kifejezésre jutottan.</p>
				<p>Jeatsben a miszticizmusra való erős hajlam van meg; az, amely még ma is annyira
                    úr az ír lelkeken, hogy százezrek hisznek ma is tündérek, jó szellemek, segítő
                    törpék, jelenések körülöttünk élésében. Lady Gregoryban három sajátos ír vonás
                    van meg erősen: a mély humor, a gyöngédség és a beszédnek az a fordulatos,
                    színes, ötletes, metaforás gazdagsága, ami az ír vándorlólegényt éppen úgy
                    századokkal ezelőtt középpontjává tudta tenni az ír vásárok, korcsmák
                    közönségének, mint ahogy ma is urává teszi a szónoki emelvénynek az ír előadót
                    az egyesült királyság bármely részében. A nyelvükről helyesen mondták, hogy
                    angolul beszélnek ugyan, de azért gondolkozni az írek még ma is őskelta módra
                    gondolkoznak. A harmadik író végre Synge, az ír nemzetnek, a nemzetek Niobejának
                    azt a vonását testesíti meg, amely véralkatukból is, történetükből is ered, a
                    mélységes elbúsulni tudást, a keserű, fájó humort, melynek nevetése szinte
                    mardosóbb a könnynél.</p>
				<p>Külön kellene foglalkozni mind a hárommal. Jeats maga egész tanulmányt követel a
                    maga mély szimbolizmusával, amely a Homokórában is megszólal, noha ez csak egyik
                    fajtája az ő darabjainak, afféle moralitás inkább, mint népszínmű.</p>
				<p>A tudós (afféle Faust, ír falusi környezetben) sok fáradságos tanítás révén
                    sikeresen megfosztott már mindenkit minden hittől; családja, tanítványai,
                    bámulói mind nem hisznek már semmiben; csak a falu futóbolondja bosszantja meg
                    néha azzal, mikor elmondja, mit lát ő a harmatcseppekben, az alkonyi árnyakban,
                    mit hall ki a folyócsobogásból, erdőzúgásból. A falu bolondja az angyalokat is
                    látja néha; éppen most is látott egyet erre közeledni, mondja a tudósnak.</p>
				<p>És az angyal jön is, a tudósért jön; hívja utolsó útjára s ez az út nem a mennybe
                    fogja vinni. Semmi sem szerezhet neki bejutást oda, hacsak az nem, hogy legalább
                    egyet tudjon olyant, akin nem fogott a hitrontó tanítás. De az a tanítás jól el
                    volt hintve, mélyre hullott s meghozta a gyümölcsöt. A tudós kétségbeesve fordul
                    tanítványaihoz, gyermekeihez, de ezek mind a kevesebb tudású, a hitben már nem
                    élő ember módjára most magánál a tudósnál is merevebben, gőgösebben tagadnak
                    mindent. Ekkor feleségéhez, az egyszerű asszonyhoz fordul; ez könyökig lisztes
                    karral jön be; egyszerű lelkében a tanítás nagy eszményeket nem ébresztett, de
                    azt, amit a maga módja szerint nagynak érzett, kiölte. Az elhamarkodott tanítás
                    örök vétke az egyszerű lelkekkel szemben, amelyeket csak a veszteségig juttat
                    el, cserébe nem adva nekik semmit.</p>
				<p>Tudós: Behívom az asszonyt, az hinni fog. Az asszonyok mindig hisznek. Bridget!
                    Bridget! Gyere csak és szólj igazat. Mondd, imádkozol te néha?</p>
				<p>Bridget: Nem én! Hisz régen rávettél, hogy letegyek róla. Eleinte bizony nem
                    mondom, hogy nem esett nehezemre, de most már örülök neki, mert úgy estére kelve
                    úgyis majd leragad a szemem.</p>
				<p>Tudós: De néha, mikor egyedül vagy este; én a tanítványaim közt, a gyermekek
                    ágyban, nem gondolkozol néha arról, amiben régen hittél? Miről gondolkozol
                    olyankor?</p>
				<p>Bridget: Semmiről. Néha eszembe jut, hogy ugyan fehéredik-e már a gyolcs a
                    szérűn, meg hogy a varjak nem csipkedték-e föl az ocsut mind az aprójószág
                    elől.</p>
				<p>És ekkor áll elő az, akinek a szegény együgyű lelkében nem fogant meg a konkoly.
                    A falu bolondja. Ez menti meg a tudóst...</p>
				<p>A szimbolikus értelem tisztán nemzeti vonatkozású lesz Jeastnél a 
                        Cathleen Ni Houlihanben. Jeats maga mondta el, hogy a
                    darab főeszméjét álmában látta egyszer. Jómódú gazda házatájára titokzatos
                    külsejű öregasszony vetődött be, a nemzeti viselet bő kerekköpenyében. Ez az
                    öregasszony maga Irország volt. „Gondolkoztam, mondja Jeats, meg tudnám-e írni
                    ezt a darabot úgy, hogy a jelentését másokkal is meg tudjam láttatni?”</p>
				<p>Meg tudta láttatni.</p>
				<p>Takaros parasztházban lakodalma előestéjén van Mihály gazda. Ide lép be egy
                    megrokkant öregasszony.</p>
				<p>Öregasszony: Hej nagy ideje annak, hogy először kezdtem az ország útját róni.
                    Sokszor eltikkadok, a kezem lelankadtan nyugszik az ölemben, de a lelkem, az nem
                    nyughatik. Ha a szembejövők látnak olyan álélt nyugalomban, azt vélik: ennek is
                    beföllegzett már végképp; nincs már jártányi ereje sem szegénynek.</p>
				<p>Mihály: Azután csak ilyen egymagában rója az ország útját, nénémasszony?</p>
				<p>Öregasszony: Ahogy vesszük. Velem jönnek a gondolatok, remények.</p>
				<p>Mihály: Ugyan miben tud reménykedni!</p>
				<p>Öregasszony: Nem egyébben, mint hogy valaha mind visszaszerzem az én szép selyem
                    rétjeim, meg abban, hogy üt még az óra, amikor ajtót mutathatok a házamban
                    megfészkelt idegennek.</p>
				<p>Szava egyre titokzatosabb, éneke egyre szilajabb lesz; szava, dala úgy betölti a
                    Mihály szívét, hogy abból kezd kivonulni a magára, meg a holnapra, a lakodalmas
                    napra való minden gondolat; nincs már abban a szívben más, mint készség arra,
                    hogy szolgálatába szegődjék az öregasszonynak. Pedig nem vakon indul.</p>
				<p>Öregasszony: Akik engem szolgálnak, nehéz sorsot vállalnak magukra. Sok
                    rózsapiros arc fakóra sápad az én szolgálatomban; azok, akik most szabadon,
                    könnyű szívvel járják a kerek erdőt, a zsombékokat, a nádast, elkerülnek innen
                    az én parancsomra, hogy idegen országok kemény köveit tapossák; hány, de hány
                    terv megy itt majd füstbe; hány készület lesz majd semmivé, akik meg itt élire
                    rakták a pénzt, nem maradnak itt, hogy elköltsék; hány gyermek jön majd világra,
                    úgy, hogy az apja nem állhat mellette a kereszteléskor... Ugyám... És azért
                    mégis aki énhozzám szegődik, mind azt érzi, hogy dúsan jár ki a bére...</p>
				<p>És a vendég egyre erősödik, ifjul, hangban, tartásban; Mihály pedig olyan arccal
                    hallgatja, „mint akit már megfosztott a varázslat”. Feledve van minden, az ifjú
                    megy, mint a holdkóros Cathleen Ni Houlihan után, aki elvezeti, hogy beálljon az
                    ő szövetségesei, a franciák közé, akik akkor szálltak partra Kilala mellett.
                    (1789.)</p>
				<p>Azután halljuk a szomszédok szavát.</p>
				<p>Péter: Hallod-e, nem láttál egy öregasszonyt lefelé ballagni arra az
                    alvégnek?</p>
				<p>Patrik: Azt nem, hanem láttam egy tündérszép hajadon leányt, a járása, mozdulása
                    akár valami királynőé...</p>
				<p>Erin ez, Cathleen Ni Houlihan, akiknek ereje, ifjúsága, varázsa attól tér vissza,
                    ha megtalálja még otthon a készséges lelkeket...</p>
				<p>Jeats több más darabjában, újabbkori alakban tárja föl az ír életet, annak
                    problémáit és forrongásait.</p>
				<p>Lady Gregory nagy önismerő humorral tekint bele az ír lélekbe, mikor megírja a
                    Dologházban című darabot. Két vén cimbora, Mike és Miskell a dologházban egyre
                    civakodnak. Nincs szó, ami szót ne adna köztük. Oh csak már ütne az óra, hogy
                    legalább az egyiket kivinnék. Azután akkor lássák egymást, mikor a hátuk
                    közepét. Hát egyszer csak jön ám egyiknek a huga, Honor, azzal, hogy viszi
                    magával haza. Mike-nek el lehet tehát válnia attól, aki úgyis csak „tüske az
                    oldalában”. El lehet? El kell. És ez a baj. Megszólal hát: „Izé, te Honor,
                    mondanék én valamit. Látod én bizony ványadt erejű ember vagyok ám már; ha
                    terhet emelek, az oldalam bizony itt ni, megsínyli. A cimborámat nemkülönben
                    megviselte az élet. Az meg a térdével vesződik... Hanem úgy együtt ketten,
                    tudod... Mert hát nyilván nem egyazon órán nyilalna bele a fájás
                    mindkettőnkbe... Hadd menjünk veled mindketten.”</p>
				<p>De hát persze. Honor nagylelkűsége sem érhet messzebbre, mint amennyire a nagyon
                    szűk erszény engedi. Válni kellene. És ezért a vén cimbora lemond a magához
                    hasonlók legnagyobb ambíciójáról, a dologházból való szabadulásról; megmarad
                    pecsétes koldusnak a pajtása kedvéért. És a függöny arra gördül le, hogy együtt
                    maradva, már megint összeakasztották a tengelyt. Röpítik a kemény szavakat, a
                    szecskavánkost, a bádogbögrét egymás fejéhez - mert hogy együtt vannak.</p>
				<p>Lady Gregory maga mondja: „Néha azt hiszem, hogy az a koldus mi magunk vagyunk
                    írek valamennyien. Még veszekedni is jobb, mint külön-külön elhagyatva élni.”
                    Ugyanennek a szerzőnek másik vonása, gyöngédséggel telt poétikus egyénisége a
                    Vándorban tűnik ki, amelyet a saját környékének, a ma már teljesen irodalmi
                    fogalommá vált Kiltartannak egyik helyi mondájára alapított.</p>
				<p>Mindkettőnél erőteljesebb, támadóbb, vakmerőbb Synge, ha sokszor ugyancsak nem
                    behízelgő vagy kellemes is. Nem csoda, ha a Times kritikusa azt írta róla,
                    hogy: „A körülöttünk fölbukkanó sok ezer könyv között a Synge könyvei ama néhány
                    közt vannak, amelyekről bizonyosan tudjuk, hogy élni fognak, mert Synge
                    megcselekedett néhány oly dolgot, amit évszázadokon át nem cselekedtek meg
                    előtte.” S a félelmes Athenaeum ezt azzal toldja meg: „Synge munkáiban el van
                    söpörve mindaz, ami fölületes, kicsinyes, mondvacsinált, cicomás. Ott az Ember
                    és a Világegyetem állnak szemben egymással, úgy hogy a mesterkéltségnek egyetlen
                    korlátléce sincs köztük... Ott az ember méltósága és a természet félelmes volta
                    néznek egymással farkasszemet. Ha Synge mindig is érintkezik a földdel, de
                    mindig a szárnyával érinti azt s akkor is a hegyek tetejét.”</p>
				<p>Aki a Tengerjárókat, a Deirdret meg tudta írni és a Napnyugati vándorlólegényben
                    meg tudta mutatni a kivándorlás átkának a nemzet lelkére való korhasztó hatását,
                    arról nem e más íróval is foglalkozó cikk végén kellene szólanunk.</p>
				<p>Mind a három írónak legnagyobb vonása a színes népnyelv, mely mintha újonnan
                    megnyílt, gazdagon áradó folyó szakadt volna bele az angol irodalmi nyelvbe,
                    annyira nemzeti, hogy aki nem hallgatta a Wicklow földes kunyhóiban, Connemara
                    gyászbarna tőzeghegyei közt, vagy a kék Shannon partján, a smaragd sziget
                    selymes rétjein és aki nem látta a kelta lelket bizalommal, barátságos szóval
                    fordulni maga felé, az ezt az irodalmi nyelvet egész szépségében alig értheti
                    meg valaha.</p>
			</div>
			<div type="chapter">
				<head>
                    Burns Róbert kunyhójában
                </head>
				<p>Vagy nem kellett volna folyvást</p>
				<p> Oly forrón szeretnünk egymást;</p>
				<p> Vagy nem látnunk, vagy nem válnunk</p>
				<p> Most nem kén tört szívvel állnunk.</p>
				<p>Hát ha csak ezt a négy sort dalolta volna, egyebet sem: - nem éreznénk-e akkor is
                    közelvalónak magunkhoz valamennyien? Közelvalónak magához a fejedelem is ezt a
                    szántóvető dalnokot és a szántóvető is ezt a dalnokfejedelmet? Mivel hogy
                    emberek vagyunk valamennyien: így hát a szívünkbe talál annak a szava, aki
                    olyan nagyon, olyan igazán ember volt maga is; Isten leheletétől életre keltett,
                    de sárgöröngyből formált ember.</p>
				<p>Vagy hogy értsük meg másképp a te hol magasra szárnyaló, hol le a mélybe sülyedő
                    életed folyását, aki karddal a kezedben hős voltál, a lant mellett szerelem
                    dalosa, a kapu mellett féktelen korhely; - te; büszke főváros büszkesége,
                    szegény kis falu szegénye, arató leányok titkos álma, - Burns Róbert.</p>
				<p>- - - - -</p>
				<p>„Hadd maradjon inkább az Atholl herceg mind a hét kastélya megnézetlenül, mint az
                    az egy kunyhó ott Ayrben”, mondtam az én skót házigazdámnak, amire azután
                    highlander barátsággal (és highlander erővel) úgy rázta meg a kezemet, hogy az
                    induláskor is éreztem.</p>
				<p>Gyerünk.</p>
				<p>Amint a kocsi végigrobog a Sandgate streeten, olyan hálátlan közömbösséggel nézi
                    mindenki a szép egyenes, széles utcát. Nagyon is józan és hibátlan akkor, ha egy
                    forrongó, féktelen lángelme világába készülünk. S még a Wellington Squarere érve
                    is nemhogy megállítanánk a kocsit, hanem siettetjük inkább. Pedig érdemes lenne
                    megállani máskülönben. Mert ott áll Ayr főterén a vasherceg, az Iron Duke, maga
                    Wellington. De hiába, ma másnak a képével van tele a lelkünk; máséval, aki nem
                    volt sem elég szilárd, sem elég salaktalan, hogy ércember lehessen, hanem azután
                    hideg és kemény sem volt arra eléggé.</p>
				<p>Két ellenségeskedő tündér állhatott őrt a Burns bölcsője mellett s hogy egymás
                    adományának erejét ellensúlyozzák, az egyik híresnek szánta, a másik szegénynek;
                    lángészt adott neki az egyik, gyenge lelket a másik; s a jó Isten tudja, melyik
                    verte meg jobban. A bölcsője mellett mondtam? Az ám, ha
                    lett volna bölcső abban a vert vályogfalú kunyhóban, amit a földmívelő Burns
                    Vilmos maga rakott, tapasztott, mint a fecske; ha lett volna ebben a
                    fecskefészekben puha, pelyhes nyugvóhely azon a hideg januári éjszakán, amely
                    1759-ben a kis Róbert születése felett borongott fagyosan, sötéten!</p>
				<p>De nem volt.</p>
				<p>A sárkunyhó falába kicsi kis ablakot vágott csak, aki rakta, mert hát kis ablakon
                    kisebb meleg megy ki, kisebb hideg jön be és hadd maradjon benn inkább egy
                    kicsivel több a tőzeg füstjéből is, csak a melegje se vesszen kárba, úgy se
                    könnyű munka bizony turfát hozni onnan a Doon partjáról, mert a javát, ami tele
                    van szenesre vált hangabokorággal, bükkfakéreggel, felszedeti a község; -
                    szegény embernek csak a földese marad. Annak pedig fojt ám a füstje; - majd
                    kimarja a szemet! Kivált mikor a szél úgy fütyül, úgy sivít, mint akkor
                    éjszakán; nekifeküdt a kéménynek, a felkanyargó füstöt mind visszakergette.
                    Harmadnap azután már olyan bömbölő viharrá erősödött, hogy egyszer csak lekapta
                    a zsupfedelet; s ekkor a háromnapos kis Róbertet, aki ott feküdt egy szecskás
                    kosárban a kályha vállán, meg az édesanyját onnan a fali fülkéből úgy kellett
                    átvinni a szomszédba éjnek-éjszakáján. Utóbb is elmondta sokszor a babonás skót
                    föld fia, hogy ugyancsak hamar megjósolta a sors, milyen viharverte ember lesz ő
                    belőle. De azután a fecskepár megint csak újjá rakta azt a sárfészket, Brown
                    Ágnes, a Róbert anyja, igaz segítő társa, hű felesége volt az ő „emberének”,
                    Burns Vilmosnak ebben is.</p>
				<p>Ilyenné tatarozták össze, ahogyan most áll előttem a kunyhó. A vert fal fehér
                    meszelése alól itt-ott polyvaszálak merednek elő, hepehupás bizony a padlója is.
                    Amint a szúette kis ajtón belépek, azt kérdezem, hogy jöhetett be ide utóbb az a
                    szép szál legény; hej de meg kellett hajolni annak a szöghajú göndör fejnek;
                    akkor hullhatott még csak oda síma fehér homlokára játékosan az a puha barna
                    fürt, amit olyan jól ismerünk a képeiről mindnyájan.</p>
				<p>Az ajtó mellett egy nagy lábas óra. Istenem, hát ennek a mutatója méregette a
                    Burns Róbert életében a perceket? Hej, bár kevesebb mámoros percet mutatott
                    volna, de kevesebb nehéz órát is; - és bár ne sietett volna olyan nagyon az
                    utolsó perc felé! - A súrolt deszkából való tálason vászonkorsók, kékmázas
                    szilkék, agyagcsuprok állnak sorban; - valamelyik tán a kis mély tálak közül
                    volt az, amiből estebédre a kis Róbert, meg Gilbert, az öccse, a skót nemzeti
                    eledelt, a porridgeot ették; öregre tört zab, tejjel kásává főzve. Igy ehettek
                    ott a tűz körül, miközben Jeany Wilson, az öreg dajka, mesét mesébe fűzve
                    tüzelte fel a Róbert gyerek képzelődését. És nem ezeknek visszhangja csendül-e
                    meg a „Kóbor Tamás” meséjében, mikor a boszorkányok üldözik, meg a kísértetes
                    templom valamennyi mondájában; az Alloway Kirk maga is közel van a házhoz;
                    köröskörül mohos sírkövek; a Róbert édesapját is oda vitték ki, ott a neve a
                    kövön ma is.</p>
				<p>A kunyhóban ez az egy szoba itt, ez volt minden; a tálas azt mutatja, hogy ebédlő
                    is volt, meg fogadószoba is; az iskolamester, Campbell, meg utóbb Murdoch John,
                    a Róbert kedvenc tanítója ide telepedtek le, ha látogatni jöttek. - A
                    hálószobába sem kell azonban messze fáradnunk, mert azt bizony a falba
                    mélyesztett fülke pótolja, a levarrott sötétkék paplan is a régi még, meg a
                    beráncolt csinvat függöny is; barna a fala, fehérrel, sárgával csíkozva. - És
                    végre azután ez volt a Róbert dolgozószobája is. Rozoga, szúrágta asztal
                    dülleszkedik a falhoz. Az asztalfiát nehezen lehet kihúzni, de azután ha egyszer
                    kijött, annál nehezebben megy be. Ezen könyökölve olvasta el az első könyvet: a
                    skót hős, Wallace, életét. A könyvhöz is csak úgy jutott, hogy a kovácstól kérte
                    el, mikor vasalni vitte a lovat hozzá. És itt írta le az első dalokat is. Tudják
                    a látogatók ezt mind és mégis, uram Istenem, tele van az asztal faragva, vésve
                    nevekkel, kezdőbetűkkel és afféle nagy enunciációkkal, hol „Itt voltam, John
                    Smith”.</p>
				<p>Szeretném azt hinni, hogy amikor így elcsúfították ezt az asztalt, ahelyett, hogy
                    megilletődve nézték volna, hát arra az egyre talán még se gondoltak, hogy ezen
                    az asztalon állt az a kis olajos mécses is, sercegő kanócával, amelynek gyér
                    világánál az apa, Burns Vilmos nemsokára maga kellett, hogy tanítsa a fiát,
                    mert Murdoch, az iskolamester elköltözött a faluból, más iskola a közelben nem
                    volt, meg azután pénz sem volt valami bőven, munka ellenben annál több, úgy hogy
                    nagyon elkelt az izmos suhanc, Róbert, segítő keze. Azért hát, mikor a munkától
                    eltörődve hazatért a gazda, ez volt a pihenése. Ezen az asztalon feküdt egy este
                    az első drámai olvasmány, a Shakespeare Titus Andronicusa is, amelyen Róbert
                    azután úgy felháborodott, hogy becsapta a könyvet, felugrott; ő azt az alávaló
                    történetet tovább ugyan nem olvassa és ha nem viszik vissza, elégeti.</p>
				<p>Nem, azt talán mégsem gondolták meg a romboló látogatók, hogy ezen az asztalon
                    olvasta családjának az apa a bibliát s hogy a fiú lelke akkor is ezt a képet
                    látta, mikor eldalolta a kerek világ egyik legszebb alkotását, azt: Szombat este
                    a kunyhóban:</p>
				<p>Novemberi szél zúg az ugaron</p>
				<p> A téli kurta nap végére jár,</p>
				<p> Megtér ekéből a csüggedt barom</p>
				<p> Nyugodni száll a varjak serge már.</p>
				<p> Vége a gazda fáradalminak,</p>
				<p> Egy hét bajának véget vet az éj;</p>
				<p> Ásót, kapát gereblyét őszre rak,</p>
				<p> A holnaptól enyhet, nyugtot remél</p>
				<p> S a mezőről haza lankadtan mendegél...</p>
				<p>Hogy a vidám vacsora véget ér,</p>
				<p> Tág kört formálnak a tűzhely körül,</p>
				<p> A gazda a nagy bibliára tér,</p>
				<p> Az szolgált egykor apja díszeül.</p>
				<p> Áhítattal veszi le süvegét</p>
				<p> Fejéről, melyet gyér, ősz haj fedez</p>
				<p> Kiválasztja egyik szép énekét,</p>
				<p> A szent Sionban hangzott régen ez</p>
				<p> S „dícsérjük az Urat!” ihletve zengedez...</p>
				<p>De azután tavasz lett a hosszú téli esték után. Tavasz lett itt a kunyhó
                    kertjében is, ahol ma is olyan gazdagon nő a skót paraszt kertek száz üde
                    virága, a bársonyka sötét, barnába vesző bíbora szinte izzik; a fehér török
                    szegfű mint a pehely, úgy leng; fodormenta, rajfű, zsálya, egész cserjékben
                    fogják körül a teljes mák lángoló szirmait s a harangvirág száz kék
                    csengetyűje, szinte várjuk, mikor szólal meg a szélben?</p>
				<p>Ezekből kötött bokrétát Róbert, 15 éves suhanc korában is már a falu legszebb
                    legénye, mikor az ő szívében is kikelet támadt a kis Blair Nelli napsugaras
                    mosolya nyomán. Szabad-e hozzátennünk egy szót is ahhoz, amit Burns maga mond
                    el: „Igazán, magam sem tudom, miért sompolyogtam utána, ha a mezőről hazatért.
                    De felbuzdult bennem minden ér, ha kis kezét megérinthettem, hogy belőle a
                    gordon tövisét kihúzzam. Olyan szépen tudott dalolni. Egyik kedvenc dallamához
                    megpróbáltam verset csinálni s így üdvözöltek engem egyszerre, kézen fogva a
                    költészet és a szerelem.” Kettős derű ragyogta be lelkét, mikor még így
                    dalolt:</p>
				<p>Nálam vígabban, nem tudom,</p>
				<p> Hogy egy király is él-e?</p>
				<p> Bár egyre üldöz és tipor</p>
				<p> Sorsom gonosz szeszélye.</p>
				<p> Naponként egy darab kenyér,</p>
				<p> Többet ne adjon Isten</p>
				<p> S mivel nekem csak ennyi kell,</p>
				<p> Sok gondom arra nincsen.</p>
				<p>Itt kanyarog előttem az Ayr, a skót föld jellemzetes barna vize. Felületén úgy
                    csillog minden kis hab, de mélye sötét, szinte rejtelmes; azon fordul meg
                    minden; napsugár deríti, szellő simogatja-e végig; ilyenkor csupa fény, csupa
                    gyöngyöző hab az egész; - vagy komor ég borul-e rá, viharos szél barázdálja-e; -
                    Ilyenkor csupa sötétség lesz és zúgva, harsogva kavarog; ha kemény, könyörtelen
                    szikla kerül az útjába, megostromolja, ha önmagát zúzza is porrá a harcban. A
                    Burns lelke lebeg az Ayr vize fölött, az a lélek, mely a vízárhoz volt
                    hasonlatos.</p>
				<p>Ez a mély, rejtelmes lélek csupa tisztaság volt és csupa fény, amíg annak képe
                    tükröződött benne, kinek nevét - arató paraszt leány volt pedig, - úgy ejtjük
                    ki, mint egy lelket ihlető tünemény nevét; - az a lény ez, ki fölé Greenockban
                    borul egész Skótország legszebb márvány síremléke: a Highland Mary. Üde és
                    tiszta volt ez a szerelem, mint a harmatcsepp, de a hajnal elmúltával el kellett
                    tűnnie. Mary meghalt és ezután már nincs többé üde, derült reggel a Burns
                    életében; perzselő nap van, viharral, záporral, szenvedélyek viharával,
                    záporával a könnynek. A többieket már másképpen szerette, közöttük azt is,
                    akivel azután az egész élete összefonódott: Armour Janet.</p>
				<p>Armour Jane! Milyen alant repül az a lélek, aki ebben az asszonyban csak a
                    tévedést látja s nem azt, hogy talán nem is gyenge volt, hanem erős, hősies
                    erejű. Burns miatt űzte el hazulról az apja; visszafogadni csak úgy akarta, ha
                    örökre lemond Róbertról. És a leány ekkor e helyett lemondott mindenről; szembe
                    szállt egymaga Burnsért a világgal. Igazán egymaga! Mert hiszen ekkor történt
                    azután, hogy könnyelmű kedvesét, Róbertet, az „ayrshirei parasztot”, elhítták
                    fényes Edinburghba; kényeztették, ünnepelték, imádták. Varázslat járt vele;
                    ettől szédült meg egy grófi koronát viselő fej is és odahanyatlott az ayrshirei
                    parasztlegény szívére; pedig Burns még csak a kék darócruháját sem cserélte fel
                    mással fényes Edinburghban.</p>
				<p>Bár a faluját se cserélte volna fel a várossal soha. Mindazok közt, akiknek Isten
                    keze gazdagabb, erősebb lelket adott, semhogy ismeretlenek maradjanak; oh bár
                    ne volna köztük egy sem, aki ne ismerje, apróra ne tudja a Burns életét; azt a
                    nagy, nagy tanulságot, amiben benne van minden emberi nagyság és minden emberi
                    kicsinység; - azt a szakaszát legalább a Burns életének, ami arról beszél;
                    micsoda végtelenül keveset adhat, valódi értékűt a társaság, a fényes kör egy
                    lángelmének s mégis milyen sokat vesz el tőle. Sokat a lélek nyugalmából,
                    szívnek békéjéből. Oh ne szállna bár a sas verebek közé soha. Meg is azért
                    bámulják, mert nagyobb, mert merészebb röptű, mint ők, de meg is azért unják,
                    szabadulni is azért akarnak tőle. Fényes Edinburghban lezajlott egy évad, a
                    Burns Róbert ünneplésének évadja; a következőre már más divat kellett; új divat
                    ruhában, virágban, bútorban - miért lett volna a játékban kivétel? Az idejét
                    mult játékszer nem kellett többé. Már látta volt mindenki és eh, hát végre is
                    „érdekes, de nem közénk való” az ilyen paraszt lángész. - És Burns mehetett
                    vissza az eke mellé. - Hol voltak lelkéből azok a dalok, melyeket előbb a
                    természet minden paránya megzendített; a százszorszép a réten, melyről bús dalt
                    mondott, mikor ekéjével levágta; - a mezei egér fészke, melyet megsiratott, hogy
                    szétrombolta szántás közben; - a sebzett nyúl, melyért harcra szállt a
                    vadásszal!</p>
				<p>Jött a dalolás ideje után a próza; Burns évi 50 font sterling fizetésért mint
                    vámhivatalnok a vámjegyzékeket írta. Azután megjött a visszahatás; a féktelen
                    erő kitörése a járomból; jött a korhelység, a tivornya s vele a testi-lelki
                    romlás.</p>
				<p>Jó sör ide, jó sör oda,</p>
				<p> Jó sör miatt házam oda,</p>
				<p> Házam oda, cipőm zálog,</p>
				<p> Kedvet csak sörben találok.</p>
				<p>És ez is Burns. És az asszony, Armour Jane viselte mindezt hősiesen. Viselte azt
                    a poklot, amikor nem lehet becsülni azt, akit szeretünk. De ha Burns vétkes volt
                    is, csak maga ellen vétett; mindaz, hogy vámhivatali főnöke félreértette,
                    üldözte, vádolta, csak egy bizonysággal több arra, hogy a nagy ember nagysága
                    örök kínos emlékeztetője a köztük levő különbségnek a törpe ember szemében.</p>
				<p>A Burns lángelméje ezidőtájt nem égett tiszta fényben többé; olyan volt, mint a
                    rőt láng a tivornyázó ivószoba ködében. De a láng még egyszer áttörte a ködöt;
                    tiszta erőben lobbant fel; és Burns eldalolta azt: „Maryhez az égben.” S a dal
                    mint egy szellő sóhajtása repült végig Skócián; - azután eldalolta a „Dumfriesi
                    önkénteseket” és egy ország fegyverrobaja felelt vissza a sorokra:</p>
				<p>A gőgös gall tör hát reánk,</p>
				<p> Legyen kezünk a kardon,</p>
				<p> Faváraink a tengeren,</p>
				<p> Önkéntesink a parton.</p>
				<p> Előbb foly a Nith fölfelé</p>
				<p> S lesz bérc Solvay lapossa</p>
				<p> Mint tűrjük azt, hogy e hazát</p>
				<p> Az ellenség tapossa.</p>
				<p> A brithez a brit hű legyen,</p>
				<p> Testvére önmagának,</p>
				<p> Mert csak brit kéz gyógyítja meg</p>
				<p> Sebét Britanniának.*</p>
				<p>Égett a Burns lelke újra, mint a fáklya; de enyészett is az égésben. Mikor már
                    hamvadozni kezdett, csak a természet szabad levegője táplálta még. Ki-kijárt a
                    Doon partjára; az az ezüst nyíres ott, ha suttogott is, nem vádat súgott a
                    fülébe, csak vigasztalást. Ott, ahol ma ércszobra áll, meg ott, ahol sötét
                    magyal-bokrok közt mint egész templom emelkedik a Burns-emlék, szegényen
                    bolyongott, testben és lélekben betegen.</p>
				<p>Elment ki a természetbe, vezekelve borulni oda a szabad földre, melyet bár soha
                    el se hagyott volna. S a föld megbocsátott neki, meggyógyította, de ez a föld
                    már a sír földje volt.</p>
			</div>
		</body>
	</text>
</TEI>