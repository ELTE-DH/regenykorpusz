<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU13336" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A "pénzes molnár" románca</title>
				<author>
					<persName>
						<surname>Abonyi</surname>
						<forename>Lajos</forename>
					</persName>
				   <date from="1833" to="1898">1833-1898</date>
				   <idno type="VIAF">68652301</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">21034</measure>
				<measure unit="pages">48</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A "pénzes molnár" románca</title>
				   <date>2014-10-03</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/13300/13336/"/>
					<respStmt>
						<resp>Original Electronic Edition</resp>
					   <name>Szabó Andrea</name>
					   <name>Fucskó Anna</name>
					   <name>Baloghné Bárdos Katalin</name>
					   <name>Borcsiczky Krisztina</name>
					</respStmt>
					<bibl type="printSource">
					   <title>A "pénzes molnár" románca</title>
						<author>Abonyi Lajos</author>
						<pubPlace>Budapest</pubPlace>
					   <publisher>Singer-Wolfner</publisher>
						<date>1889</date>
					   <ref target="https://mek.oszk.hu/13300/13336/"/>
					</bibl>
				</bibl>
				<bibl type="firstEdition">
				   <title>A "pénzes molnár" románca</title>
				   <author>Abonyi Lajos</author>
					<date>1889</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</ns1:eltec>
		</xenoData>
		<revisionDesc>
			<change when="2024-09-28"/>
		</revisionDesc>
	</teiHeader>
	<text>
		<body>
         <div type="chapter">
            <head>I.</head>
            <p>Barcshidán nagy lakodalom volt. Falun ez még mindig nagy esemény, nemcsak azért,
               mivel a jó, szelid erkölcsök, a jámbor egyszerüség, a hit bizalmának hatása alatt
               ezen, az egész életre befolyásos pillanatokat valóban a boldogság első napjának
               tekintik, hanem azért is nagy esemény, mert az egész falu ünnepi szint ölt; a szerény
               nádfödéltől kisugárzó örömet mindenki magáévá teszi; hogy János Katit elvette, az
               által mindenki érdekelteti magát. Vége-hossza nincs a vigasságnak, Kuku klarinétja
               beharsogja a falut az alvégtől a felvégig, a fölszalagozott, fölbokrétázott
               legények, kezükben a kalácskoszorúzta palaczkkal, szilajon szökdösve rugják a port,
               az iszapos vizhez hasonló uj vinkót a világért sem ócsárolják, sőt tőle kerekedett
               széles jókedvükben kettős fojtásokkal durrogatnak a rozsdás pisztolyokból; valamennyi
               komaasszony, szomszédasszony egész szenvedélylyel lát a sütkérezéshez, erre az egy
               napra mindenik menyecskévé teszi magát, elhatározottan mulatni, boldog lenni készül.
               Valóban boldog is mindenki, egész addig a vihogó gyermek-csőcselékig, s addig a
               növendék leányseregig is, kik a lakodalmas ház keritésén kivül az utczán a
               gazduramnak kapujáig, ablakáig tolonganak, kiknek pedig nem jut egyéb a mulatságból,
               mint hogy hallgathatják a muzsikát, bámulhatják a czifra tánczosokat, s irigyelhetik
               azokat a jóféle füszerszámos ételeket, melyeknek illata muzsikaszó mellett
               illeg-billeg hozzájuk a levegőben. Bizonyára ha az ember a maga mulatságával nem
               lenne elfoglalva, még ráérne megsajnálni őket, mint törik magukat tátott szájjal,
               meredő szemekkel, csak hogy a látásból is jusson ki valami. No, de Katlan Balázs uram
               is, bármilyen nagy gazda is, még sem csőditheti be az egész falut a fia lakodalmára;
               meg a mellett bármilyen rossz, mégis csak régi, s mivel régi, tehát igaz példabeszéd,
               hogy: «a hivatlan vendégnek ajtó mögött a helye;» elég szép az is, hogy ilyen nagy
               «möge» van az ajtajának.</p>
            <p>De voltaképpen miért volt hát nagy lakodalom a Katlan Balázs Jánosának lakodalma?...
               Miért? Hát azért, mert az mégis csak sokkal különb volt, mint más afféle
               parasztlakodalom; mert a kőkéményü ház előtt tiz öl hosszú ponyvasátor volt vonva,
               melybe csak annyi lélek beleférhetett, mint a templomba; ezen sátort a harangozó - ki
               ezt a művészetet az úrnapi diszitéseknél tanúlmányozta - galyakkal, virágokkal
               czifrázta föl, hogy méltó legyen a behivott diszes úri vendégek elfogadására; mert
               Katlan Balázs uramhoz nem csak a plébános úr, a kántor, a jegyző urak voltak
               hivatalosak, hanem mind a tizennégy úri familia: hogy ne lett volna hát nagy
               lakodalom a Katlan Balázs Jánosának a lakodalma, mikor az a tizennégy úri familia nem
               csak meg volt híva, nem csak megjelent a legapróbb úrficskáig, hanem mulatott széles
               jókedvvel. Az «uram bátyám»-ok öblös tajtjaikból kedvükre füstöltek, és nevetgéltek
               az alkalmi csintalan adomákon; a taréjos-főkötős tekintetes asszonyoknak alkalmuk
               nyilt egy-egy új puczczot bámulni és bámultatni, rostára venni a vidéket,
               meg-megakadván szálain egy-egy történetecske, melyet igy társaságban még sokkal
               érdekesebb meghányni-vetni; a kisasszonykák tánczért esengve, hevülve ragyogtak,
               talpacskáik viszketett és szivecskéik dobogtak, mert nem egynek köztük még a mai nap
               is alkalmat nyujtott a sziv ifjának karjain a tánczban, tánczon kivül összeolvadó
               sohajtásokban egészen tikkadttá olvadni; a sziv ifjai pedig - a mamák gyönyörüségére
               - magukat egészen az udvarlásnak szentelték; példaszó szerint: «a ház tetején levő
               zsindely» iránt érzett tekintetből, csak lopva mertek tekintgetni a parázsszemü
               parasztmenyecskék s jól termett parasztleányok egészséges szépségeire. A kis urfiak
               pedig agyonra ették és agyonra ugrálták magukat.</p>
            <p>Ámde Katlan uramnak a legnagyobb büszkesége az volt, hogy fia lakodalmán a grófné is
               megjelent, a legszebb, legmagasabb rangu uri hölgy a vidéken.</p>
            <p>Katlan Balázs uram ezt ugy fejezte ki: megalázta magát szegény házához: pedig nem ugy
               volt, annak legkisebb tekintetén, mozdulatán nem volt semmi oly szinezet, mely ezt
               láttatni, éreztetni czélozott volna, s miután egészen jól érezte e körben magát, azt
               sem lehete róla mondani, hogy a látvágy kiváncsisága hozta e helyre, mert az
               időtöltés kellemetességét nem csak környezőivel éreztette finom, nyájas
               beszédességében, hanem éreztette magával is, a mennyiben tiszta szivéből
               gyönyörködött mindenen, a mit látott; és valóban mulatott.</p>
            <p>Mint egy üvegházi szép és ritka virágpéldány vált ki a szép, de mindennapi virágok
               tarkaságából; nem a kamélia büszkesége, hanem a tubarózsa gyöngéd finom föltünése
               volt az, a mivel kivált, nem a rang, nem a fény elegancziájában, hanem szépségének az
               egyszerü, utánozhatlan csín által övezett bájában sugárzott azon fölény, melylyel
               kimagaslott.</p>
            <p>A szépség és az egyszerü csín volt az, mely annak a hattyunyaknak ékszer nélkül, a
               szőkefürtös angyalfőnek diadém nélkül fönséget adott, s az egyszerü tarlatán ruhával
               a kora huszonegy évnek megadta az uralkodás hatalmát. E büvhatalom a szemek
               tekintetéé, az ajkak mosolyáé, melyeken a sziv és ész kifejezései tündöklenek.</p>
            <p>És hogy el tudott mindenkivel beszélni! Gereczey Boldizsár urral egész gazdászati
               vitát folytatott a repczetermelésről; mig tanácsa egy részét szivesen fogadta, addig
               nem egyben meg is czáfolta az öreg Liciniust; Karmayné tekintetes asszonynyal a
               magyaros étkek szakácskodásába merülve is, rést tudott találni az anyai szivhez, a
               kis Rózát megdicsérni s tüzetesen részletezni, mily szinek és mily öltözési modor
               emeli legjobban a kedves, serdülő leányka szépségeit.</p>
            <p>Milyen figyelmes, mily udvarias volt mindenkihez! A kis Róza fürtein mig jószivvel
               odalebbent a virágot megigazitani, időt vett arra is, hogy Jusztinkát egy fodra
               elszakadására figyelmeztesse, vagy éppen Bellát intse, hogy fölhevülésében az
               ajkaihoz emelt pohár vizet távolitsa el; s a mint megdorgálta Batkay Laczit a vizes
               udvariasságért, ugyanakkor egyszersmind, ha már táncosnőjétől megfosztá, késznek
               ajánlkozott vele a tánczot folytatni, és ismét azután csak oly jókedvvel ment el
               tovább tánczolni a fővőfélylyel: Karton Marczival.</p>
            <p>Még nem is szürkült a lakodalmi est, még a nap jó magasan fönn volt az égen, már az
               eddig is megnyert rokonszenv állandóvá lett számára mindenki szivében. A tekintetes
               asszonyok, a szeretetreméltó teremtésről sugdosva, vallották be maguknak, hogy a
               társaságban talán ez az egyedüli, a kin nem találni, de keresni sem fognak rostálni
               valót.</p>
            <p>Sőt a rokonszenv mellett a részvét is mindig-mindig nagyobb tért kezdett nyerni
               sziveikben. Többen elsugdosták egymásnak. Milyen nagy igaztalanság a sorstól, hogy
               ily remek, áldott teremtés ilyen ifjan özvegyen maradt, de csakhamar ezen részvétből
               is az emberi természet önzésében nyugodtak meg: a vidék csak ezen körülmény által
               nyerhetett ilyen angyalt.</p>
            <p>Egy ilyen egyszerü, sőt nem is egyszerü, hanem némely részben közönséges társaságban
               egy főrangu hölgy, különösen olyan élénk, eszes, és arczán annyi vonzó
               szeretetreméltóságot ragyogtató lény, mint éppen a mi kis grófnőnk volt, - mert
               termetére nézve semmiesetre sem volt nagy, - sajátos helyzetet foglalt el. Ha a
               szivélyesség mindkét részről legyőzi is a rang korlátait, a lelki müveltségnek, a
               föltünően finomabb társaséleti modornak még marad az a hatása, mely folyvást tart
               fönn annyi feszt, a mennyit éppen az érezzen viszásnak, ki ezen hatás teremtő
               ereje.</p>
            <p>S ha ez a főrangú művelt valaki éppen - mint a mi grófnőnk - vidor, az életnek teljes
               mértékben örvendeni ohajtó hölgyecske, ki rózsaszinben nézi a világot, repes az
               élményekért, bohóságokon gyönyörködik: akkor mindenesetre inkább elenged abból a
               nagy tisztességből, tiszteletből, melylyel megközelitik, mindenesetre inkább
               vonzódást, bizalmat, barátságot, szeretetet ohajt, azt jelesen s legfőképp, a mire
               minden fiatal sziv a zene hangjainál, mulatságtól derült arczok közepette megindul,
               azt, hogy mulasson.</p>
            <p>Midőn ide jött, nem csak éppen Katlan Balázs uram iránt akart az udvarias figyelemnek
               eleget tenni, nem csak egy kellemes látványban kivánt gyönyörködni; fiatal nő volt, s
               mint a többi, égő ohajtása volt: szenvedélyének gyönyöreibe merülni, lelkét, szivét
               ringatni a czigány zenéjén, s legfőképp pedig: midőn vére, mely a nagyvilág
               szertartásos hidegségének közepette sem tudott meghülni, pezsgő hullámzásban forrt,
               édelgett azon a vágyon, hogy kedvére kitánczolja magát.</p>
            <p>A mit mosolygó ajkain, ragyogó szemein, kipirult arczán mások észre sem vehettek, azt
               a picziny boszuságot maga előtt nem birta elrejteni; nem volt az éppen valami nagy
               lelki mozzanat, csak akkora boszankodásnak lehet azt nevezni, melytől az orrocskák
               viszketni szoktak, de mégis, mivel esetleg a hibája nélkül éreztetett fesz ebben
               nyilatkozott, mégis háboritotta örömét.</p>
            <p>Azok a falusi gavallérok nem tánczoltak olyan kedvvel, olyan szabad mozgással, olyan
               kaczkiás elevenséggel vele, mint a többi nőkkel: csupa illemből lábaik óntalpuak
               voltak minden czifrázás, aprózás, bokázás nélkül; az ugynevezett harangozóst járták,
               mint valami német gyalogtisztek; csupa illemből kezeik merevek, kötöttek voltak, nem
               forgatták meg tüzzel, szenvedélylyel, hanem nevetséges tartózkodásuk kifolyásaként
               mint egy bábut, ujjhegyen fogva, ugráltatták, és csupa illemből igyekeztek minél
               hamarább helyre vezetni. Persze, nekik a legkomolyabb és önmagukkal teljes
               megelégedett meggyőződésük volt, hogy egy főrangu hölgygyel csakis igy lehet
               tánczolni.</p>
            <p>Bizony pedig neki nem igen volt kedve ilyen módon tánczolgatni, még kevésbbé igy
               leülögetni; ha nem röstelte volna a dolgot, szivesen kiállott volna egyedül is oda a
               sikra, hogy fogalmat adjon a bámulóknak, miképp nem csak férfinak lehet egy magyar
               magántánczot eljárni, hanem a magyar táncz arra is alkalmas, hogy egy nő kecsteljes,
               csábitó, kihivó s mindamellett méltóságos tánczot mutasson be, olyan tánczot, mely
               nem csak a szivet, hanem az észt is képes megbóditani. Persze, olyan alakkal is kell
               birni hozzá, olyan szemekkel és olyan mosolylyal, mint a grófnőé volt.</p>
            <p>Mig ez ötleten - melyet az is idézett elő, hogy az udvar keritésén kivül a hivatlan
               leányok is igy cselekedtek - mosolygott, vigasztalta magát azzal, hogy nem éppen ő
               egyedül a legmellőzöttebb teremtés a társaság közelében, odakivül a tánczért halálig
               esengő parasztleányok magukat méltán még boldogtalanabbaknak érezhetik.</p>
            <p>Különösen egyen akadt meg a szeme. Az nem volt oly czifrán felöltözve, mint a többi,
               sőt inkább szánalmas szegényesen, csak a tisztaság, a csín enyhité a szomoritó
               hatást; szép, sürü haja viselt szalagba volt fonva, ruhácskái, kendői, különösen
               apróvirágos rózsaszin szoknyája szinehagyottak voltak, mégis föltünőbb volt
               valamennyinél. Meglepően szép volt. Nagy, okos szemeiben, melyekkel a mulatók felé
               tapadt, olyan mély kifejezés ült állandóan, hogy a bámulatnál, érzésnél és
               szerelemnél többet kellett azokban keresni.</p>
            <p>A grófnő rokonszenvesen nézte őt a távolból, és csodálatosan fájdulni érzé szivét, a
               mint nézi; sajnálta, pedig először látta, és nem tudott róla semmit.</p>
            <p>De vajjon nem elég-e az érzékeny sziveknek: kérkedő czifrálkodás közepette mulatni
               rendeltetett fiatal alakon, bánatos arczban és szinehagyott ruhákban a szomoru,
               legnagyobb szegénységet fölfedezni, és egyszersmind sejteni annak mély
               átérzését?</p>
            <p>Valóban nagyon szegénynek kelle lennie, még a czifra parasztleányok közül sem
               beszélgetett vele senki; talán boldogtalannak is, mert ő sem keresett szemeivel
               senkit.</p>
            <p>Talán rá sem nézett e leányra senki, csak ő. Talán nem is tudták, észre sem vették,
               hogy ott van, hogy olyan szépség van ottan, melyet bármely kör büszkén vallhatna
               magáénak. Ki látná meg a legszegényebb leányt?...</p>
            <p>Hja, nekünk még a parasztunk is arisztokrata!</p>
            <p>A grófnő boszankodva jártatá körül szemeit az ifjuságon. De hát hogyan nem lehet
               ilyen remek, szép teremtést észrevenni? Hah! Ha fiatal ember lenne, parasztlegény
               vagy urfi, az mindegy, azóta beperditette volna tánczolni.</p>
            <p>Hasztalan példálózott, hasztalan czélozgatott, mind parasztlegény, mind urfi a füle
               mellett eresztette el a szót.</p>
            <p>Ki tánczolna - bármily szép legyen is - olyan leánynyal, kinek még csak becsületes
               ruhája sincsen? Holott talán éppen ez nála a legnagyobb becsület.</p>
            <p>Az őt tánczra fölhivó Gereczey Eleket éppen figyelmeztetni akará e föltünő leány
               tánczra-behivására, de egy véletlen, és a milyen véletlen, éppen olyan sajátságos
               körülmény, abban a pillanatban elzavarta szándékát, valamint szokatlanul és
               váratlanul a kezdődő tánczot is megakasztá. A czigányok a tánczzenéből egy üdvözlő
               tusba csaptak át, s abból rögtön egy furcsa betyáros nótába; de nem csak átcsaptak,
               hanem odahagyták a sátort, és fölemelt hangszerekkel, derült, arczczal, egész dühös
               elszántsággal hegedülve, klarinétozva, nem mentek, hanem ugy szólván oda sem
               hederitve a faképnél hagyott társaságnak, tisztelgő fontossággal vonultak a kapu
               felé: de nemcsak a czigányok, hanem tódult az egész parasztleány- és menyecske-sereg
               is.</p>
            <p>A csengés-bongás, melyet a czigányok már messziről megneszeltek, a bandával egyszerre
               ért a kapuhoz. Habba zavart négy remek, tüzes ló állt meg ott egy könnyü, magyar
               lőcsös kocsival, főtől talpig piros- és sárgaszíjjas sallanggal, kivált az elsők a
               kivarrott szíjjakon olyan csengetyüket lóbáztak, hogy valamely hányt-vetett pusztai
               községben harangnak is beillettek volna.</p>
            <p>A betyáros gavallér, magát ülésében kissé hátraszegve, állitá meg a sárkányokat.</p>
            <p>- Ah! ez egy falusi Adónisz, egy parlagi don Juan! - tevé a grófné magában az
               észrevételt.</p>
            <p>Csodálkozására azonban, a mint finom ügyességével a maga tájékozása végett
               szétnézett, a mamák arczán semmi meglepett örvendést nem vett észre, sőt a lányoknál,
               kiváncsiság helyett, erősen kifejezett közönyösséget talált, a férfiaknál, ifjaknál
               pedig annyit sem, azaz többet természetes kiadásban, azt, a mit a leányok betanultan
               mutattak.</p>
            <p>A grófné nem volt eddig kiváncsi reá, most az lett.</p>
            <p>Ki ez? Milyen uri ember ez, kit az uri társaságból senki sem siet üdvözölni, kit e
               társaság nem nyilatkozik magához tartozónak vallani, kinek csak nevét emlitik, s
               azután nem szólnak róla többé semmit, pedig neve szerint a vidék régibb, tehetős
               birtokosaihoz tartozik?</p>
            <p>Füzér Dini!... És egyebet semmit sem szólnak róla.</p>
            <p>És ez a név a czigányokat, a parasztságot lázas mozgásba hozza.</p>
            <p>Füzér Dini pedig, a mint odadobja a gyeplőszárat hátul ülő gavalléros, gyolcsinges
               kocsisának, a mint leszáll, leszökken kocsijáról, nem siet befelé, hanem ott
               mindjárt leszálló helyében árvalányhajas turi süvegéhez vágja kezét, bokázáshoz fog s
               bokázás mellett ott a banda előtt kedves betyáros nótáját dalolja, melyet a czigányok
               üdvözlésére rántottak rá.</p>
            <p>- Valóban sajátságos ember! - mondá magában mosolyogva a grófné, és szerette volna
               látni azt a betyáros bokázást ott a czigányok előtt.</p>
            <p>Milyen könnyü, kényelmes helyzetük van azoknak a parasztnőknek, azok odafutottak
               mind...</p>
            <p>Csalhatatlanul érdekeltetik magukat általa.</p>
            <p>E gondolatnál a grófnőnek gyorsan önkénytelenül valami villant meg eszében, már egy
               regényes szerelmi titkot kutatott: a falkeritéshez pillantott.</p>
            <p>Csalódott az elébbi gondolatában, a parasztnők nem mind futottak, nem mind tolongtak
               oda; a barna, sötét nagyszemü leány, szinehagyott rózsaszin szoknyájában, meg sem
               mozdult, most is ott pihenteté fejét könyöklő karjának tenyerén, arczán e megjelenés
               semmi uj tünetet nem idézett elé, sem örömet, sem bámészkodást; még csak fejét sem
               forditá arra.</p>
            <p>- Ime, egy ritka leány, - észlelé magában, - kiben sem szépségének büszke átérzése,
               sem a legkisebb kaczérság nincsen.</p>
            <p>Most éppen már ezért is megszerette azt a leányt.</p>
            <p>De bármennyire szeretett volna is annak rokonszenves vonásain elgyönyörködni, az a
               bohóság, mely a kapunál folyt, mégis csak visszacsalta tekintetét; kiváncsisága nem
               birt nyugodni, vágyott találni valakit, a ki azt kielégitse.</p>
            <p>Mosolygott magán, hogy benne több van az asszonyi gyöngeségből, mint ama szegény
               leányban.</p>
           
         </div>
         <div type="chapter">
            <head>II.</head>
            <p>A grófné szerencséjére éppen oda vetődött mellé Gereczey urambátyám, egy kedves,
               derék öreg ur, megfogta azt.</p>
            <p>- Azt méltóztatik tőlem a grófné kérdezni, - felelt neki Gereczey bácsi, - hogy
               miféle ember ez a Füzér Dini? Az egy olyan fiatal uri ember, ki nem szereti az uri
               társaságokat, s éppen azért azok sem igen szeretik; pedig különben, mint afféle
               ezerholdas birtokos, ki elég észszel, elég müveltséggel bir, közöttünk szivesen
               látott lett volna. Én nem haragszom a szegény bolondra, de nem helyeslem tetteit.
               Rendetlenség- és könnyelmüségben foly élete. Ő csak a paraszt-társaságokat szereti,
               nem is társalkodás, hanem valóságos barátkozás, czimboraság az, a mit velük üz. Bor,
               táncz, zene között folytatott tivornya az ő eleme, melynek nem csak saját házánál
               áldozik, de még a csárdákba is megalázza magát s ott versenyt iszik, versenyt dalol
               korhely betyárokkal, s boldog, ha egy-egy könnyelmü csárdásnővel virradtig rakja a
               tánczot. «Negéd, mondja a grófné, önmagával eltelt eredetiség,» nem negéd, nem az
               eredetiség hóbortja ez, több, mert az egész életrendszert vezeti. «Szerencsétlen
               szenvedély, a gyönyörök félszeg fölfogása» mondja a grófné, több, több, én legalább
               többnek tartom, mert ő nem csak boldogsággal, hanem - a mint látszik - a komoly
               meggyőződés határozottságával viszi ez életet. Tehát érdeknek kell hozzá kötve lenni,
               és az érdek... ez érdek gyanus én előttem... Különben mindez közöttünk csak
               bizalmasan mondatott.</p>
            <p>A grófné igenlőleg szoritá meg Gereczey bácsi kezét; szavainak hatása alatt már más
               irányt kezde venni érdekeltsége, midőn a különös ifju, a banda előtt bokázva, éppen e
               pillanatban ért a sátor nyitott végéhez.</p>
            <p>Megjelenése bátor és könnyed volt, nyájasság özönlött róla, s az imént hallottakkal
               ellentétes illemes, természetes udvariasság, melylyel fövegét leemelve, egy
               meghajtásban élénk, sugárzó, nyilt tekintetét körülvetve, az összes társaságot
               üdvözölte, meglepte a grófnét. Ez az ember kellemesebb, mint hire; mozdulatai,
               tekintete, melyeket uriasság mellett még finomság is szinezett, majdnem
               magyarázhatlanokká, hihetetlenekké tették azon szégyenitő fogalmakat, melyeket a
               grófné Gereczey titkos sejtéseiből meritett.</p>
            <p>Ő a fő, a vállak, a termet büszke fönhordását inkább férfias délczegségnek, mint
               betyáros negédnek volt hajlandó tekinteni; s ha ez utóbbi lett volna is, az oly finom
               kiadásban volt eléállitva, hogy nem volt a nézőnek kellemetlen.</p>
            <p>Meglehet, a grófné részrehajló volt, mert a fiatal ember igen szép, eredeti magyar
               alak volt, és értelmes, nyilt tekintete csupa vonzó kifejezésekből volt összeállitva,
               kedélymelegségből az ajkak pajzán mosolyában, szerelmes tűzből az ábrándos szemekben,
               gyors, éles ész kinyomatából a derült homlokban.</p>
            <p>A grófné egy közönséges betyárt várt, vagy legfölebb is egy nóbel betyárt, s jelenik
               meg helyette egy nyalka, karcsú, értelmes arczkifejezésü ifjú, kinek előtte minden
               betyársága csak a pitykés dolmányban, a bőrös nadrágban, árvalányhajas kalapban
               állanak, melyek nemcsak jól illenek neki, de még délczegebb, kellemesebb jelenséggé
               teszik. A sejtelmek többi részét megingatja a rokonszenv, melyet tánczos-dalos
               bohósága ébreszt.</p>
            <p>A grófné nem irtózott, nem rémült meg tőle, mosolygott rajta, gyönyörködött
               benne.</p>
            <p>Sőt, tudja isten, bár azt igen vontatva vallották volna be, de a többiek is
               gyönyörködtek egy kicsit; talán gondolták is: «Csak a paraszt-társaságot hagyná abba
               ezen ember, melyből nem tud kibontakozni, melytől nem tudja megszabaditani semmi
               hatalom!</p>
            <p>Most is mindjárt a paraszt-szépségek után lát, azok közül perdit ki egy kaczkiás
               menyecskét, mintsem inkább az uri hölgyek között keresne tánczosnőt magának».</p>
            <p>A grófné közölte is ez észrevételt a bizalmas Gereczey urambátyámmal, ki még folyvást
               mellette őrizte titkát.</p>
            <p>- Hja, de mikor azok nem igen szivesen tánczolnak vele.</p>
            <p>- No, ez különös!</p>
            <p>- Különös?... És éppen ez a különös szó meg Gereczey urambátyám előtt lett különös, s
               illett, nem illett, meg nem állhatta, hogy meg ne kérdezze a grófnétól, a mit
               gondolt.</p>
            <p>Azt gondolta: vajjon a társaság is nem hibás-e ez emberrel szemben, s nem élesiti-e
               folyvást azon kést, melyet ez maga ellen forditott?</p>
            <p>A jó urnak pedig alkalom nyilt, igazi falusi arisztokrataként, magukat a grófnéval
               egy szinvonalba helyezni.</p>
            <p>- Tessék csak gondolkozni! Hát a grófné elmenne-e vele tánczolni?</p>
            <p>Gondolta, hogy most megakasztotta.</p>
            <p>A grófné azonban mosolyogva felelte:</p>
            <p>- Miért ne? - és csodálkozva néze urambátyám szemei közé.</p>
            <p>Ámde urambátyám csodálkozott még jobban, csodálkozott szörnyen nagyon, s még vállat
               is vont hozzá.</p>
            <p>- Miért ne? - ismétlé a grófné, hogy a csodálkozásnak magyarázatot adjon, utána
               tévén: - Ez az ember rendkivül remekül tánczol.</p>
            <p>És ezt egyszersmind igen természetes magyarázatnak tartotta, s még Gereczey bácsi is
               helybenhagyta.</p>
            <p>- Igaza van méltóságodnak, rendkivül szépen tánczol. Különben mindig azt
               csinálja.</p>
            <p>S tudja isten, a grófné iránti illemből-e, vagy a magyar vér buzdult benne: ő is
               gyönyörködött.</p>
            <p>- No, lássa!... És bizonyosan azon parasztok között, kikkel itt már tánczoltunk,
               bizonyára több bünösebb, mint e fiatal ember, nem egy tolvaj gézengúz akadt, mégis
               csak jártuk velük, pedig bizony hatalmasan rossz tánczos is volt nagyobb része, nem
               oly ügyes, remek tánczos, mint e fiatal ember, kiről azt mondá ön, hogy tévesztett
               uton jár. - Hát nem a társadalom hibásabb-e, mely az elvesztettet visszanyerni nem
               igyekszik?</p>
            <p>Gereczey urambátyám e szavakat piros, szép csókolni való ajkakról hallva, olyan
               magasztos bölcseségnek érezte, hogy arra felelni sem birt hirtelenében; elosont
               onnan, de jó szive iránti tekintetből valljuk be, a mint ki is tünik, jó föltétellel
               ballagott el.</p>
            <p>A grófné mosolygott magán, midőn arra gondolt, hogy ime, megint pártfogóvá teszi
               magát, s most éppen egy fiatal ember pártfogójává, kivel szemben azon - részéről
               indokolhatlan - sajátságos gondolata támad, hogy visszavezesse az uri társaságba. Az
               igaz, ez nem vezetés, hanem valóságos hóditás lenne; de éppen az kellenék is
               hozzá.</p>
            <p>Majd egyszer megneheztelnek reá, hogy igy beleavatkozik mindenki ügyébe.</p>
            <p>Füzér Dini bámulva tekinte vissza. Ezt is régen érte meg: Gereczey urambátyám gyöngéd
               bizalmassággal ütött a vállára táncza közben.</p>
            <p>- Mi baja, bátyám? - kérdezé bohó negédességgel, meg sem állva csak egy másodperczre
               sem.</p>
            <p>Az integetett ujjával, szemeivel, folyvást utána somfordált, sugdosva: «Mondok
               valamit!» s üzte Dinit egyik szögletből a másikba, oly lelkiismeretesen, mintha vele
               tánczolt volna vagy pedig mintha megbizva lett volna.</p>
            <p>- Mondok valamit!</p>
            <p>Dini végre hallá szavait, játszian felé hajolva, odahegyezé füleit.</p>
            <p>Urambátyám egész ünnepi fontossággal adá elé a dolgot.</p>
            <p>- A grófné szeretne veled tánczolni.</p>
            <p>Dini hüvelykujjával rámutatott a termetes eladóra, ki előtte mórikálta magát:</p>
            <p>- Elébb hadd végezzek ezzel, ni!</p>
            <p>Mikor azután letette, odaállt urambátyám elé, s összeütve sarkantyuját, elég hegyesen
               kérdezé:</p>
            <p>- Ime, most már itt vagyok, miben lehetek szolgálatára?</p>
            <p>- Vidd el a grófnét tánczolni!</p>
            <p>- Jó, jó, de hát elébb mutassa meg nekem, melyik itt az a grófné? - mondá Dini egész
               komolyan, urambátyám nagy szörnyüködésére.</p>
            <p>Szerencsétlen, ez még azt kérdezi, melyik itt az a grófné! Hát nem ragyog-e ki az
               ékes hajnalcsillag a közül a sok pislogó, bogárszemü apró csillag közül? Lehet ennél
               bolondabbat kérdezni? Hát még ennek az embernek fel sem tünt az a gyönyörü alak?
               Vagy vak ez az ember?</p>
            <p>Urambátyám nem csekély boszankodással csóválta meg fejét, s majdnem ingerülten
               mutatott oda a feje intésével.</p>
            <p>- Az ott, ni!</p>
            <p>- Abban, a kékpántlikás linflangban?</p>
            <p>- Abban, te szerencsétlen!</p>
            <p>Dini méltatta a grófnét arra, hogy egy pár másodperczig szemügyre vette: azután
               elégülten forditá fejét urambátyám felé s mindjárt közlé is vele birálatát, még pedig
               kissé megváltozott hangon.</p>
            <p>- Szép asszony!... Hitemre, nagyon szép asszony!</p>
            <p>Majd némi érdekeltetést mutatva, tevé kis szünet után elébbi szavaihoz:</p>
            <p>- Hát azután miféle grófné ez? Hogy hivják?</p>
            <p>Urambátyám ismét csak megcsóválta a fejét. Hát ez az ember semmit sem tud már az uri
               rendről, mintha nem is ezen a vidéken lakoznék; vagy csak azt tudja, hogy ki volt a
               Panka apja? Elég boszusan magyarázgatta neki:</p>
            <p>- Ez a mi grófnénk, érted?! az ifju gróf özvegye, érted?! a ki az öreg gróftól
               özvegyi tartásra kapta az ide való birtokot, különben születésére nézve is grófnő,
               Párdányi Hajnalka grófnő.</p>
            <p>- Hajnalka? - kérdé Dini, s elnevette magát.</p>
            <p>- Mit nevetsz?!</p>
            <p>- Azt, hogy olyan különös neve van. Lássa, urambátyám, - felelt Dini egy kis
               gunyorossággal, - az ostorhegyesemet is «Hajnal»-nak hivják.</p>
            <p>- Bolond vagy! Én igen jól, helyesen forditottnak találom e nevet az Aurora
               névből.</p>
            <p>- Aurora! - szólt ismét Dini, most már hosszu képpel. - Szegény jó apámnak a
               könyvtárában voltak ilyen nevü apró, zöld könyvek, melyeket oly szivesen olvastatott
               velem. - S folytatá némi ábrándozással: - Szép versek, történetkék voltak azokban.
               Egyre különösen oly boldogan emlékezem, várjon csak!</p>
            <p>Midőn Dini arcza a visszaemlékezés fényében kezde mosolygani, Gereczey bácsi akkor
               rántá vissza a földre.</p>
            <p>- Hagyd azokat, Dini, régen voltak azok!</p>
            <p>- Igazsága van, bátyám, régen voltak! - felelt Dini sóhajtva. - Régen is láttam már
               ezeket a kis zöld könyveket, azt sem tudom, megvannak-e még valahol, s a mi azt
               illeti, minek is volnának nekem a könyvek?... De igaz, mit is akart urambátyám?</p>
            <p>- Arra kértelek, tánczolj a grófnéval. Jer velem, hadd mutassalak be neki!</p>
            <p>- Hát ez a komédia minek?! Hát én nem tudom önmagamat bemutatni?</p>
            <p>S ezzel egy szót, egy pillantást sem várt többet, büszke magatartással, fölemelt
               fővel indult a grófné felé, ki éppen mintha valami érdekes tárgyról lett volna szó,
               élénk szóváltásba bocsátkozott a mamák által odahivott egy pár fiatal emberrel.</p>
            <p>- Csak legalább eszébe jutna, hogy a kalapját le kell vennie! - aggódék magában
               urambátyám, ki a dolgot most már saját lelkiismeretes ügyévé tette.</p>
            <p>Olyan váratlanul történt az egész, annyira nem volt rá elkészülve a grófné, hogy meg
               lett lepve, s meglepetésében meg is döbbent egy parányit. Füzér Dini tánczra hivta
               föl. Árvalányhajas fövegével kezében, illemes, ügyes meghajtással, könnyedén, zavar
               nélkül tudta magát bemutatni; a körülállóknak csodálkozásra sem jutott idejük,
               mikorra eszméltek, már karra füzve, a sátor közepére vitte.</p>
            <p>A grófné szerette volna magát tükörben látni, ha nem pirult-e el e nem sejtett
               meglepetéstől, melyet nagy mértékben fokozott az is, hogy a hozzá intézett szavak
               lágysággal, szép, csengő hangon s elég választékosan voltak elmondva.</p>
            <p>- Engedje méltóságod, hogy bemutassam magamat! Én Füzér Dénes vagyok, méltóságodnak
               itt a faluban közbirtokostársa, ki most legnagyobb szerencsémnek fogom tartani, ha
               méltóságoddal egy pár fordulót tánczolhatok. Parancsoljon velem!</p>
            <p>Hiszen ezen szavakban még csak legkisebb szine sem volt a nyerseségnek.</p>
            <p>Most a grófné kezdett csodálkozni a közvéleményen.</p>
            <p>És ez volt, a mi legjobban meglepte őt, ez volt oka annak, hogy föltette magában
               ezen, vele, előtte tánczoló ifjun tartva szemeit, őt nem csak szemeivel, hanem a
               lélek vizsgálódásával is szemlélni; s e vizsgálatban kétkedő kérdést intéze magához:
               «Vajjon nem csupán csak külsejét ismerik-e ezen embernek azok, kik elitélik?»</p>
            <p>Valóban sajnálatraméltó dolog, ha ugy lenne, a mint ők hiszik.</p>
            <p>És sajnálta, szánta azt, a ki előtte tánczolt.</p>
            <p>Az pedig mitsem tudva sem erről, sem másról a világon, még lelkét is odadobva a táncz
               szenvedélye áradatának, gyönyörrel, boldogsággal, méltóságosan fönhordott fővel,
               játékosan lejtő s bokázó könnyü lábain rakta előtte a különvált toborzót; egész arcza
               mosolygott, de azokban a mosolyokban akár kérkedést, akár elbizottságot hiában
               keresett volna valaki.</p>
            <p>Az a különös negédesség, mely tánczát jellemezte, nem másnak, csak az igazi csárdás,
               betyáros táncznak volt szinezése. Tánczolt, és tánczolt szenvedélyből, nem volt
               egyébre gondja.</p>
            <p>Vagy csak éppen egy grófnővel szemben teszi azt, hogy nem csak mozgásaiban, de még
               tekintetében is mellőz minden oly legkisebb pillantást, mely egy müvelt nőt
               sértene?</p>
            <p>Ezalatt a táncztér a többi tánczosoktól egészen megtisztult, szintugy tisztelettől,
               mint a jó tánczosok szemlélhetésének gyönyörétől indittatva, egy kör alakult, mely a
               remek tánczospárt övezve, közepén lejteni engedte.</p>
            <p>A két fiatal ember pedig, kiket a grófné imént bizonynyal valamely nehéz feladatra
               hivott fel, még mindig versengettek egymással.</p>
            <p>- Igazán különös a grófnétől ilyesmit kivánni, ezt teljességgel csak uri szeszélynek
               lehet nevezni, melynek mi még sem vagyunk kötelesek rabszolgái lenni! Mi jogon tekint
               ő minket azoknak, hogy még csak helyesnek sem nevezhető kivánságait mint parancsokat
               tekintsük? Hogy lehet ilyen esetlenséget csak kigondolni is, hogy mi azt a
               koldusleányt hivjuk be az utczáról tánczolni? Hisz ezen még maga Katlan Balázs uram
               is, a mint hallotta, megbotránkozott; még a vőfélyek is mind, mind elosontak onnan,
               nehogy nekik váljék kötelességükké e kellemetlen tisztesség.</p>
            <p>Valóban igazuk volt az ifjaknak, a vőfélynek, Karton Marczinak saját ajkairól
               hallották, a mint a násznagyot kérdé:</p>
            <p>- Ugy-e, hogy nem lehet, ezen nagy világért sem lehet behozni tánczolni azt a
               leányt?</p>
            <p>A törvényt tevő biró és egyszersmind e fontos napon násznagy uram, Tasla János is azt
               felelte neki reá:</p>
            <p>- Hogy lehetne az? Sőt méltó jusson mondva: hogyan és mi módon lehetne, mikor az
               éppenségesen nem lehet? és nagyon ostoba volt az, a ki kigondolta!</p>
            <p>Szerencséjére a grófné tánczolt, s azért nem hallotta ezeket az udvariasságokat.</p>
            <p>Tánczolt, és pedig folyvást nagyobb tűzzel, szenvedélylyel: tánczosának remeklése
               kellemes ösztönt adott neki: érezte, hogy ezzel az emberrel lejtve, a táncz egy bohó
               tündérálom csalfa játékává válik át, melybe egészen belehóbortul a lélek, s
               testestől-szivestől egy ábrándos világba ringatja magát. Oda jutott, hogy ő is csak
               tánczolt, és nem eszmélt semmi másra e világon.</p>
            <p>A primás-czigány volt hármójuk között a legokosabb, az hagyta abba, a mint egy szilaj
               forgásban éppen közelébe értek. Nekiczifrázta szilajon, azután egy rántással
               kettévágta a tündérjátékot...</p>
            <p>A grófné karja Dini karján maradt pihenve; az egy lépést hátrált, hogy lesikoljék
               onnan; a grófné egy futó tekintettel megköszönte azt... ő ottfeledte volna.</p>
            <p>Dini meghajtá magát.</p>
            <p>- Köszönöm méltóságod szivességét! Hitemre mondom, soha ilyen jó tánczosnővel nem
               tánczoltam életemben! S kérhetne a grófné bármit tőlem e pillanatban, nem
               történhetnék az az eset, hogy meg ne tenném azon örömért, melyet nekem okozott.</p>
            <p>Hogy Dini nem udvariasságokat, csupán őszinte örömét kivánta elmondani, meglátszott
               azon a természetes meginduláson, melylyel e szavakat elmondta.</p>
            <p>A grófné nem is mérlegelte e szavak értékét, azoknak utósói annyira megragadták
               figyelmét, hogy gyorsan felelt, mohón kapott rajtuk.</p>
            <p>- És én mindjárt rögtön kérek valamit.</p>
            <p>- Parancsoljon!</p>
            <p>- Látja ön amott a keritésnél azt a barna parasztleányt, a kinek arcza e szürkületben
               még búsabbnak tünik fel, mint különben?</p>
            <p>Dini arcza egy pillanatra elsötétült.</p>
            <p>- Ismerem! - felelt, és hangja némi reszketéstől lett áthatva.</p>
            <p>- Annál jobb! - felelt a grófné élénken. - Legalább én is ismerni fogom ön által, s
               meg birom fejteni az előzményeket, a visszatetszést, melyet szavaim előidéztek, midőn
               az ifjakat fölszólitám, hogy tánczolni hivják be.</p>
            <p>Dini gúnyosan felelt:</p>
            <p>- Ne csodálkozzék azon a grófné, hogy szavai visszatetszettek. Az azért van, mert azt
               a leányt Koldus Angyelnak nevezik.</p>
            <p>- Koldus Angyelnak? - kérdé a grófné megindult hangon. - És miért nevezik Koldus
               Angyelnak?</p>
            <p>- Azért, mert koldus leánya, mert az anyja egy szegény, vak koldusasszony. A nép e
               nevet adta nekik, s megszokta még akkor, midőn a leány őt picziny korában
               vezetgette.</p>
            <p>A grófné mély részvéttel nézdelt a leány felé.</p>
            <p>- Szegény! Tehát sorsa teszi ilyen bánatossá. Mindig ilyen?</p>
            <p>Dini tompán, sötéten felelt, mintha ő is átérzette volna azt a nagy bánatot.</p>
            <p>- Mindig!</p>
            <p>- No lássa, eszmémnek annál inkább örülök. Egy jó napot kell neki szerezni. Ezért
               szeretném, ha azt a leányt megtánczoltatná valaki.</p>
            <p>Dini megdöbbent, megütközött; de azért rögtön összeszedte magát, s udvarias
               előzékenységgel nyilatkozott:</p>
            <p>- Parancsára megkisérlem, ha bejönne tánczolni.</p>
            <p>Ezzel Dini ment egyenesen a leány felé, s csak oly gavalléros üdvözléssel állott meg
               előtte, mint bármely uri hölgy előtt.</p>
            <p>A grófné gyönyörködve, elégülten nézett utána. A mit ezek az urficskák, ezek a hires
               parasztlegények, az ő kérésére meg nem tettek, azt ettől az embertől, kit ők
               betyárnak mondanak, még kérni sem kellett, az már a czélzásnak is engedett.</p>
            <p>Nézte, hogyan fog boldogulni.</p>
            <p>A leány szégyenkedett, de mosolygott. Szemeit majd lesüté, majd fölemelte. Szeretett
               volna jönni, nem is. Habozott. Kérette magát. Az ifju ember ujra sürgette.
               Szabadkozott.</p>
            <p>- Angyel! Megigérem, hogy elő sem hozom neked egy szóval sem, a miket valaha
               beszéltem. Ne félj, nem szeretlek már ugy sem! - beszélt hozzá Dini keserü sohajjal.
               - Inkább megigérem, hogy az egész táncz alatt egyetlen szót sem fogok szólani.</p>
            <p>A leány fölemelte rá nagy, értelmes szemeit, teljesen hitelt adni látszott azoknak, a
               miket hallott, végre engedett. Dini kézenfogva vezette a sátorba a leánykát, ki
               szemlesütve, talán szegényes ruháin szégyenkedve jött mellette; ő pedig derült,
               fönhordott homlokkal jött, arcza még jobban ragyogott, mint előbb.</p>
            <p>A grófné tapsolt örömében.</p>
            <p>Mivel a grófnének olyan igen tetszett ez a dolog, igen természetesen, rögtön tetszeni
               kelle a többieknek is; a ki urnak akarja tartani magát, nem szabad annak mellette
               elmaradni. Meg kell mutatni, hogy a tréfát meg lehet érteni. Hiszen nem egyéb, mint
               komédia az egész.</p>
            <p>De Kuku is, ha huzott valaha szép nótát életében, nem huzott soha ennél szebbet, mint
               a milyent most rántott rá: szép volt az, szilaj volt az, de epedő keserüségével még a
               kőnek a szivéből is fájdalmas lelkesülést facsart volna. Hja! a czigányok látnak
               igazán azoknak a szivébe, a kiknek huzzák; a nótákban tanulmányozzák és ismerik az
               érzelemvilágot.</p>
            <p>Mintha csak a boldogtalan szerelem vigadott volna.</p>
            <p>Mintha csak dalolta volna is a zene azt az édeset, azt a keserüt:</p>
            <p>«Mikor nekem muzsikálnak, fáj a szivem fenékig,</p>
            <p> Mert nem tudom felejteni azt az egyet, a régit.»</p>
            <p>Dini nem birta megállani, sohajtva sugdosá oda:</p>
            <p>- Ah! Angyel, be régen tánczoltunk együtt!</p>
            <p>A leány szelid szemrehányást vetett reá bánatos szemeivel.</p>
            <p>Most Füzér Dini elereszté Angyel kezét, fövegéhez csapott, bokázáshoz illeszté
               lábait, a táncz megindult volna, midőn hirtelen, véletlenül-váratlanul a sátor belső
               feléből egy harmadik egyén közéjük toppant, mintha csak az égből cseppent volna
               oda.</p>
            <p>Döbbentő megjelenés volt az, pedig nem volt egyéb, csak egy kaczkiás kis molnár,
               hamvaskék ruhájában. Az ember arcza a bortól és haragtól volt kigyulva, szikrázó
               szemeket vetett a leányra, ki meg reszketett előtte, mint a nyárfa levele.</p>
            <p>- Ki hivott ide?! - rivalgott reá dühösen. - Nem átallasz ide bejönni hivatlanul? Nem
               szokás-e bevárni a leánynak, hogy legénye vezesse be?</p>
            <p>Angyel remegett és szeméhez emelte keszkenőjét.</p>
            <p>Dini hirtelen szembe állt a mérges emberrel és haraggal lobbantá szemére:</p>
            <p>- És ha az a legény szégyenli a leányt bevezetni?</p>
            <p>A molnárlegény nem is érdemesité a feleletre; mintha értetné, hogy vele semmi dolga,
               elfordult tőle s haragjának egész zápora a leány felé zúgott, s egy kevély, megvető
               szóval vélte megsemmisiteni:</p>
            <p>- Hordd el innen magadat!</p>
            <p>Szegény Angyel szeretett volna ott e pillanatban elsülyedni; mig szégyentől égő
               arczát kötényével födé el, keblét majd szétveté a fájdalom; sirt, zokogott, alig
               birta találni az utat, melyen meneküljön az emberek és megszégyenitése elől.</p>
            <p>- No, hiszen szép spektákulum! - mondák sokan magukban. Pedig ezzel nem volt vége,
               sőt a spektákulumnak folyamata sem szakadt meg.</p>
            <p>Dini odalépett a molnárlegény elé és nem kiáltott, hanem ugy szólván az önkivületes
               düh lázasságával orditott reá:</p>
            <p>- Te... te fogsz elkotródni mindjárt innen!</p>
            <p>Az ember elsápadt, de nem mozdult.</p>
            <p>Mindenki ugy vélte e pillanatban, hogy Dini össze fogja morzsolni, széttépni
               darabokra. Nem! Két kezének egy mozditása elég volt arra, hogy az az ember eltünjék
               onnan s kedve ne legyen visszajönni többé. Megragadta vállainál, s erős karjaival
               fölemelve a földről, mint egy labdát, kidobta a sátor elé.</p>
            <p>- Ember! miért nem emlékezel arra, a mit én neked megigértem?</p>
            <p>Dinit ez eset után nem lehetett többé a sátorban látni. A ház egy sutjába ült be, ott
               muzsikáltatott magának két czigánynyal, és ivott, ivott keservesen.</p>
            <p>Egy szerelmi vetély- és féltékenységi jelenet folyt le itt a grófné szemei előtt,
               melyet akként értelmezett magának, hogy az uj szerető állott a régivel szemben, s nem
               éppen nyugodt, szelid modorban. - Bizony haragudhatnak ezek egy kissé egymásra! No,
               de illetlen és szemtelenül sértő is volt azon ember föllépése, ő is haragra lobbant a
               miatt.</p>
            <p>Gereczey urambátyám pedig kötelességének érezte, hogy a történtekért ő kérjen a
               grófnétól bocsánatot. A grófnénak ugyan már nem volt többé olyan jó kedve, de az öreg
               ur ez ötletén mégis elmosolyodott s azután ki is magyarázá az öreg urnak, hogy
               sajátlag ő a hibás, mert közvetve éppen ő idézte elé e sajnos eseményt, mely előtte
               egyébiránt korántsem esik megrovás alá, sőt helyesli azt, a mit Dini azzal a
               szemtelen emberrel cselekedett, a szegény leány oly érzékeny megsértéseért; a nők
               kötelessége pártját fogni az udvarias embernek, a nagy világban párbajok szoktak
               származni ilyen esetekben, de itt, a hol helye nem lehet, igen nehéz meghatározni,
               hogy másként miként járhatott volna el. Csak azt nem helyesli, hogy Dini most már
               iszik, a helyett, hogy itt a tánczot folytatná.</p>
            <p>Gereczey urambátyám vállat vont.</p>
            <p>- Szegény grófnő! Fiatal, tapasztalatlan, jó szivével a nagy világból jöve, itt a
               természet ölében az emberekben csak csupa természetességet és tiszta erkölcsöket vél
               találni.</p>
           
         </div>
         <div type="chapter">
            <head>III.</head>
            <p>Midőn porig alázva elvánszorgott, nem záporként omló könyei, hanem azon óriási
               szégyenérzet, mely arczát piritá, fejét szédité, lábait roskadoztatá és szivét
               könyörtelenül facsarta, homályositotta el előtte a világot.</p>
            <p>Mi történt vele? Száz és száz szem volt függesztve reá, száz és száz szem előtt érzé
               kiégni szemeit, lábai alatt sülyedni a földet. Mintha arczul ütötték volna
               nyilvánosan az egész világ előtt és becstelennek nevezték volna. Zúgó füleiben a
               gúnykaczaj csengése tébolyitólag vegyült a visitó zenéhez. Reszketett. Majdnem
               összeomlott.</p>
            <p>Oh! ha még csak ez történt volna vele!</p>
            <p>Ezek, mint futó kisértetek, elröpülnek, de a szemekről, az ajkakról, melyek a
               boldogság mosolyával szoktak rá ragyogni, nem tünik el azon undok kifejezés, melyet
               látott. Látott egy haragban gyúló arczot, villámot szóró szemeket, határtalan
               gyülöletet, megvetést, mely őt megsemmisitette; hallott ocsmány, titkos szavakat,
               melyek őt megbélyegezték, mint egy közönséges rossz leányt. És ezt a lélekben belől
               nem a gúnyos arczok kétértelmü mosolya, nem a zene visitása hullámozza körül, hanem
               egy merev, mély, megdöbbentő csönd, kétségbeejtő, tébolyitó elmélkedés arról, hogy
               valóban mi történt itten. Miért, mi okon történt mindez?</p>
            <p>Majdnem fölsivalkodott hasgató fájdalmától, rémülve törlé verejtékes homlokát s
               ijedve nézett a nagy csöndbe, mely kérdéseire nem tudott megfelelni.</p>
            <p>Olyan sötét, olyan rideg, olyan puszta volt az éj. Fölpillantott és döbbenve,
               rázkódva hunyta be ujra szemeit. Szegény Koldus Angyel, sohasem látott még ilyen
               félelmes, sötét éjt.</p>
            <p>Pedig az nem volt olyan nagyon sötét, még nem is éj volt, csak késő este: borus volt
               csak az, de nem sötét, nem is volt rideg, néma; az enyhe őszi lég távoli zenét
               hordozott hozzá szárnyain, s a faluszélen levő nyárfák levelei suttogtak fölötte. A
               szerelmes szivekbe még ez mind ábrándokat csal, csupán az elhagyottság találhatja meg
               benne azt a roppant ürességet, melyet semmi sem képes betölteni.</p>
            <p>Koldus Angyel a legsilányabb féregnél nyomorultabbnak érezte magát. Még a szilaj vad
               is átlépi a férget, mely utjába kerül. Csak a koldus leánya, a szegény, rongyos
               koldusasszony leánya a legszerencsétlenebb, legboldogtalanabb féreg a világon, kit
               könyörtelenül tipor még az is, a ki szereti; kinek nem szabad boldognak lenni, nem
               szabad örülni; kinek folyvást emlékeznie kell arra, hogy koldus; kinek nemcsak
               testben, hanem lélekben is koldusnak kell maradnia a sirig.</p>
            <p>Hát ki az, a ki az ártatlanság, jó szivek, föláldozás és szegénység igazságáról
               törvényt irt a földnek? Ki az, a ki a szalmaszálat dobja a kerékvágás vizébe, hogy a
               fuladó hangyácska belekapaszkodjék végvonaglásaiban? Van-e annak gondja a rongyra,
               melytől az emberek megvetőleg fordulnak el?</p>
            <p>Vagy-e, te nagy valaki ezen a világon?</p>
            <p>Letérdelt. Összekulcsolva emelé kezeit az ég felé. Rimánkodva néze föl és szét az
               égben, földön a végtelenség felé, és kereste az istent.</p>
            <p>Ugy érzé, mintha saját énjében egy más valaki, nem ő, a kesergő, a kétségbeesett
               leány, a vergődő féreg, hanem egy emelkedő, okoskodó lélek magyarázni kezdené neki,
               hogy mi történt vele.</p>
            <p>Ezen lélek az emlékezés ösvényén meghordozá őt, láttatá vele, mint mosolygott reá,
               mint esküdött neki örök szerelmet, mint füzte át ölelő karjával karcsu derekát: mig
               csábos nézése megigézte s átjárta szive vérét, elszenderité, elaléltatá, addig lelke
               a forró csókok alatt - boldogságban, üdvben az egekbe emelkedett.</p>
            <p>A maga érzéséből következtetett és kérdezé: «Lehetnek-e ezen forró vallomások
               hazugságok? Megczáfolhatja-e mindezeket egy pillanat?»</p>
            <p>Többé nem a megvetés pillanatára gondolt, hanem sokkal fontosabbra: nem arra, hogy
               megszégyenitette, hanem arra, hogy azon ember kerülte őt.</p>
            <p>Vajjon hazudott ez az ember? Átkos hazugság volt-e minden szava? Ömlengése undok
               csábitás, és nem szerelem? Ha szeretné hiven, nem hivta volna-e be tánczolni, mint a
               hogy a többi legény mind elvitte a szeretőjét a lakodalomba? Avagy nem akarja, hogy a
               világ tudja, mikép ő a szeretője? S miért nem akarja? Szégyenli?... Valósággal
               szégyenlené? És miért? mert koldus leánya.</p>
            <p>Az okoskodó lélek megtalálta, mi történt; minden meg volt fejtve előtte, a régi
               titkolózások, óvatosságok, elővigyázatra intés, minden meg volt fejtve. Szégyenli a
               koldusleányt, szégyenli szerelmét nyiltan bevallani a világ előtt.</p>
            <p>És a másikra nem is gondolt, a ki ezt a fátyolt lerántotta szemei előtt s megmutatta
               neki az embert, a gyarlót, a rosszat, a csábitót, az istentelent.</p>
            <p>Nem gondolt arra, mint a hogy a kártyás nem gondol a rokonszenves nézőre, a ki óva
               elővigyázatra inti a hamis játékos ellenében, hanem a veszteségre s daczra, hogy a
               szerencsét megforditsa. Nem gondolt arra, mint szivében nem, ugy lelkében sem
               létezett neki más, csak a min indult: szerencsétlenségének eszmemenete. A kit szeret
               lelke rajongásával, szive forróságával, az szégyenli őt, szégyenli benne a
               koldusleányt. Mit akar tehát?</p>
            <p>Örökké titokban tartani szerelmét. Tehát nem akarja, nem fogja feleségül venni.</p>
            <p>Tenyerét emelte fejéhez e széditő gondolatnál.</p>
            <p>- Ki ő akkor? Mi ő akkor?</p>
            <p>Szivéhez kapott és majdnem fölsikoltott.</p>
            <p>A lélek, a mely vitte, haragra lázadt és szenvedélylyel bőszen kiáltott reá:</p>
            <p>- Utáld meg! Vesd meg!</p>
            <p>Nem akarta hallani, lázasan tiltakozott, kinlódva, küzdve lökdösé el magától e
               tanácsot, mint egy rémet, melytől - azt hiszi - eszét vesziti, és ismét az istenhez
               kiáltott.</p>
            <p>Pedig az ott volt, az sugdosá neki a mindenségbe áradó leheletével:</p>
            <p>- Emeld föl fődet! A ki elesett, én fölemelem, a kit lábbal tipornak, fölmagasztalom.
               Légy bátor, légy büszke, légy erős! Küzdd le szerencsétlenségedet!</p>
            <p>A leány zokogva kulcsolá össze kezeit.</p>
            <p>- Tudom, érzem, édes istenem, hogy meg kellene vetnem, utálnom; tudom, képes lennék
               gyülölni, de tudom azt is, hogy akkor megrepedne szivem, meghalnék. Olyan
               szerencsétlen vagyok!</p>
            <p>Fájdalommal nyögdelé:</p>
            <p>- Én istenem, mint szerettem ez embert! Szerettem, mint életem boldogságát. Meghalok
               e boldogság nélkül.</p>
            <p>Hirtelen egy ábrándos vigasz melege futotta át szivét, s annak borzalmára nem is
               eszmélt.</p>
            <p>- Talán jobb is lenne meghalnom, talán boldogabb lennék...</p>
            <p>És besülyedt a hálózó sötétségbe. Az vitte, csalta.</p>
            <p>Gondolkozott, ha lehet gondolkozni ily sötétségről, ha ezen sötétség szélén nem
               szünik meg az ész, a gondolat s mint egy örvénybe, nem csupán az őrület széditi az
               áldozatokat.</p>
            <p>Gondolkozott, de arról, a mit ez a sötétség hagy maga után, ha őt elnyeli.</p>
            <p>Az isten ismét ott volt.</p>
            <p>Mintha hangot hallott volna, valami siró, esdeklő hangot. Megrettent.</p>
            <p>- Angyel! Miért nem szólsz, Angyel?</p>
            <p>Megdöbbenve tért magához, fölemelé fejét, megtörlé nedves homlokát, eszmélve néze
               szét, a sötétség helyett ujra a világot látta, habár szomoritó látvány volt is az, a
               mit látott, mégis elérzékenyedésében enyhülést adott e pillanatokban. Nem is tudta,
               hogy ide ért; nem is tudta, hogyan ért ide; nem is tudta, hogy az egyetlen lénynek a
               közelében van, a ki könyeit szokta törleni, ki a jószivü emberek által könyörből
               engedett födél alatt, düledező, ajtótlan kamra zugában szalma-vaczkon nyomorog.
               Odafutott, odaborult és megcsókolta lázasan, forrón annak aszott kezét.</p>
            <p>A vak koldusasszony megsimitá a bánatban odahajlott főt, és siró hangján ujra szólt
               hozzá:</p>
            <p>- Mi bajod, Angyel? Az imént sivalkodtál.</p>
            <p>- Álmodtad! Éppen most jövök haza! - felelt Angyel elszorult kebellel.</p>
            <p>- Oh! Angyel, hiszen sirtál, zokogtál!</p>
            <p>- Nem sirunk-e mi gyakran, mindig?</p>
            <p>- Igazad van! De én mégis megrettentem rajtad. Te most nem sorsunkon sirtál. Oh!
               akkor egészen másként sirsz. Teneked mélyebb, nagyobb bánatod volt.</p>
            <p>- Tehát a vakok is látnak!</p>
            <p>És ha az a szegény vak éppen a szülő édes anya, hogy ne látna a szivével?</p>
            <p>- Vigasztalódjál, szegény, jó anyám, légy nyugodt, pihenj, aludjál, leányodnak semmi
               baja nincsen, hiszen itt vagy te, boldogsággá tenni neki az életet!</p>
            <p>Angyel ugy érzé, hogy szemei ujra telefutnak könyel, könyei ismét záporként hullanak,
               de most nem a kétségbeesés könyei, hanem az elérzékenyülésé; lágymeleg könyek nem
               tépik, nem szakgatják, hanem könyitik a szivet.</p>
            <p>Letérdelt a kamra előtt és forró, buzgó imára nyitá ajkait.</p>
            <p>- Édes istenem, édes jó teremtő istenem, hivtalak, kerestelek, te ott voltál velem.
               Légy velem, ne hagyj el ezután sem! Erősitsd, bátoritsd szivemet! Ne törjék meg sem a
               fájdalom, sem a gyalázat alatt. Álljak ki mindent, hütlenséget, eltaszitást attól, a
               kiért üdvösségemet áldoztam; melyeket meg fogok érni, hadd viseljem békén a
               megvetést, gunyt, utálatot az emberektől. Ne csüggedjek, távolitsd el a gondolatot,
               hogy magamat elveszitsem, engedd eszemben lenni mindig, nem feledni soha, hogy van
               miért élnem a földön, s kötelességem élni!</p>
            <p>Az imádkozó körül egy bűvkör van vonva, melybe a sátán nem mer belépni.</p>
            <p>A kevély molnárlegény is, kinek a kidobatás után azóta vére higgadt, vagy a ki talán
               még mindig igen élénken emlékezett a szép Angyelnak nem ugyan szerető hü szivére,
               hanem csókolni való piros ajkaira, midőn összeszedte magát, kifőzte, kitervelte
               magában, hogy saját érdekében meg fogja engesztelni a megbántott galambot. - Egyet
               gondolt.</p>
            <p>Az ördög mindig gondol valamit, s mindig akkor jelenik meg, midőn hatalma inogni
               kezd.</p>
            <p>A teljes holdvilág kibujt a felhők mögül, és mint egy térdelő szentet, fénynyel
               ragyogta körül az imádkozó leányt.</p>
            <p>Az ima bűvköre hatott, az áhitat látása hatalmas és erős; az ördög megállt.</p>
            <p>Megállt és pár lépésről némán, magábafojtott lélekzettel bámulá; bámulá tartósan,
               hosszasan, és megérdemelte volna, hogy abban a pillanatban a haragvó ég villáma
               sujtsa le; az a gazember nem az áhitatszülte megilletődéssel szemlélte őt, hanem
               gyönyörködött megcsuszott ingvállain, hókarjain és gömbölyded, fehér vállain.</p>
            <p>És ittas gyönyörrel rebegé felé:</p>
            <p>- Angyel, én megbocsátok neked!</p>
            <p>Angyel megdöbbent. Az éjben kisértetek járnak, imádkozott tovább:</p>
            <p>- De szabadits meg a gonosztól.</p>
            <p>A kisértő epedve, nyájaskodva suttogá:</p>
            <p>- Angyel, nem haragszom!</p>
            <p>Angyel reszketett egész testében, és imádkozott lázasan rettegve; nem akart
               elszakadni, elválni a buzgó imától, és ugy huzta-vonta őt az imádságból egy
               láthatlan erő; szive erősen vert, fejében zavart gondolatok tódultak az ima helyébe s
               szoritották azt ki onnan. Nem tudott, nem birt imádkozni s érezé, hogy ha fölpillant,
               elvesziti azt is, a mit eddig nyert az istentől.</p>
            <p>Az elébb tudta, most már érezte, ki van ott közelében. Már hatott, az ördög megtörte
               a bűvkört, melyet az ima vont.</p>
            <p>Miután imádkozni nem tudott többé, futni, menekülni akart a szegény egyetlen biztos
               menedékéhez, az anyai kebelhez.</p>
            <p>Késő volt. Karcsu derekát egy kar övezte át, kezét a másik vaskéz fogta meg, forró és
               erős, keblénél lázas szivet érzett dobogni és csengő hang lehelete verdesett
               arczához.</p>
            <p>Majdnem megsemmisült gyötrődésében, keserü, kinzó volt ez az ölelés neki.</p>
            <p>- Tehát semmi, semmi erő sincs sem földön, sem égben, a mely megvédelmezzen tőle? -
               sirt, esdett a csüggedő leány. - Nincs semmi erő, mely eltávolitsa tőlem e gúnyos
               megaláztatást?</p>
            <p>Fölpillantott, s e fölpillantás, melytől félt, e fölpillantás adta vissza nem
               testének, hanem lelkének erejét.</p>
            <p>Irtózat, gyötrelem, undor, megvetés, fenyités lehetett e fölpillantásban. A
               féketépett lélek fenségét találta meg e pillantásban, a női büszkeség haraggal
               emelkedett s villámként szállt alá.</p>
            <p>Parancsolt e tekintet.</p>
            <p>Minden karnál erősebben lökte el onnan azt az embert.</p>
            <p>Azt mondta az a tekintet:</p>
            <p>- Nyomorult! még te akarsz nekem megbocsátani, te gonosztevő, a gyilkosnál bünösebb
               gonosztevő?!</p>
            <p>A gazember megrettent, de nem lelkiismerete fenyegetésétől; nem a megbántott női
               büszkeség lángját látta azon a szép arczon, még mindig a csábos ördög sugdosott
               neki, a szép zsákmányt kezeiből siklani látta, s hogy ne hagyja, azt sugdosta
               neki:</p>
            <p>- Angyel, ne neheztelj reám, bocsáss meg nekem!</p>
            <p>Angyel keserüen hányá szemére:</p>
            <p>- Mit tettél velem?</p>
            <p>Az ember alázatosan közelgett, epedve a szerelem mély olvadásával, csábitásával
               emelte hozzá szemeit, lágy, engesztelő hangon szólott, nem szólott, hanem
               esdekelt:</p>
            <p>- Angyel! Elismerem, hogy megbántottalak, irtózatosan megsértettelek, de esküszöm,
               jóvá fogom hibámat tenni. Ha meg nem bocsátasz, nem látsz többé soha, de más sem ezen
               a világon! Látod, a bortól voltam fölhevülve; és azután éppen azzal készültél
               tánczolni, a kit gyülölök szivemből, lelkemből. Bocsáss meg, Angyel! Ha megbocsátasz,
               meglátod, egész életünkre boldogok leszünk.</p>
            <p>Angyel keserüen nevetett, azután szigoru feddéssel nézett az emberre.</p>
            <p>- Hogy érted ezt? Hiszen te szégyelsz engemet a világ előtt!</p>
            <p>Az ember elszörnyedést mutatott.</p>
            <p>- Én?! - kérdé mély illetődéssel és csodálkozással, ugy hogy e hangon megingott a
               lány kétkedése. - Én?! Hogy gondolhatod, hogy mondhatod ezt, Angyel? Ki mondta ezt
               neked? Én tégedet szégyelni, én, a ki mindenekfölött legjobban szeretlek a világon, a
               ki meghalnék nélküled, s kétségbe esném bocsánatod nélkül?!</p>
            <p>A leány hallgatta őt, nem birt távozni onnan; a miket most hallott, jól estek
               szivének; vigasztalás, elégtétel, a boldogság reménye volt azokban, miket hallott, a
               sziv fájdalmai lassan-lassacskán gyógyultak az irtól, csöndesedtek, és már csak saját
               magától, saját gyöngeségétől vált függővé.</p>
            <p>- Ugy van! Nem értesz-e még? - folytatá a sátán, a leány kezét ujra birtokába keritve
               s csábosan hizelegve. - El foglak venni feleségül.</p>
            <p>A leány arczát egyszerre derü futotta be; egy varázsilletésü szó lett elmondva, mely
               minden borut az arczról, minden bánatot a szivből tovaüzött. Nem remegett többé, a
               megindulás szelid érzelmekbe ringatta, önkénytelenül közelebb-közelebb simult, mig
               végre a vigasztalódás könyeivel és örömével odaborult az ifju kebelére, az ismét
               megtalált boldogságra. Meg volt neki bocsátva.</p>
            <p>Az háladatos volt ezért, igéreteiben bőkezü, csókjaiban pazar.</p>
            <p>A leány boldog volt ujra. A szerelemnek egyetlen percze feledtetni, megbocsátani
               képes napok boldogtalanságát.</p>
            <p>- Tehát elveszesz, feleséged leszek, jó sorsa lesz szegény anyámnak is? Nem rettegsz,
               nem szégyenlesz a világtól? - mondogatá boldog ábránddal, érzékenyen és hálás
               megindulással.</p>
            <p>- A világtól?! Hát mit nekem a világ? Nem te vagy-e az én világom egyedül?</p>
            <p>- De hát mondd csak azt nekem, - folytatá azután a leány, de némi habozással, -
               mikor?</p>
            <p>- Nem soká.</p>
            <p>- Ugy-e, csak hamar, minél előbb! - szólt, s lesüté szemeit.</p>
            <p>A legény ingerkedve, tréfásan kérdezé tőle:</p>
            <p>- És te sürgeted, nem én?</p>
            <p>A leány nem felelt, arczát élénk pir futotta be s égő szemeit elrejté az ifju
               kebelére; de azért boldog, boldog volt nagyon.</p>
            <p>Az pedig megdöbbent e váratlanon. Gyors változás állott be nála.</p>
            <p>Karja lesiklott a leány derekáról, mintha megzsibbadt volna. Mintha boldogságát egy
               futó gondolat zavarta volna meg, a leány elpirulásával titkos összefüggésben gyorsan
               elsápadt és folyvást sápadt maradt, folyvást döbbent maradt; szive nem lángolt forrón
               többé, és terhére volt, nehéz volt neki az a szegény féreg, a mint bizalmasan
               odahuzódott védszárnyai alá kebeléhez. Borsódzott, fázott tőle.</p>
            <p>És gondolkozott tompán, érzéketlenül, sötéten.</p>
            <p>- Ha el nem veszem is, a világ mégis meg fog tudni mindent, s a gyalázat mégis rajtam
               marad.</p>
            <p>- Te nem beszélsz? Gondolkozol? Miről gondolkozol?</p>
            <p>Csak mintegy félig magánál felelt a legény:</p>
            <p>- Megmondom holnap.</p>
            <p>- Mit mondasz meg holnap?</p>
            <p>Vontatva, lassan, szorongva felelt az ismét:</p>
            <p>- Hogy mikor fog lenni esküvőnk!</p>
            <p>Majd azután gyorsan, mintha most már kész lett volna, számolt volna gondolataival,
               sietve tevé utána:</p>
            <p>- Holnap éjféltájban jőjj el a zugóhoz, ott mindent elhatározunk.</p>
            <p>Ezzel még egyszer megölelte a leányt, még egyszer megcsókolta, elsietett... gyorsan,
               gyorsan, mintha üzték volna; a leány pedig édesen, boldogan nézett utána, mig csak
               látta a kis ösvényen, mely a réten keresztül a vizi malom töltéséhez vezetett.</p>
            <p>- Angyel, Angyel! - szólt ismét a vak koldusasszony. - Te beszélgettél valakivel.
               Kivel beszéltél?</p>
            <p>A leány oda ült a vak koldusasszony fejéhez, s áthatott hangon rebegé:</p>
            <p>- Most már elmondok mindent, édes anyám!</p>
            <p>A molnárlegény pedig ment sietve a kis ösvényen, gyorsabban, mint a holdvilág odafönn
               a felhők között; azonban azon a ponton, hol a kis ösvény a malom töltésére fut föl,
               hirtelen leszögeződtek lábai, mintha valaki megállitotta volna.</p>
            <p>Nem volt ott senki, csupán saját gondolata állitotta meg. Valami jutott eszébe.</p>
            <p>Ezelőtt rövid idővel, nincs annak talán még fél éve sem, szintén éjjel volt, mint
               most, szintén sütött a holdvilág, mint most, éppen ezen a ponton a vállára nehezedett
               egy erőteljes kéz, ugyanaz a kéz, mely ma éjjel, s haragos, elszánt, elkeseredett
               hang dörgé fülébe:</p>
            <p>- Hallod-e, ember?! Én csak egy leányt szerettem életemben, én ur vagyok, az
               parasztleány volt, de abban az egyben mindent megtaláltam, a mit lelkem, szivem
               magának teremteni tudott, szépséget, észt, jó szivet tisztán, zsengén, rontatlanul, a
               természetesség virágporával, ugy, a mint az jön a teremtő és a természet szent
               kezéből. Szerettem ezt a leányt; akkor, mikor az még csak piczinyke kis rongyos
               leányka volt, kiválasztottam magamnak, s mivel utáltam a nagy világ romlottságát,
               megfogadtam, hogy életem boldogságát fogom belőle teremteni. Nem ugy lett. A leány
               miattad nem fogadta el szerelmemet, mert tégedet szeretett meg. Én kitértem utadból,
               jegyezd fel ezt jól magadnak!... Ha e leányt boldoggá teended, nem fogok rád soha még
               rossz szemmel nézni sem; de ha ezen leány boldogtalan leend, kerülj engemet!
               Tanácslom neked, sorsod ne hozzon utamba. Hallod-e, ember, jegyezd föl ezt
               magadnak!</p>
            <p>Ez jutott most eszébe.</p>
            <p>- Eh! mindegy! - azt mondta most rá magában.</p>
           
         </div>
         <div type="chapter">
            <head>IV.</head>
            <p>Minden vizi malmot, kivált ugy holdvilágos estéken, bizonyos bűbájos ábránd,
               titokszerüség vesz körül. Nem csodálkozom azon, emberi hang nem hallatszik, az
               élettelen tárgyak suttognak, beszélnek, lármáznak itt. Emlékszem, mikor gyermek
               voltam, a szürkületekben órák hosszáig el tudtam állni, bámészkodni, mélázni a vizi
               malomnál. A falu felső vége felől mintegy negyedórányira, hova a hinceli puszta
               szögellik, Dalmánd és Keszi felé a Barcsán egy vén vizimalom feküdt; az épitésével
               egyidőben ültetett fák mutatták, hogy régi, nagyon régi időkről beszélhetett; odvas,
               vastag füzek környezék, s szomorun csüngő galyaikkal lehajoltak tetejére;
               keritéstelen udvarát kis erdő szegélyezte terebély nyárfákból, a zúgó felé pedig
               magas, suttogó jegenyék sora vezetett, az egyik oldalon a csöndes folyamból egy
               hosszu félkörös gát - tetején rekettyeszegélyezett gyaloguttal - nagy, sima tavat
               fogott fel, melynek hátterében magas nádasok emelkednek az erek zsombikjai fölött,
               tükrén pedig vastaglevelü, narciss-alaku sárga, és tulipán-alaku hófehér virágok
               libegtek, a malom kerekei a vizet csapkodva, tompa egyhangusággal zakatoltak, a zúgó
               zuhogott, a békák ümmögtek a nádasok tövénél, a lélek önkénytelenül ábrándokba esik,
               és az elmélyedő ábrándok szellemeket, elsuhanó tündéreket keresnek, mintha
               ilyeneknek mindenesetre kellene lakniok minden ilyen vizimalom közelében; a csöndes,
               szomoru merengés a lelket, szivet akaratlanul azon kesergő nótákkal foglalkoztatja,
               melyeket a vizi malmokról dalolnak. Hogy van az, hogy minden vizi malomról van fönn
               egy szomoru, kesergő nóta, mintha mindenik vizi malommal egy-egy szomoru történet
               lenne egybekötve?</p>
            <p>Különösen pedig ez a nóta nagyon szomoru:</p>
            <p>,Szivem molnár, itt a kalács, csak egyél, </p>
            <p> Melegében a csókomból is vegyél!’ </p>
            <p> «Nem kell nekem sem kalácsod, sem magad, </p>
            <p> Itt a zúgó, jó mély a viz az alatt.»</p>
            <p>A ki a dallamát is ismeri, elismerheti, hogy ennél nincs szomorubb románcz a nép
               ajkain.</p>
            <p>Valóban mint gyermek a mennyire szerettem ezen tó ábrándos környékét, éppen ugy nem
               szerettem az alsó oldalt, az alsót, mely a zúgón alól esett, mely már mindjárt a
               zsilipnél kezdődött; nem csak féltem tőle, de irtóztam, borzalmasnak találtam; a
               zúgónál keskeny padló vitt a szük vályu mederbe szoritott és sebesen rohanó ölnyi
               mély ár fölött, az ár erősen vágta, csapdosta az óriás kerekeket, azután szilaj
               zugással bukott alá több ölnyi magasból, és azon tul mint korlátból szabadult,
               nekiszilajodott folyam vágtatott tovább habosan, sebesen.</p>
            <p>Akkor és mindig azelőtt és azután is hires malom volt az, jó lisztet őrölt, nem nagy
               vámot szedett, és kellemes tanyája volt az őrlős parasztoknak, ott ültek azok sokszor
               egész késő éjig, vén, magas füzek tövénél; mig a lovak saraglyához, oldalhoz kötve
               álmoskodtak az eléjük gyürt és megunt takarmány fölött, azalatt magasan lobogó tűz
               mellett, mely a fákat fényével egész hegyökig bejárta s a pompás látományt messze
               elragyogtatá, pipára gyujtva, el-elbeszélgettek régi mult időkről, vagy pedig
               el-elnevetgéltek egy-egy alkalmi bohó mesén, mely mindig a vizi malmok s molnárok
               rovására élczeskedett: mint vitt az egyszeri szegény ember hat ökrön hat zsák buzát a
               malomba, mint akadt el a homokban, mint fogta ki a hat ökröt s mint tette fel őket a
               szekérre s helyettük befogta a hat zsák buzát; hogy érkezett meg szerencsésen, hogy
               kereste a molnárt, ki a szomszédban beszélgetett, hogy szurta le a négyellő
               ostornyelet a szekér mellé s mily szerencsésen megőrölt akkorra, mikor az az
               ostornyél nem csak kilevelezett, hanem magas, sudar fává nőtt; és azután mily sok
               furcsaság történt e fával s a korpából font madzaggal, melylyel kidöntötte, hogy
               ostorához juthasson; vagy a másik mesén: a papucsos és rosszködmönü Mihály molnárról,
               ki malmától megszökött s ki után malma nagy lassan sirva nyikorogta: «Mi... hály...
               ne... hagyj... itt!» Ezen s még más hóbortos furcsaságokon egész a könyekig röhögték
               magukat.</p>
            <p>De ezen malomra nem vonatkozhattak ily bohó mesék, vize mindig bőven volt, molnárja
               sem olyan rongyos, toprongyos molnár volt, mint a mesebeli szegény Mihály molnár,
               hanem gavallér kaczkiás fiatal ember, ki hegyes orru kordován csizmában járt, s
               világoskék dolmányán valóságos ezüst gombokkal kevélykedett; kinek mindig volt bora,
               pálinkája a látogató bátyámuramék számára, kész pillantása, kacsintása a fürge
               menyecskék és lisztlángot óhajtó hajadonok részére, sőt még csókja is, ha éppen ugy
               hozta az idő magával.</p>
            <p>- A vám mindenből kijár, a mi a malomba jön! - szokta mondani incselkedve a csintalan
               molnár, s nem lehet mondani, hogy a nagyobb rész neheztelt meg; a molnár csinos
               ficzkó volt, s a mellett gazdag; valami Stlovocsik, vagy Stlabucsik-féle tót neve
               helyett éppen ezért az atyjára ragadt «Pénzes molnár» nevezet a fiuban már
               magyar-családi nevévé változott.</p>
            <p>Jó dolga is volt, nem volt semmi baja, lehetett kevély, rátartó, lehetett vidám,
               pajkos; nem volt csoda, ha úgy lépegetett, hogy a lábát is alig tette a földre, s
               akár a garadra öntötte a búzát, akár a lisztet szedte, vagy a tengely ékét verte be,
               vagy a zúgót eresztette meg, mindig fütyölt, mint a madár, melynek szintén nincsen
               egyéb gondja a világon, mint ágról-ágra szállni.</p>
            <p>A mai napon azonban nem hogy fütty, még mosoly sem jött ajkaira; de nem is lehetett
               ezen csodálkozni; ha eszébe jutott volna ennek okán törni a fejét, a legostobább
               bátyó is rájött volna, hogy a tegnapi lakodalomban vele történtek után nem is
               lehetett neki jó kedve. S mivel a molnárnak nem volt jó kedve, s mivel értésükre is
               adta, hogy ez este a köveket szándékozik vágni, az őrlés megszüntetésének
               kijelentésével tisztességes módon el lettek küldve, tehát még a rendes törzsmesélők
               is a napszálltakor elszállongottak. A malom környéke megnéptelenedett.</p>
            <p>A molnár maga is igy óhajtotta a dolgot.</p>
            <p>Mikor a legutolsó asszony is - hátán egy véka lisztecskéjével - a töltés reketyéi
               közé lépett, a kerekek oly lassan csusztak, hogy nem hallotta többé zakatolásukat,
               csak a véső pattogását hallotta. A molnár vágta a követ.</p>
            <p>A nap utópírja halványodva beoszolt a végtelenbe, a leszálló szürkület lassan-lassan
               elvevé a fák, a tárgyak szineit, feketébe öltöztetve lombjaikat, csak sötét
               körrajzaikat hagyta meg; a holdnak még távoli útja volt a fölkelésig; a nap nyugta és
               a teli hold kelése közt titkos homály állott be, mely csöndre hiv mindent. Semmi más
               zaj nem hallatszott a malom körül, mint a véső időközös pattogása, mely műtéthez a
               követ a kerekek csak lomhán, nehézkesen fordulva forgaták.</p>
            <p>Most csakhamar megszünt ez is. A molnár lejött a kőpadról, letette a kalapácsot s
               vésőt; a nagy fejszét vette kezébe, kilépett a malomból s azután odajött a zúgó
               padlójához. Elővigyázva, mintha titkos munkát akarna véghezvinni, lehúzta magát,
               szétnézett mindenfelé a töltés kanyarúlatán, a tavon, a kerekek felé, a távol téves
               sötétség felé, s midőn meggyőződött hogy a közelben csakugyan senki nincsen, gyorsan
               fölvette ismét fejszéjét s aláfeszité a zúgó padlójának, óvatosan, minél kisebb zajt
               igyekezve okozni; a fejsze fokát fabunkójával veregetve, fölfeszité, azután
               fölemelé, fölebb-fölebb a padlót, elébb az egyik végén, azután a másikon, azután
               lázas sietéssel kiverte végeiből a két-két óriási szöget, a megszabaditott padlót
               gondosan ismét visszahelyezé előbbi helyére, a szögeket magához vette, bevitte a
               malomba s pontos megjegyzéssel föltette a kőpadra.</p>
            <p>Ekkor egy nagy lélekzetvétellel könnyitett magán, megtörlé verejtékes homlokát; a
               munkának fele be volt végezve.</p>
            <p>Most már jöhet a leány!</p>
            <p>A mécset a kezébe vette és ismét fölvitte a kőpadra; de nem dolgozott többé, nem
               birta többé a követ vágni; ha kezébe vette a vésőt, kalapácsot, keze reszketeg lett,
               szive szorúlva dobogott, és nem tudta leküzdeni, hogy ne borzadjon.</p>
            <p>- Hiszen én nem ölöm meg. Hiszen hozzá sem nyúlok! - vigasztalá magát.</p>
            <p>Mindegy! Mégis borzadt.</p>
            <p>Arczát bántá a mécs világa, megforditá, hadd világitson ki a kőpad ablakán.</p>
            <p>- Legalább látja az utat a leány. Látja, merre jöjjön.</p>
            <p>Látta is; a mint a rét gyalogútjáról a töltésre fölért, már látta messziről. Örült,
               mert azt jelentette neki, hogy ott várnak reá. Más fény nem volt a vidéken, ez volt
               az egyedüli; távolról hivó, csalogató kis csillag, közelebb-közelebb biztató fény,
               mely bátoritá s intett neki, hogy ne féljen; hogy is félt volna? a szerelem
               boldogsága vitte és egészen a közelben tündéri látomány tárult fel előtte, a mint a
               fény a kőpad hátuljának ablakán kisütött sugáritól a kerékről csorgó vizcsöppek, a
               bennük megtört fénynyel, gyöngyesőként hulltak alá.</p>
            <p>Szép, gyönyörü volt ez, mert a legparányibb különösség is tündéri látomány, ha a
               forrón dobogó kebelt szerető karok ölelései várják. Mily kár, hogy a molnár e
               pillanatban megszünteti e szép látományt. Elvitte onnan a mécset, azután fölebb
               vette a malomkereket, hogy a rohanó viz ne forgassa többé, s csak alatta suhanjon
               el.</p>
            <p>- Jobb lesz igy. Bizonyosabb igy.</p>
            <p>A leány a padló végén megállt egy pillanatra, talán hogy lesse, fürkészsze a
               homályban is a mosolyt, mely reá a túlparton vár, azután könyeden, biztosan rálépett,
               átszökelt s gyermekies örömmel nevetve veté magát keblére a sötét alaknak, ki
               csókjában susogta hozzá:</p>
            <p>- Csak hogy itt vagy már!</p>
            <p>És az képes volt elfogadni a csókot, képes volt visszaadni és azt mondani neki, azt
               susogni neki hogy: «Szeretlek, boldog vagyok, midőn igy keblemre borulsz! Boldogul
               fogunk élni».</p>
            <p>Képes volt neki elbeszélni, kiszinezni, részletezni azt a boldogságot, melyben itt, e
               szerelemre hivó ábrándos magányban mennyi és mennyi éveket fognak együtt élni,
               gyermekeket fognak fölnevelni, kiknek szentelve leszen életük; s áldani fogják az
               istent azért a boldogságért, melylyel életüket mennyországgá tette, és együtt fognak
               megőszülni a szeretetben... ezt mind, mind elbeszélte, holott tudta, s csak ő tudta,
               hogy annak a leánynak nem évei, csak órái vannak fönn életéből, most meleg, forró az
               ajaka, s még ez éjjel hideg fog lenni, örökre hideg... tudta, hogy meg fog halni,
               meghal azon tőrben, melyet számára éppen azon kezek vetnek, melyek most olyan
               szerelmesen ölelgetik.</p>
            <p>A leány a tűzhelynél kis széken ült mellette, fejét annak dobogó szivére helyezé,
               epedő boldogsággal nézett annak szemeibe, hallgatta édes olvadással szavait, melyek
               nem nyugalmát, hanem üdvét adták vissza.</p>
            <p>A gonosz elkábitotta fejét, képes volt csábitón mosolyogni, szerelmesen ittas
               gyönyörrel nézni szemeibe, lángoló határzattal beszélni neki, elhitetni vele, hogy
               pár hét mulva az oltár előtt fognak állni, holott tudta, hogy nem fognak többé
               találkozni az életben. Meghatározta a napot, az órát, mely őket örökre egybeköti,
               mely a nyilvánosság előtt szenteli meg titkos szerelmüket, holott tudta, hogy az
               titok marad örökre, mint titok marad minden, mely azzal összekötve van. A leány
               elviszi azokat magával a sírba. Tudta, érezte, hogy igy is kell annak lenni... hadd
               vigye...</p>
            <p>És mégis marasztgatta forró kebelén.</p>
            <p>- Ne menj még, maradj velem! A hold csak imént jött fel még. Az éjfél ha itt van is,
               de a hajnal még jó messze van.</p>
            <p>A leány maradt; hogy ne maradt volna, hiszen örökre is ott tudott volna maradni, és
               ismét ujra marasztotta és ismét maradt.</p>
            <p>Azután egyszer elérkezni vélte az időt, melyben az éjnek titkos nyomása az álom
               sulyával mindenre ránehezül, még a fák, bokrok sem látnak többé, alusznak, nehéz,
               mély álomban, a hold egy delejezett dermenet fölött uralkodik, és maga is szökik,
               buvik e döbbentő mozdulatlanság elől, elrejtőzik sűrü, sötét felhők mögé... ekkor
               nem marasztotta többé.</p>
            <p>A mig a leány ott boldog, szelid mosolylyal talán még tétovázva állott, kiosont egy
               pillanatra, sebesen a zúgóhoz iramlott, gyors izgatottsággal megereszté, azután
               fektéből fölemelte az átvezető padlót, lapjáról élire állitotta szorosan a fölvonók
               gerendáihoz. Ez mind megtörtént pár pillanat alatt.</p>
            <p>Semmi átjárás többé, csak a viz zúgott, rohant sebesen. Az ut el volt készitve a
               sirhoz.</p>
            <p>Halvány volt és reszketett, midőn visszatért.</p>
            <p>- Most már mehetsz! - suttogá a lányhoz lázasan.</p>
            <p>És elkisérte egészen addig; s a leány még mindig pirosnak, mindig mosolygónak vélte
               őt a homályban, s a bucsucsókban is hitte, hogy forró szerelme az, a mitől
               reszket.</p>
            <p>Ha arczát mélyen vizsgálta volna, s ha látta volna szivét, megborzadt volna tőle. Az
               ember ébredt föl egy pillanatra és harczolt, küzdött a sátánnal, de csak egy
               pillanatra. A sátán azt susogta: «Hagyd, azt, a mi történik, ilyen sötét éjjel nem
               látja senki sem! Örök titok marad».</p>
            <p>Egy szó, csak egyetlen óva intő szó a kebléről fejlő leányhoz, és még nem késő semmi,
               még meg van mentve. Nem mondta ki azt a szót. Még azt sem mondta neki: «Isten legyen
               veled!»</p>
            <p>E pillanatban éppen ott állottak meg a zúgó átjárása végénél. Még ott is
               bucsuztak.</p>
            <p>A leány még egy csókot illesztett kedvese ajakára, azzal kirántotta magát karjaiból,
               gyorsan megfordult, a padló felé szökelt, s mintha valaki meg is lökte volna, hullani
               érzé magát; rémülve sikoltott föl, nem találtak padlót lábai, hideg vizbe hullt; a
               mihez kapott, arról egy kéz gyorsan lefejté ujjait s eltaszitá onnan; egy sodró ár
               fogta meg, ragadta, vitte sebesen; kétségbeesve, sikoltva kapdosott, kezei nem
               találtak semmit, a mit ismét megragadjon... ismét egy velőtrázó sikojt hallatott. És
               nem futott menteni senki, senki nem kapott utána, pedig csak kezének nyujtása is elég
               lett volna.</p>
            <p>Amaz irtózva futott el onnan Megborzadt ettől a velőtrázó utóbbi sikoltástól s attól
               a kétségbeesett arcztól, melyet imént látott, midőn ujjait lefejtette.</p>
            <p>És még egy sikoltás, és még egy sikoltás, és mindig sikoltás.</p>
            <p>Az a nyomorult folyvást hallotta azt a sikoltást, pedig talán nem is volt több. Csak
               ugy vergődött, mint amaz a halálban, és az ő halántékairól is csorgott a viz alá, és
               félt mozdulni a zugból, a hova vonta magát, a honnan rettegve figyelt.</p>
            <p>Régen csönd volt már, és még sem volt bátorsága előjönni. Lázas, kinzott agya pedig
               unszolta, hajtotta, hogy még van hátra valami, még tennie kell valamit. Kinlódva
               feszité gondolatait, és nem jutott eszébe, nem birt arra emlékezni, hogy mi az.</p>
            <p>Egyszerre őrületes rettenet szállta meg.</p>
            <p>Eszébe jutott, a min kinlódva gyötrődött: a gyilkosság nyoma.</p>
            <p>A zúgó padlója föl van szedve... hát ha járt ott azóta valaki...</p>
            <p>E rettenetes gondolat korbácsolva verte ki őt a szabadba, hajszálai az égnek meredtek
               föl.</p>
            <p>A zúgó padlója még ugy volt, a mint hagyta.</p>
            <p>Ha azt igy lepte volna valaki!</p>
            <p>Lélekvesztve rohant oda s görcsös rántással helyére fektette, azután izgatottan vette
               a fejszét, hogy leszögezze.</p>
            <p>Homloka csupa láng volt, és mégis fázott.</p>
            <p>Elfeledte, hova tette a szögeket... Jaj, ha meg nem találja őket!</p>
            <p>Kereste itt, kereste ott. Nem voltak sehol. Majdnem megőrült.</p>
            <p>Emlékezetének irtózatos feszitésével végre a kőpadhoz futott. Most már tisztán
               emlékezett, tisztán, világosan tudta, hogy oda tette őket, a lépcsőtől egy arasznyira
               fejjel kifelé... bizonyosra ment.</p>
            <p>A szögek nem voltak ott.</p>
            <p>Kétségbeesetten orditott föl. Ebben meg kell őrülni. Lerogyott a kőpad lépcsőjére és
               tenyereivel nyomta, csikarta izzó homlokát. Parancsolta, kényszerité, hogy
               emlékezzék, de az nem tudott mást semmit.</p>
            <p>Az elkésés rettegése nem hagyá csak perczekig nyugodni, már a hajnal hasad, már jönni
               fognak. Ujra rohant, még izgatottabban, még lázasabban rohant a zúgó padlójához.</p>
            <p>Majdnem fölkaczagott örömében. A feslő virradat egy kissé látni engedett. A szögek
               ott voltak a padló végénél gondosan, figyelmesen egymás mellé helyezve; mohón
               fölkapott kettőt, helyeikre verte, azzal futott vissza az innenső végéhez, fölkapott
               egy szöget, és gyorsan helyére ütötte; nyult a másik után, és nem talált többet. A
               negyedik szög nem volt ott.</p>
            <p>Ismét megrémült, és megrémült még irtózatosabban, még félelmesebben, mint elébb
               bármikor.</p>
            <p>- Hol lehet a negyedik szög?</p>
            <p>Kapdosva kereste, kereste mindenütt, ott közel, az uton a malomig, a malomban benn és
               vissza a zúgóig... A negyedik szög nem volt sehol. A negyedik szöget nem birta sehol
               megtalálni.</p>
            <p>Valami jutott eszébe, a mitől nagyon megdöbbent:</p>
            <p>- Vajjon itt voltak-e már akkor ezek a szögek?</p>
            <p>Emlékezni akart, mikor hozhatta ki őket: akkor-e, midőn a lány utját elkésziteni
               jött, vagy pedig csak az elébb, midőn lázasan kirohant a padlót visszaszögezni.
               Kinzotta magát, de nem jöhetett reá; hogy jutnának az embernek olyan dolgok eszébe,
               melyeket önkivületes állapotban cselekszik?</p>
            <p>Megmaradt tehát elébbi gondolata, és borzadt...</p>
            <p>- Nem vitte-e el magával azt a szöget, vagy nem akadt-e esésében ruhájába?</p>
            <p>Megfogta a zúgót is, a meder pár percz alatt viz nélkül maradt, lenézett a
               fenékdeszkákra... a szög nem volt ott sem. Megkaparta, megkotorta a legkisebb füvet,
               a legkisebb homokot... a szöget nem találta.</p>
            <p>Midőn a malom legkisebb zugát is fölhányta és nem találta, majdnem tébolyodva kérdezé
               kimerülésében:</p>
            <p>- De hát hova lehetett, hova tünhetett? - s gondolkozott olyanon, a min sajátlag nem
               is lehet gondolkozni.</p>
            <p>Most hirtelen távoli dübörgés üté meg füleit. Figyelt. Kivette: távoli lódobogás volt
               a sík gyepen, száguldó ló dobogása a hincseli puszta felől, s a földrengés futó
               morajának gyorsaságával közeledett s érkezett meg. A molnár gyorsan behúzta magát a
               malomkerekek közé.</p>
            <p>Egy pillanat alatt, mint villám, egy lovas termett a zúgó padlójánál; csak ugy pőre
               öltözetben, szőrén ült a megszilajitott nemes állaton, meg sem állt a padló végén, mi
               volt az neki?... Mintha csak éji szellem lett volna a futó betyár, egy suhanással
               áttermett a keskeny padlón az innenső partra, s eltünt, mintha egy lebbenő fecske
               szárnya vitte volna el.</p>
            <p>Lélekzete elhalt, mozdulni sem mert onnan.</p>
            <p>Most ismét lódobogást hallott. Rettegve figyelt. Fölebb az országut nagy hidjánál két
               lovas jelent meg. Amaz az üldözött volt, ezek az üldözők. Pandurok voltak. Vére
               elhalt, alig birá elhitetni magával, hogy még nem érte jönnek.</p>
            <p>Ezek is a hidról letérve, a malom felé csavarodtak, lovaikat megállitották a
               malom-ajtóban, szét- és benéztek a nyitott ajtón, azzal tovább siettek. A molnár a
               világért el nem árulta volna magát s csak akkor nyugodott meg, csak akkor jött elő
               rejtekéből, midőn azokat a falu felé vágtatni hallotta.</p>
            <p>Ha nézett s láthatott volna utánok, látta volna, hogy nem csak nyomát nem érik a
               betyárnak, hanem nyomát veszitik, s a falu szélén már meglassitják paripáikat.</p>
            <p>Most ismét a szög jött vissza eszébe, ismét csak a szög, mindig csak a szög. Az nem
               hagyá nyugodni. Kereste... ujra kereste... s majd megbolondult bele, hogy nem
               találja.</p>
            <p>Csak midőn érkező kocsik közelgő zörejét vélte hallani, eszmélt arra, hogy
               körülnézzen, ha az éjjeli borzadálynak nem maradt-e valami nyoma?</p>
            <p>A zúgóból a gyilkos hullámok már régen tovairamlottak, a viz ott tisztán,
               mocsoktalanul sietett, a malomkerekeken a legkisebb foszlány nem maradt a leány
               ruháiból, legkisebb nyoma, legkisebb jelensége nem maradt a rémes eseménynek, mely
               itt az éjjel történt.</p>
            <p>A szép, csendesen pirkadó hajnal, az érkező emberek vidor, mosolygó közeledése
               megnyugtathatta volna. Sem az ég, sem a föld nem tud semmit. Különben mit is
               tudna?...</p>
            <p>De a negyedik szög mégis csak nem tudott, nem birt kimenni fejéből. Néha félt is
               föltekinteni, azt hitte: mindenki látja azt, hogy hol van, csak ő nem látja.</p>
           
         </div>
         <div type="chapter">
            <head>V.</head>
            <p>A grófné a parasztlakodalom után való éjjel csak nagynehezen, csak hosszas, tünékeny
               ábrándozások után, melyek félig az álom badar képeibe játszanak át, birta lehunyni
               szemeit; mindig egy alak lebegett előtte, daliás, eredeti alak, karcsu termetével,
               okos, nyilt, bátor tekintetével, délczeg magatartásával, szép tánczával, kedélyes
               könnyüségével, melyek mind oly csodásan összesülnek, hogy a természet eredeti fiát
               tetszővé, még többé: regényes eszménynyé emeljék.</p>
            <p>Nem tagadhatta el magától, hogy az eredetiség különös, szokatlan benyomással volt rá.
               Nem ment ki eszéből, midőn felébredt és még mindig vele foglalkozott, s midőn a
               melegségtől eláradt kebelben egy forrón szeretni képes szivet föltételezett,
               érdekeltette magát általa, érdekeltette magát sorsa, annak körülményei s mindazok
               által, a melyeket róla beszéltek. Mosolygott rajta, mindez tetszett neki; ez ifju
               embert sajátos nimbusza vette körül a parasztköltészetnek, mely nem csak kalandos,
               hanem mesés világ bálványozásába emelte: nóták voltak róla készitve, daloltak róla,
               szép alakjáról, szép tánczáról, lovairól, kalandjairól, gavallérságáról; a mi csinos,
               a mi szép, a mi nemes, a mi csábitó, a mi gavalléros, tréfás, hamis, ábrándos,
               meglepő és megragadó lehet egy népdalban, az egyikben-másikban mind el volt mondva
               róla; a csillagok voltak rárakva.</p>
            <p>A népköltészet ez eredeti tárgya nem hazudtolta meg hirét előtte; meglepte, s
               meglepetése folyton növő érdekeltséggé erősödött; folyvást azon tánczczal
               foglalkozott, melyben vele lejtett, folyvást fülében csengtek a természetességnek
               őszinte és nem csinált bókjai, előtte ragyogtak a szemek, melyekben nem a
               szalon-udvarlók bántó követelései, de a sziv melegségének szelid és mégis hatásos
               fénye csillogott, s mig sajnálta, hogy mulatságának az a kellemetlen esemény véget
               vetett, nem birt szabadulni a vágytól, a gondolattól, melylyel ismét közelébe
               ohajtotta s vágyott még jobban megismerni.</p>
            <p>Nehéz lesz-e ez? Sok akadálylyal lesz-e ez egybekötve? Pedig ő gyorsan, rohamosan
               kivánta.</p>
            <p>Egy eszméje villant, s majdnem tapsolt örömében.</p>
            <p>- Miért ne? - mondá mosolyogva magához. - Nem voltam-e már mindenhol a faluban, és
               nem illemes-e a kölcsönt egy csapással visszaadni, s csak magam tudom, hogy szándékom
               mögött az önzés lakik. Nem vagyok-e már elég népszerü, szeretett, hogy ilyesmit
               bizton tehessek, s a mi azt illeti, falun nem mindig, nem minden pillanatban örömest
               engednek-e az emberek a mulatságoknak?</p>
            <p>Elhatározta, hogy ma, még ezen nap, kastélyában egy mulatságot fog rögtönözni,
               melyben a helybeli birtokosoknak a szives fogadtatás megköszönését fejezvén ki; s az
               illem adóját leróván, a társadalmi összeköttetés lánczait erősiteni s egyszersmind
               magát kárpótolni fogja a menyegzőben elvesztettekért.</p>
            <p>- De vajjon el fog-e ő jönni? - gondolkozott elmélyedve.</p>
            <p>Ime, azon vette észre magát, hogy ismét róla gondolkozott.</p>
            <p>A mint végigjár képzetében a meghivandó helybeli birtokosok házain, ismét és ismét
               csak az ő házához ér. Csak ez egyetlen urilak a községben, hol nem tett beköszöntő
               látogatást, és mégis ez az, a melylyel legtöbbet foglalkozik, ismét, csak ismét odaér
               képzetében, oda, a hol nem volt soha, de melyet azért mégis jól ismer kivül és
               belől.</p>
            <p>És éppen azért mélyen elszomorodik.</p>
            <p>Ez a lak lenn, a viz mellett hosszan elnyuló falunak alsó végén, Szatyond felé
               fekszik, éppen ugy a vizre hajló kerttel, mint az övé. Az alföldi kuriákon vannak még
               itt-ott a mult időkből fönmaradt ilyen patriarchális fészkek. Hosszu, zsindelyszegte
               nádfödeles épület, elől végig faoszlopos és deszkás folyosóval, melyen agarak
               ásitoznak, sütkéreznek a napon. A ház eleje - a bevezető utat kivéve - be van nőve
               gyeppel; s a mi benőve nincs, az omladozott és résekkel teljes tégla-keritéssel
               övezett pár holdnyi alsó udvar, összerohadt szalmával, trágyával van boritva,
               melyeknek halmaza hosszu évek alatt néhol az istáló födelének magasságaig
               emelkedett. Az egész udvaron egyetlen fa, a ház belső végén a köcsögtartó, melynek
               hézagosan megmaradt öt foga közül kettőn egy-egy csorba edény szomorkodik, s az
               istálóból keserves vonatkozást bőg hozzá az egyetlen tehén. A háztól az istálóig
               elhatolni több kell a bátorságnál: elszántság; szinte szánalomérzet futja át a
               keblet, a mint a roskadozó tető alá alacsony ajtón kell belépni; de belépve, ámulat
               cseréli föl a szánalom helyét: négy kereszt-jászlon nagy lombáros ökrök torkig
               turkálnak, sőt nemcsak turkálnak, hanem aljadzóként is gázolnak a pazar bőségü
               takarmányban. Önkénytelen kérdezi a szemlélő, ha vajjon ezen állatok a helyett, hogy
               itt kényelmesen kérőzve heverik az időt, nem tudnának-e okosabb foglalkozást találni,
               ha egyebet nem, az óriási szemét kihordását? Azután a mint a másik ajtón belép, még
               jobban elámul a szemlélő, szebbnél-szebb lovakat lát, melyekből három, négy, öt
               négyes fogat is kitelnék, s még hátas-paripának is maradna. Gondolkozóba esik, vajjon
               maga a szenvedély igazolja-e ezeknek fölösleges nagy számát, s nem sokkal czélszerübb
               lenne-e még egyszer annyi jármost tartani, s egyszersmind azokat a pipázva beszélgető
               cselédeket folytonos dologra szoktatni?</p>
            <p>A grófnő elszomorodva forditja el onnan arczát, mély levertséggel a házhoz jön vissza
               képzetében, nem kell félnie, az agarak nem haragjukban, örömükben verik majd le a
               lábáról, s nyájaskodásaikkal tépik a ruhát. Lehangolva keresi a kertet a ház mögött.
               Itt hajdan gyönyörü szép gyümölcsös állott s azon tul szép park, mely a Barcsára
               nyult le. A gyümölcsösből hajdan még messze vidékekre is hordtak ojtógalyakat, most
               ki van pusztulva. A mint egy fa szárad, a tüzre kerül, a kidőlt helyét ujjal nem
               pótolja senki, az az egy pár körtefa, mely meztelen ágaival, csenevész leveleivel a
               térdig érő gazból nagy csontvázként emelkedik föl, gyászos látomány; az utak
               eltüntek, csak egy-egy ribiszke- vagy piszkebokor jelzi, hol voltak valaha. Az az
               egyetlen gyalogut, mely rendetlen kanyargással beljebb fut, csak a szolgáló vizre
               járó útja, s az elpusztult gyümölcsösből beljebb vive, többé nem diszkertbe vezet,
               hanem egy tömkelegbe, melybe oldalt hatolni sehol nem lehet, mely nem kert többé,
               hanem egy alját fölvert vadon, melynek szövevényes gazai alatt csuszó-mászók laknak,
               s még az itt buján termő gyöngyvirágot is fél a kéz leszakitani.</p>
            <p>A grófné mély szánalommal fölsohajtott:</p>
            <p>- Pusztulás és árva elhagyottság mindenhol, minden nyomon! És ennek az embernek, ki e
               pusztulást nem látja, ezer hold földje van. Hogy nem látja? Nem látja, mert nem a
               szemén, hanem a szivén van azon burok, mely a lelki vakságot, a közönyösséget
               teremti.</p>
            <p>Nem tört pálczát fölötte. Hiszen ismert mindent belől is, nem csak kivül. Ily szomoru
               látmányok nem csak a szánalmat, de a kiváncsiságot is fölidézik és kerestetik,
               fürkésztetik az életben az indokolást.</p>
            <p>A grófnő tudta, hogy valaha a boldogtalanság lakott itt, és utána a boldogtalanságnál
               is nagyobb szerencsétlenség lakik, a legnagyobb átok a földön, egy elhibázott
               élet.</p>
            <p>Az elhibázott életnek pedig nincs sem rendes iránya, sem czélja, sem reménye.</p>
            <p>Az értesüléseket nem kellett keresve-keresni, mindenki tudta és mindenki beszélte
               azokat.</p>
            <p>A szerencsétlenségek lánczolata volt ahhoz a háztájhoz kötve, a pusztulás még az édes
               atya: Füzér Elek életében vette kezdetét.</p>
            <p>Egy szerető kedves nőt birt, egy vidor, mosolygó gyermeket; élt jólétben zavartalan
               boldogságot, képzetében alkotott magának boldog jövőt, és egyetlen pillanat
               összezuzott, lerombolt mindent. A sors egy hullában eltemette mindenét. Oh! igaz az,
               borzalmasan és nagyszerüen igaz, hogy az élet boldogságát, fényét a szeretet mindent
               összeölelő pontja, az érzelmek, gondosságok hü őrangyala tartja együtt egy picziny,
               gyönge kézben. S ha a lélek, mely mindennek, a mi könyezett fényt, örömet adott,
               megszünik, elalszik, tovaröpül! a vigasztalhatlanság előtt veszve van minden. Füzér
               Elek is nem nyert többé vigasztalást, s még hozzá fájdalmának vigasztaló enyhitése
               helyett éppen neje rokonai részéről támadtatott meg kiméletlen, igaztalan pörökkel,
               melyek azután megingaták bizalmát az egész világ iránt. Prózai dolgok ezek, de nagyon
               érzékenyek. Egy féreg nőtt szivében, nem ment társaságokba többé, a mint mondják:
               mosolyogni sem látták ezután. Huszonhét éves korában ősz lett, homloka redős, feje
               meghajlott, és a világ mindig-mindig sötétebb lett előtte. A féreg kidöntötte a fát
               fiatalon.</p>
            <p>A grófné, a kit nem is ismert, megkönyezte a szegény Füzér Eleket.</p>
            <p>Mindenki jól tudta ezt, de az kevésnek jutott eszébe, vagy tán jobban mondva:
               senkinek sem, hogy ezen körülmények azon ártatlan árvácskára is befolyással vannak; a
               hit, a szeretet, mely keblében az élet felé ébredez, azon szomoru befolyásból veszi
               szinét, melynek légkörét fogékony gyermekkorában beszivta. S milyen szivvilága lesz
               a gyermeknek, mily érzelmek fognak fölötte uralkodni! Érzékenység, melynek szomoru
               ábrándosság a szülő anyja, kétkedő habozás a vele egyenlő emberekkel szemben, a sziv,
               melynek szüksége van szeretetre, önkénytelenül azon irányba vonzódik, mely oldalról
               az édes atyát ért multnak rémei nem ijesztik, s minden szórakozását, vágyát azon
               körben keresi. Ezen segitett nevelése is, mert ugyszólván maga nevelte magát.</p>
            <p>Hozzá kell ezekhez adni, hogy árva volt, s az árva sorsát - lelkileg és anyagilag
               értve - az egész világ ismeri. Vagyonáról elég lenne elmondani, hogy gyám kezelte. És
               ki az a gyám? Egy megkötött kezü ember, ki szegény, jámbor ott is árt, a hol
               hasznosan akar működni, ki saját felelősségére nem mer tenni semmit, ki retteg,
               riadozik a sok szükséges költségeknek ugy a gyámhatóság, mint a világ előtt
               igazolásától, kinek helyzetszerüleg rendesen el kell késni mindennel, mert mint az
               osztrák hadsereg hadjáratait mértföld-messzeségről s rendesen eső után szabják,
               rendelik tetteit, kierőszakolt takarékosságában tőkét gyüjthet ugyan, de azalatt a
               birtok, mely e tőkét adta, a javitások, befektetések halasztgatása, késedelme miatt
               haladt a megindult pusztulásban, a beltelek, a ház, az elhagyott kertek rohantak a
               teljes pusztulás felé.</p>
            <p>Elég-e már?</p>
            <p>Nem elég! Még a gyámi kezelés eredményeihez az is szükséges, hogy egy éretlen ifjút
               nagykorúsitsanak. A gyám örvend, hogy megszabadul, a rokonok boldogok, hogy
               befolyásukat visszanyerik, örömest sietnek bizonyitványaikkal, beleegyezéseikkel a
               nagykorúsitás eszközléséhez, és azután vetekednek, ki hajtja, ki űzi hizelgő, hálózó
               tanácsával minél jobban az örvény felé? Az első, hibás lépéssel a világba hajitott
               ifjú függetlenségében azon örül, azon kap: minél több bolondokat tehet; hajlamai
               akadálytalanúl viszik kegyelt iránya felé, lovagol, paripázik, mulat, tivornyáz: azon
               föltétellel, hogy lekötelezzék az emberek, kik jövőjét szivükön hordani mondják,
               ellátják pénzzel, és azután mikor hiszik, hogy már befolyásuk megerősitve van,
               fölteszik, hogy megházasitsák.</p>
            <p>Szegény Dini! Hiszen még ekkor is csak labda volt a sors s mások kezében, s nemsokára
               oda jutott, hogy a maga csalodását érezze az emberek iránt; oda, hogy nemsokára
               kitépje ismét a fogamzani kezdő bizalmat s megundorodjék tőlük.</p>
            <p>Szive nem ébredt még szerelemre, csak tudta, látta s gondolta, hogy mindenkinek
               felesége van. - Ilyen állapotban legkönnyebb a fiatal embert megházasitani. Az első
               rokon-lánykát, kit a legélelmesebb nagybácsi számitásból rádisputált, eljegyezte, s
               csak a véletlen hozta ugy magával, hogy meggyőződött arról, miszerint a leányka kezét
               nyujtja ugyan neki, nőül megy ugyan hozzá, de mást szeret s esze ágában sincs e
               szerelmet fölmondani. Eszmélt. Visszatérni készülő bizalma zavarba jött, azután
               gyorsan önérzetre ébredt, otthagyta a leányt, megutálta, megvetette azon embereket,
               kik között még az ártatlanok szivében is hazugság és számitás lakik, s egy szomorú,
               keserves meggyőződésnek adott szivében helyet: azok legrosszabbak hozzá, a kik vér
               szerint legközelebb állanak, s annál gonoszabbak az emberek, minél több világi
               müveltséggel birnak; a jóságot, az igazságot, az egyenességet csak a természethez
               közel kell keresni.</p>
            <p>A grófnő igazolta őt maga előtt: a mi a világ előtt szenvedély, botlás, bün és
               szégyen volt, előtte nem volt az. A föntebb elősoroltakra azt mondá magában:</p>
            <p>- Ezek mind elegek ahhoz, hogy bennük egy elhibázott élet gyökereit keressem, az
               elhibázott életét, mely szórakozást nyujthat ugyan, de boldogságot soha.</p>
            <p>Ezzel elküldé a mai estélyre szóló meghivóit.</p>
            <p>Megirta Diniét is, és akarta, szerette hinni, hogy eljön; hiszen ő nem tartozik azon
               emberek közé, a kik bántották valaha. Ez lesz az első lépés a visszatérés felé.</p>
            <p>Egy kis rögtönzött estély akar ez lenni, a mint nevezé, mely mégis azután sokszor
               jobban szokott kiütni, mint a nagy előkészülettel kiszámitottak. Egy jó kis esti
               mulatság, mely kezdődik sétával a kertben, a virágok között, és végződik vacsorával a
               termekben.</p>
            <p>Igy van ez tervelve, és azután egyszerre mindenki jól érzi magát, mindenkinek pompás
               jó kedve kerekedik, és a mulatság igazabban csak vacsora után veszi kezdetét és
               eltart hajnalig, addig, mig a hajnal mosolyog be az ablakon.</p>
           
         </div>
         <div type="chapter">
            <head>VI.</head>
            <p>A grófnőnél nagy társaság gyült egybe, a meghivottak kivétel nélkül megjelentek, és
               megjelentek pedig kész örömmel; és miért kész örömmel? számitottak-e arra, hogy jól
               fognak mulatni? - Támogassuk-e előérzetüket tapasztalásunkkal, elmondjuk-e, hogy a
               grófné már minden teinsasszonynál ozsonnázott a faluban, hogy minden ozsonnát
               izletesnek talált, hogy távozása alkalmával megcsókolta a háziasszonyokat és a
               leányokat? Elmondjuk-e, hogy távozása után a háznál mindenhol jó kedély maradt, s igy
               ha nem hozzátartozónak, de mindenesetre szivéhez tartozónak vallotta mindenki?
               Hiszen ezeknél már nem mondhatunk többet. Senki sem maradhatott el.</p>
            <p>Szivesen, örömmel, bizalommal jött mindenki; tudta, hogy otthon fogja magát
               találni.</p>
            <p>A grófhölgy bánásmódja, melyben mintegy lelkével érinté az embereket,
               ellenállhatatlan volt.</p>
            <p>Dini is eljött. Hogyan maradt volna el? A bűvös-bájos érintés őt is érte. Soha sem
               látott ilyen asszonyt; olyan különösen kedves, nyájas volt az, mintha nem is
               ismerőse, hanem egyenesen éppen rokona lett volna; s igazán oly remekül tánczolt,
               hogy csak azért is soká rá tudott volna emlékezni; minden szavában, bánásmódjában
               olyan különös megfogó modora volt, mely egyszerre barátjává tett mindenkit, kivel
               csak találkozott; első találkozásra soha, de soha senki sem mutatott hozzá annyi
               nyilt, őszinte szivélyességet.</p>
            <p>- Igazán nem egy büszke urnő, hanem egy szép, jó kis teremtés! - igy szerette nevezni
               magában.</p>
            <p>És a jó kis teremtés most is azon szivesen fogadta, kezét nyujtotta neki, mint valami
               régi, bizalmas ismerősnek. Ez Dinit saját szemei előtt is fölemelte; jól esett neki,
               s a mai napot szép nappá igérte számára.</p>
            <p>Azután bevezeté őt a női szalonba. Dininek - vagy akarta, vagy nem, - engednie
               kellett. Oly kellemmel, bájjal tette ezt, észre sem vétette, hogy parancsol, hogy
               zsarnok, s mindenhol az ő akaratának kell megtörténni. Egyébiránt nem találhatta
               helyzetét kellemetlennek, mert - miért, miért nem - a grófné maga is ezen teremben
               időzött legtöbbet, ügyességgel birt, vendégei közül kit sem hagyni zavarban, be tudta
               őt is vonni a társalgásba, megkezdve a népdalokon, a népköltészeten, átmenve a
               lovakra, a pusztára, a pásztorélet szépségeire. Dini azon vette észre, vagy inkább
               nem vette észre, hogy a társalgásban nem csak élénk részt vesz, hanem tiszta
               természetességgel és kedélymelegséggel füszerezett előadása figyelmes hallgatókra
               talál. Talán a grófné volt egyike a legfigyelmesebbeknek; sokszor megpihenteté a
               beszélőn szemeit.</p>
            <p>Midőn igy szemlélte őt, el-elgondolá:</p>
            <p>- Valóban igazi uri alak. Valóban kár ily szép külsejü, ily szép, természetes eszü
               ifjuért, hogy oly vakon rohant az elparlagosodás felé! Valóban kár volt magát a
               müvelt társaságból kiküszöbölnie, maga ellen elkövetett bűn volt sülyednie, mert
               társadalmilag sülyedés már az, ha az ember nem müveltségéhez való emberekkel
               barátkozik s nem müvelt állásához mért élményekkel foglalkozik.</p>
            <p>Szánta és sajnálta magában, ha ezekre s arra gondolt, hogy ezen elhibázott élettel a
               szegény ifju már hirnevét is koczkára tette.</p>
            <p>Szerencsétlen ifju!</p>
            <p>A szerencsétlenségek véghetlen nagy átérzésének kell itt a külsők mögött lakni, azon
               beteges érzékenységnek, mely semmiről sem bizonyos, csak a boldogtalanságról. Tudni,
               érezni, hogy nem birunk semmit és senkit szeretni a földön, és tudni, érezni, hogy
               nem szerettetünk senki által. Éles fulánk ez a szivbe, mely folyvást szur és vérez.
               Az ábrándosságnak e ferdesége uralkodik fölötte, melynek eredményét a nagy világ
               blazirtságnak nevezi, falun pedig elkeseredésnek tartatik, de olyan elkeseredésnek,
               mely szánalmat nem ébreszt.</p>
            <p>Mi is lehet az olyan élet más, mint tarka, bizarr játék a kétségbeeséssel? Avagy a
               müveletlen emberek czimborasága, tivornyák s ledér nőkkel szőtt viszonyok lehetnek-e
               más, mint az elfásult, lemondó élet szórakozásának kinövései?</p>
            <p>Kaczag közöttük, de nem boldogságból, csupán hóbortból.</p>
            <p>Szerencsétlen ifju!</p>
            <p>És nem szabadulhat ez örvényből? De igen, csak azt a fulánkot kellene szivéből
               kihuzni, melytől öntudatosan érezni s gondolkozni nem bir.</p>
            <p>Tehát ki kell huzni onnan!</p>
            <p>S azután a grófné még többet foglalkozott vele, föltette magában, hogy még nyájasabb,
               még szivélyesebb fog hozzá lenni, még kellemesebbé teendi neki a napot.</p>
            <p>A szaloni társalgás után a séta következett a kertben.</p>
            <p>A grófné megvezetgette vendégeit mindenfelé a szeszélyesen kanyargó utakon, a kis
               hidacskákon, a picziny tóparton, a remetelaknál, a barlangocskánál, a gerlék
               kalitjánál, a hattyuknál, az üvegháznál, mindenütt mindent megmutogatott, élénk
               kedvességgel magyarázott mindent, dicsekedett ritkább virágaival, egy pár
               különösségeivel: a fürtös dáhliával, melynek, mint a noisette-rózsa, olyan apró
               virágai a hortenzia tölcséreiként egy száron, egy csokorban vannak nőve, a soraui
               fehér rózsával, melyen vércsöppekként piros pontok ülnek. És elvezette őket a kertben
               a legszebb pontra, a hársak alá; lenn a kert alján a Barcsa-partra; a kastély felől
               magas fák, bokrok rejtik el e menhelyet a szem elől, csak midőn a kanyarodó uton oda
               téved a sétáló, egyszerre, egy varázspillantásban tárul föl az elragadó látvány szeme
               előtt: hat szép terebély hársfa összehajló lombozata sátort képez, oldalt köröskörül
               állványokon és különféle hegyi kövekkel födött mesterséges halmon fölrakott virágok
               szegélyzik körül a gyönyörü rejteket. Csak a Barcsára van nyitva a kilátás, mely ott
               simul el sárgaliliomos, sürü sásos partjaival alig husz lépésnyire. Tul a vizen pedig
               a lemenő naptól beragyogva és a folyamra árnyát vetve, elterül a nagy szattyondi
               erdő, gazzal fölvert bozótos aljával, sürü és sötét, s mig levelei susognak az esti
               szélben, a vadgerliczék méltán bugnak lombjai közül.</p>
            <p>Dini kellemesnek, üditőnek érezte ezt a sétát, s mikor éppen ide értek, azt lehet
               mondani: közel volt ahhoz, hogy e pillanatokat boldogságnak érezze.</p>
            <p>A grófné itt hat parányi lépcsőt mutatott meg, ott libegő kis tarka csónakára
               czélozva, s vidoran elcsevegve, mint szokott csónakázni, bohókásan nevezte e helyet
               kikötőjének.</p>
            <p>A grófnénak nem kelle igyekeznie, hogy őt folyvást magához közel tartsa. Dini
               folyvást ott volt, gyönyörködve hallgatta legkisebb szavát.</p>
            <p>Azután ismét tovább mentek, sétáltak vissza a kastély felé; Dini egy bűvös
               tündérvilágban vezettetett, s a vezetőt követte engedelmességgel.</p>
            <p>Ismét benn voltak a termekben, a grófné folytatta szivességeit, Dinire nézve
               valóságos varázslattal. Leült a zongorához. És hogy játszott, mily gyönyörü hangok
               olvadtak föl ujjai könnyed suhanásai alól!... De nem csak hogy játszott, hanem miket
               játszott, milyen dallamokat, azokat az édesbus magyar népdalokat, melyek oly ritkán
               hallhatók a zongorán ügyesen és érzéssel előadva, melyekben nem csak ez az édes szent
               föld tárul föl szemünk előtt, hanem sziveinket életünk emlékeivel, élményeivel,
               boldogságával, ábrándjaival összekötött édesbus honfiui érzés önti el. Ez a népdal
               titka, sajátsága, rejtélye, bája, hasonlithatlan eredetisége, egyedülisége minden
               dallamok között a földön. Az áthatott kebelben a nemzeti érzést hevülni, olvadó
               könyek között érzetni, kik vagyunk, elvonattatni a nagy világ, mindenség idegen
               távolából ez egyedüli földre, mely a mienk, és érezve a honfiui lángolást, látva a
               népet, nem tudni, nem érezni magunkban mást magasztosabbat, mint hogy mi is azok
               vagyunk: népdalaink ringatásának köszönhetjük.</p>
            <p>Az, a ki zongorázott, az is érezte, a ki hallgatta, az is érezte.</p>
            <p>S most a grófné remek játéka mellé dalolni kezdé a népdalt, melyet játszott. Szép
               hangja volt, érezte, a mit dalolt s mellé nem egészen volt mükedvelőnő, iskolája is
               volt; arcza be volt ragyogva az érzelem által... kedves volt, igéző volt.</p>
            <p>Dini a mint ott állott közelében, előbb alig mert ránézni, utóbb pedig, midőn már
               mert, oly véghetlen busan, bánatosan nézte, hogy a grófné nem birta tovább folytatni
               játékát, abbahagyta.</p>
            <p>Mindenki sietett bókját elmondani.</p>
            <p>Dini is elmondta a magáét.</p>
            <p>- Nincs a világon parasztleány, a ki olyan szépen, olyan érzéssel tudjon népdalt
               eldalolni!</p>
            <p>A többiek talán mosolyogtak e különös elismerésen, de a grófné ugy vélte, hogy ennél
               nagyobb dicséret nem érhette, s mig ezen némi kis hiuság és egyszersmind kedvező
               siker-nyujtotta boldogságon egy-egy perczre édelgett, leginkább azon benyomásra
               gondolt, mely bánatos kifejezést csalt az ifju ember vonásaira. Nem távozott onnan,
               mig meg nem kérdezé:</p>
            <p>- Ilyen hatással vannak önre a népdalok? Ön oly bánatos lett egyszerre, és azután
               mélyen elgondolkozott.</p>
            <p>- Nem tagadom! Mélyen elgondolkoztam, alig eszméltem föl, hol vagyok.</p>
            <p>A grófné jókedvüen nevetett.</p>
            <p>- És szabad tudnom, miről gondolkozott ön el ennyire?</p>
            <p>Az ifju habozott, szabadkozott, a grófné sürgeté.</p>
            <p>- Arra gondoltam, - válaszolt ezután az ifju némi ábrándossággal, - midőn a grófné
               azt a szép dalt oly kedves boldogsággal dalolta... de ne nehezteljen meg érte... arra
               gondoltam, mily remek, milyen gyönyörü parasztleány lett volna... ha annak született
               volna.</p>
            <p>- S kár, ugy-e, hogy nem annak születtem?</p>
            <p>Jókedvüen elkaczagta magát; de hirtelen ujra szavakra is nyitá ajkait, s mig intőleg
               megfenyegeté rózsás ujjaival, kedvesen feddé:</p>
            <p>- Ez nem volt helyesen gondolva! S lássa, hogy tétovázott, ha bevallja-e, nem-e; ez
               már mutatja, miképp érezte is azt. Ki kell önnek bontakoznia e tömkelegből.</p>
            <p>Szerencsére, hogy a grófné e szavainál jókedvü elevenséggel eltünt előle, mert
               felelni sem tudott volna neki. «Megneheztelt-e? Megfeledkezéseimre akart-e
               emlékeztetni?» Azon szavak, melyekkel imént meglepetett, megmagyarázhatlanok voltak
               számára, érezte hatásukat, és még sem tudta, és mégis hasztalan akarta őket
               értelmezni. A ráharsanó zene azután egészen összezavarta őket fejében.</p>
            <p>Egyszerre ismét a grófné mosolygó alakja jelent meg előtte. Tehát aligha neheztelt. S
               a mellett a grófnő még vidoran is szólt hozzá:</p>
            <p>- Tudja-e, hogy most helyre fogjuk azt hozni, ki fogjuk pótolni, a mit tegnap
               elmulasztottunk?</p>
            <p>Mi volt volna ez más, mint a tánczra bátoritás, mint fölhivás?</p>
            <p>Soha olyan könnyeden, olyan boldogan nem hivott még tánczra Dini valakit, mint a
               grófnét e pillanatban. Soha sem tánczolt olyan szenvedélylyel, olyan elragadtatással,
               olyan délczegen életében, mint most. Arczán az ragyogott, hogy az egész világ övé, s
               azt érezte: bár soha vége ne lenne ennek a táncznak!</p>
            <p>Pedig ennél a csárdásnál még hosszabbak, s azután még hosszabbak is következtek.</p>
            <p>Észre sem is vették azt, hogy mások sokkal hamarább kifáradnak, észre sem is vették,
               hogy mindig soká, és majd mindig egyedül és mindig együtt tánczolnak. Különben ebben
               nincs is semmi rendkivüli: jó tánczos és tánczosnő örömest tánczolnak egymással.</p>
            <p>Dini jól érezte magát, igen jól mulatott, csak az a picziny bárányfelhőcske, a
               grófnénak a zongoránál ejtett szavai vetettek egy parányi kis árnyat néha a fény
               közé.</p>
            <p>Most rajta volt a sor, egy pihenő közben kérdést intézni.</p>
            <p>A grófhölgy némi rettenéssel s a táncztól lihegőn rebegé hozzá:</p>
            <p>- Istenem, csak nem bántottam meg önt vele?</p>
            <p>- Éppen nem! - sietett az megnyugtatni.</p>
            <p>- Ugy is legyen, mert én azokat, miket mondtam, a legjobb szándékkal mondtam el.</p>
            <p>Dini hálás tekintetet vetett a grófnőre.</p>
            <p>- Lássa, méltóságod, méltóságodban láttam életemben az első jóakarót, kin lelkem
               meggyőződésével láttam meg, hogy őszinteséggel járul felém. Ez, a mi előbb
               meglepett már s az imént ugy hatott reám, hogy mélyen elgondolkoztam. Éppen ezért
               voltam bátor szavainak bő és - győződjék meg - rám nézve csak kellemes magyarázatát
               kérni. Én tanulni akarok.</p>
            <p>E szóra, e mélyjelentőségü szóra a grófné ülőhelyében egészen felé fordult. A
               kellemes téritő komolyságot, határozottságot öltött bájos és hóditó vonásaira, s a
               mellett nyájas és lágy hangon szólott hozzá:</p>
            <p>- Nézze, vizsgálja és birálja meg magát! Midőn érezni fogja ön, hogy lelke,
               müveltsége, állása szerint ki ön, el fogja ön bizonynyal ismerni, hogy elhibázott
               életet él. A társadalmi élet fogalmait összezavarta ön az emberi egyenlőség
               eszméivel. Ugy van! Az, a mit nem kell elfeledni, hogy a társadalmi összetartozás
               egyenlő lélekemelkedést, egyenlő szivnemességet, egy szinvonalu müveltséget követel.
               A születési rang csak ezek birtokánál nem jön tekintetbe, különben fölénye van, mert
               ezek nélkül nem kereshetünk összetartozást. Más életet kell önnek felvenni; az, a
               mint eddig élt ön, a müvelt társaságtól magát számüzve, élményeket alant keresve, nem
               önhöz való. Önérzetre kell önnek ébredni, ez annak értelme, a mit mondtam.</p>
            <p>S a grófné arcza lángra volt gyulva, midőn ezeket bevégezé. De lángra volt gyulva
               Dini arcza is. Kemény, hatásos leczke volt ez.</p>
            <p>- Tudtam, hogy megneheztel! - szólt a grófné némi bánkódással.</p>
            <p>- Mentsen isten! - rebegé az elszorulva. - Sőt megcsókolnám méltóságod kezét értte,
               ha megengedné.</p>
            <p>Az kedélyesen nyujtá oda neki.</p>
            <p>- No hát, csókolja meg!</p>
            <p>Dini mély megindulással csókolta meg az odanyujtott kezet, nem kérdezé magától: «Mi
               köze hozzám ennyire ezen asszonynak, miért érdekelteti sorsom által magát ennyire,
               miért ártja magát, miért avatkozik ügyeimbe?» Csak azzal foglalkozott, azon
               meggyőződést vitte magával: «Egy áldott, jó teremtés ez!»</p>
            <p>Amaz pedig az ablakon bepirosló hajnal láttára, bucsuzó vendégeitől válva is oda tért
               gondolatával: «Hiszem, meggyőződésem, hogy ő a váluton van, hogy szavaim
               hatottak».</p>
            <p>Valóban Dini, midőn hazatért, még soha nem érzett különös visszahatást
               tapasztalt.</p>
            <p>Ugy elszorult a szive, ugy megesett azon a szánalmas nyomoruságon, melyet mindenfelé
               háza táján látott.</p>
            <p>- Vak volt-e eddig, hogy nem látta ezt? - kérdezé. - Szegény atyám, szegény jó öreg
               atyám, - sohajtott magában elérzékenyedve, - mennyi gondotok, mennyi fáradalmatok
               van itt eltemetve! Hova jutott itt minden! Hova hagytam jutni mindent, holott van
               módom s lenne erőm, hogy minden mosolygó lehetne.</p>
            <p>Hát van-e annak czélja rá nézve, hogy mosolyogjon a ház, viruljon a kert?</p>
            <p>Tudja isten! Van-e czélja vagy nincs, mégis barátságosabb lenne ugy.</p>
            <p>Mélyen elgondolkozott. Megcsóválta fejét.</p>
            <p>- Nem, nem, csakugyan nem éltem eddig helyesen! Ha véletlenül az a leány szeretett
               volna s elvettem volna, vajjon leendettem-e boldog általa? nem veszitettem volna-e el
               ifjuságával minden alapját a boldogságnak? Ugy van! A szépség helyett nem maradt
               volna lélekfenség kárpótlásul. Nem, nem gondolkoztam eddig helyesen!</p>
            <p>És még mélyebben elgondolkozott.</p>
            <p>- Istenem! Most tudom csak, mi egy magasztos női fenség. Mily nagy sziv, mily nemes
               lélek sugárzik lényéről!</p>
            <p>Azután fejcsóválva megfeddé magát.</p>
            <p>- Patvarba, Dini! Bolond voltál eddig, hanem a mint látom, most igazabban az vagy.
               Hiszen ha ilyenekre gondolsz, még boldogtalanabb fogsz lenni, mint azelőtt.</p>
            <p>Tudja isten!</p>
            <p>Tudja isten, a mulatság után a grófnénak sem jött kedve aludni, csak hogy ő nála az
               álmatlanság vidorságban, könnyüségben nyilatkozott.</p>
            <p>A hajnal szép volt, lement sétálni a kertbe.</p>
            <p>A harmat frisseségében ifjunak, virulónak tetszett neki minden. Nyájas mosolyt vetett
               reá a virág, s ő még nyájasabbal viszonozta; vidoran tekinte minden bokorra és
               játszian gondolt kis tarka csónakjára.</p>
            <p>Le a Barcsa felé, a hársak felé vette utját. Oda ért, a hol az ut egyszerre a hársak
               sátra alá, a Barcsához kanyarul. Felsikoltott. Egyszerre feledett mindent, csónakot,
               kertet, virágot. A szélső nagy hárshoz kelle támaszkodnia. Egy megrenditő, borzalmas
               látvány tárult szemei elé.</p>
           
         </div>
         <div type="chapter">
            <head>VII.</head>
            <p>Ezen reggelen, mely a mély titokba merült éji rémtettet követte, s melyről - a mint
               látszott - Barcshidán még csak sejtelemmel sem birtak - különben már szörnyedve
               beszélték volna a faluban minden háznál - egy bár igen csekély, csak a jótékony sziv
               különczségéről bizonyitó, de mind a mellett feltünő esemény ragadta magára a
               figyelmet. Az emberek bár nem rosszalták, de mégis mosolyogtak rajta. A grófné kis
               hintaja - mert volt neki egy földre hajló picziny, parányi hintócskája, apró lovakkal
               - Sutics Mihály uram kamrájához jött a vak koldusasszonyért és elvitte magával.
               Éppen ideje is volt már annak, mert az öreg koldusasszony annyira sirt, jajveszékelt
               leánya hosszas kimaradása miatt, hogy jajszavaival fölverte az egész háztájat, az
               egész háznépet majdnem kétségbeejtette; pedig gondolván, hogy talán éhezik, tejecskét
               is adtak neki, melybe kenyeret morzsoltak; hozzá sem nyult; csititották,
               vigasztalgatták, nem ért semmit; haját tépte és mellén szakgatta ruháit.</p>
            <p>Hát ha még mindent tudott volna a boldogtalan, ha tudta volna, mi volt az a
               megrenditő, a mit a grófné a kertben, a hársak alatt a Barcsa mellett látott! Sutics
               Mihály uram két közben állott: a részvét és e szivet-lelket tépő, házát fenekestől
               felforgató alkalmatlanság között, melytől menye, leányai borzadoztak, a gyermekek
               pedig részint sutba bujtak, részint a háztájat is fölmondották. Azért is kisebb
               gondja is nagyobb volt, mint hogy az öreg asszony elvitelének indokairól
               tudakozódjék; nem csak az eget, hanem a grófnét is áldotta, hogy megszabaditotta.</p>
            <p>Egyébiránt a bámész mosolygók is egy vállvonással megnyugodtak; rövid ittléte óta is
               hozzá voltak szokva; annyi különösséget, annyi különczséget tapasztaltak attól a
               fiatal grófi asszonytól, hogy éppen az lett csodálatosabb, hogy egyszersmind maga is
               el nem jött értte. Tőle ez nagyon rendes tett lett volna, mert különös asszony volt,
               szóba állt mindenkivel, minden dologba beleártotta magát, minden körülményt
               részletekig kifirtatott, kiismerte az egész falut, kinek ki volt apja, anyja,
               felesége, gyermekei: hogy foly dolga, mint gazdagodott meg, vagy mint szegényült el;
               házasulandó fia van, vagy eladó leánya; beteg valaki, mi betegsége van, érdekelte s
               mindent a tűhegytől fokáig tudni szeretett. Mindenkitől, kivel a véletlen összehozta,
               talált megtudni valót, ur vagy paraszt sorsa egyaránt érdekelte, ugy, hogy a pár hó
               óta az egész falu családügyeit, viszonyait jobban ismerte, mint bárki, a ki ott
               született. De őt is hamar megismerte mindenki, nem csak kis hintaját, apró lovait,
               melyeket maga szokott hajtani, parányi lovait, kis tarka csónakát a Barcsa vizén,
               csodálatos és soha nem látott szép virágait, a Barcsára nyuló parkjában bohó
               kosárhintait, a czifra kalitkákat a ritka madarakkal, a büvös-bájos muzsikát, melyen
               ujjaival billegtetve, még a Kuku bandájánál is szebben elveri a magyar nótákat
               akárkinek, nem csak elveri, hanem behivja a kertben gyomláló parasztleányokat, s a
               mit dalolni hallott tőlük, megtanulja azon a muzsikán; ismerték nem csak vidor magyar
               tánczát, nyájas beszédét, hanem már ismerték másként is. A faluban nem volt
               menyasszony, kinek menyegzőjére, ha egyéb ajándékot nem is, de legalább nászkoszorut
               ne adott volna; nem volt beteg, kinek az orvosságot nyakára nem küldte, megüzenvén
               nem csak azt, hogy bizonyosan meg fog gyógyulni tőle, hanem azt is, hogy maga is meg
               fogja látogatni.</p>
            <p>Egyszóval: a grófné egy jó kis teremtés volt. Nem csak szép, hanem a mint Dini
               eltalálta róla: egy jószivü, áldott teremtés. Szép neve igazán megillette;
               mindenhova, a hova lépett, az öröm hajnala közelitett; kezdték észrevenni, kicsoda; a
               tiszteletnél nagyobb jelentőségü érzéssel kezdtek vonzódni hozzá: szeretni,
               bálványozni kezdték; nem röhögték többé, ha ostorral kezében, fején különös alaku
               kalappal a falun végighajtani látták, sőt a gyermekeknek sem volt többé szabad -
               komédiát kiáltozva - kis hintaja és apró lovai után szaladni.</p>
            <p>A tiszta, romlatlan sziv hatása okvetlenül győz mindenütt; hát ha még az egy szép nő
               finom bánásmódjával van egybekötve, midőn csak a picziny ujjak érintésében is a
               szivesség, a lélek, a részvét nyoma van: az ellenállhatlan.</p>
            <p>Hogyne szerették volna meg?</p>
            <p>Ugy volt az mindig és most is, legtöbbnyire a mások érdekében emelte föl áldásthozó
               kezeit. Ez eseményben is, mely által most egészen megrázkódtatva, de annak
               előzményeit, esélyeit okoskodón fontolgatva, következtetve foglalkozott, több sulya
               volt a mások érdekének, mint saját kiváncsiságának. A borzalmas esemény szövevényeibe
               élesen beható lelkével gyorsan föl tudta találni a jók érdekének megóvását; tudott
               gondolni arra, hogy mig egyrészről a bünnek sötét burkából kibontása a föladat, mig
               kibontja, bevilágitja és miként világitja be, egyszersmind tudott arra is gondolni,
               hogy a megrázkódtató véletlen csak pillanatra se gyakoroljon veszélyes hatást arra,
               a ki annak előidézésében - meggyőződése szerint - teljesen ártatlan. Mig a bünre
               gondolt és éles, gyors esze járt, röpült, kereste annak nyomait, gondolt Dinire
               is.</p>
            <p>Mégis csak szerette valaha azt a leányt, s ha nem maradt légyen is meg egyéb e
               szerelemből bántó keserüségnél, nem elég maga ez ahhoz, hogy belőle némi fájdalmas
               önszemrehányás származzék? De ennek sem szabad állandó helyet engedni.</p>
            <p>Ha azt, a mit ő tud, meg fogja tudni ő is, nem lesz-e az a fulánk még kinzóbb, még
               élesebb, s a szemrehányás érzésében nem törik-e bele a szivbe, s mint lélekismeret,
               nem marad-e örökre ottan?</p>
            <p>Nem magát fogja-e okozni a bekövetkezett szerencsétlenségért? Szomoritó lenne, ha igy
               kezdene meggyőződést szerezni az elhibázott élet káros következményeiről.</p>
            <p>S miért ne történhetnék igy? Az éles szóváltás a lakodalomban, a leány elkeseredése,
               amaz ember bőszült fellépése, undok haragja, mind nem lehetnek-e oly alapok,
               melyekből Dini öngyilkossági szándékot következtethessen? S nem hitethetné-e el
               magával, hogy ő volt fő-előmozditója e kétségbeesett cselekménynek? Nem szabad ezt
               hinnie!</p>
            <p>Egy parányit megborzadt, ha arra gondolt, hogy ez esetben az első koczkát ő vetette
               volna el, midőn arra a végzetteljes tánczra unszolá.</p>
            <p>De nem lehetett ez igy, de nem is volt igy. A büntény elárulva, kitárva volt szemei
               előtt, csak a nyomokat kelle kisérnie, lesni figyelemmel, tartani a bünöst, ki midőn
               avatatlan szemeknek csak közönyös, mindennapi dolgokat cselekszik, a titkot látó
               előtt nem csak arczában, meghasonlásában, hanem minden lépteiben elárulja magát.</p>
            <p>S a bünös már e pillanat után szemmel lett tartva.</p>
            <p>Büszkén, diadalmasan s egyszersmind boldogan emelé föl fejét arra a gondolatra, hogy
               nem csak magának nem tehet szemrehányást, hanem azt a másikat is még többtől: a
               lelkiismeret-mardosástól mentheti meg. Ő tudta, hogy a végzetteljes esemény nélkülök
               is bekövetkezett volna, s tudnia kell ezt a másiknak is, tudtára kell adnia. Meg kell
               ezt tennie, beszélnie kell vele, mielőtt mástól tudná meg a mult éj borzalmas
               történetét.</p>
            <p>Leült és levelet irt neki. Más alkalommal ezen, csak mint egy pajkosságon mosolygott
               volna, most egész hévvel, lázas odaadással irta azt, a mit irt, a nélkül, hogy e
               cselekmény külső jelentőségére csak gondolna is.</p>
            <p>Füzér Dini csodálkozott a furcsa kis levélen; illatos levélke volt, pehelykönnyü s
               igy kivülről érthetőbb volt, mint belől; fejét megcsóválta, tartalma teljesen
               érthetlenné tette. Mindazonáltal olyan kellemetes tárgyacskaként érzé kezében, hogy
               egy huszast adott a lovásznak, a ki hozta, azután keveselte, visszahivta s megint egy
               huszast adott neki, és ismét belefogott olvasásába s megint csak nem értette.</p>
            <p>A kis levél igy szólt:</p>
            <p>«Ön még nehezen tudja, mi történt. Azt fogja gondolni, bünösek vagyunk, én is, ön is.
               A szegény Angyel áldozat volt, de nem saját áldozata, s nem is a mienk. Különben is
               az ember, kit reggel óta szemmel tartatok, maga kezdi elárulni magát, a gyanutól fél
               s még sem gondol arra, hogy gyanusabbá válik már az által, hogy itt helyben nem
               mervén tenni, hiányzó szögét Szatyondon rendelte meg. Pár óra mulva, napszálltakor,
               fáradjon ön a vizi malomhoz, ott leszek én is, Gereczey ur is; erős, jellemes
               férfiakra van szükségem, ott mindent meg fogunk tudni, lehet, még többet is, mint
               most én tudok.»</p>
            <p>- Jó is lesz - szólt Dini magában - mert hitemre, nem tudok, nem értek semmit e
               levélből.</p>
            <p>Végre eltért attól a gondolattól, hogy a levél egész tartalmát akarja megfejteni,
               melyen érdeklődve akadt meg, egy sorra feszité egész figyelmét, fontolgatta, keble
               szorulni kezdett... Angyellal kellett valami szerencsétlenségnek történni; s minél
               jobban gondolkozott azon, hogy mi történhetett, annál inkább nyugtalan lett, s a
               nélkül, hogy tudná, mi történt, sajnálkozva fölkiáltott:</p>
            <p>- Szegény szerencsétlen leány!</p>
            <p>A mély szánalom sohaja volt ez, nem a fájdalom lázas kiáltása, egy bánatos, csüggedt
               emlékezés.</p>
            <p>Elgondolkozott és tudja isten, gondolataiban ábrándokba tévedt, mert ott járt a
               malomnál, a zúgónál s képzelgésében a szép ifju grófnő arczát látta mosolyogni maga
               előtt. Keserü gúnynyal mosolyodott el gyarlóságán. De azért mindig csak
               gondolkozott, és mindig oda gondolkozott, és sokkal előbb, jóval előbb a kitűzött
               időnél, elindult a vizi malom felé, s lassan, mélyen elmerülve kelle neki egész odáig
               haladni, mert legkésőbb ért oda. A többiek már ott voltak.</p>
            <p>A molnár volt az első, ki jöttét észrevette. Megirtózott, megrettent tőle, mintha a
               büntető angyal jelent volna meg neki, a lángpallossal kezében. A mint a
               malomház-ajtóban állott s az ajtófélhez támaszkodva, szorongva leste volna a
               szokatlan vendégeket, megmeredt ott álló helyében; bármint szeretett volna, nem birt
               távozni onnan: látni akart, a félelem, a rettegés tartotta ott meg. A nélkül is
               keserves napja volt, a hiányzó szöget - bármint leste-várta az alkalmat - nem üthette
               helyre.</p>
            <p>Dini azonban nem is tekintett reá, szemeit egy rá nézve sokkal érdekesebb látvány
               vonzotta maga felé.</p>
            <p>A grófné és Gereczey ur éppen e pillanatban akartak a zúgó padlóján átlépni. A jó
               öreg ur kezét fogá az urhölgynek, s ő a kit terjedelmes testével félt, biztatá azt,
               kinek esze ágában sem volt félni:</p>
            <p>- Ne féljen a grófné, csak jöjjön bátran, hiszen nézzen, ezen padló jól le van
               szögezve.</p>
            <p>- Éppen azt akarom önöknek megmutatni, - szólt az, picziny lábaival a padlón topogva,
               - azt akarom megmutatni, hogy nincs jól leszögezve, hogy egy szögje hiányzik.</p>
            <p>Oda mutatott. Valóban egy szög hiányzott onnan.</p>
            <p>A molnár vére fagyott ereiben; üdvösségét adta volna értte, ha tudná, hogy mit
               beszélnek.</p>
            <p>A kis grófné pedig okos higgadtsággal ujra kisérőihez fordult:</p>
            <p>- Meg akartam győződni arról, hogy valóban ugy történt-e, a mint képzeltem. Én azt
               hiszem, ezen padló, ezelőtt alig egy nappal, föl volt feszitve, s ugy van, ujra, és
               pedig elhányva hirtelen leszögezve. Ezt nem csak ezen egy szög hiánya bizonyitja, de
               több meggyőződést is szerezhetnők magunknak azzal is, ha ujra felfeszitenők,
               megbirálván, hogy ujabb földturás van-e végei alatt?</p>
            <p>A grófné odahivott cselédei fejszékkel s emelő ruddal közeledtek. A molnár égre
               meredő hajjal látta mindezt, s azt is, mint tolakodik oda egy pár bámész paraszt is,
               s mint feszitik föl a padlót. Nem tudta nézni, alig birta kiállni, hogy rémültében
               rájuk ne kiáltson.</p>
            <p>Egyszerre a grófnő kiáltott föl élénken, s mielőtt valaki megelőzhette volna, a
               földről egy nagy szöget ragadott föl, mely a hol állottak, a padló külső vége alatt
               hosszában hevert elrejtve, leszoritva.</p>
            <p>- Ime itt a hiányzó szög! - emelte föl diadalmasan. - Nos, ugy-e, igazam volt? e
               padló föl volt szedve, s a ki ismét visszahelyezte, az e negyedik szöget siettében a
               padló vége alá leszögezte.</p>
            <p>Valami elfojtott «jaj»-t véltek hallani, mely inkább hörgéshez, mint sikojhoz
               hasonlitott; de nem törődtek azzal, mindannyian inkább a kis grófné felé forditák
               figyelmüket.</p>
            <p>A grófné borzalmas történetet beszélt egy szegény koldusleányról, kinek nem volt
               egyebe szépségénél és becsületénél, s kit elcsábitottak, és azután csábitója, midőn
               hazug szerelemmel magához csalta, akként ölte el: fölszedte előtte a zúgó padlóját,
               hogy a mint utra indulna, biztos utja helyett a sodró hullámokba essék.</p>
            <p>A történet még uj volt mindenki előtt. Angyel gyászos esetét még eddig nem is
               sejtették. Elborzadtak.</p>
            <p>A grófnő minden hallgatói közül csak Dinin pihenteté leginkább részvevő, szelid
               tekintetét; talán több is volt az, mint részvét, talán keresett ott valamit.</p>
            <p>Dini arczán azonban nem lázas kétségbeesést, csak szomoru csüggedést láthatott.
               Megértett mindent, annak egész lelke világát, s a mi a legfőbb pedig: megtudta, hogy
               abból a régi ábrándos érzelemből nem a szerelem emlékezése, a mi megmaradt, hanem egy
               magával meghasonlott sziv keserüsége.</p>
            <p>De ki tudja, mi lakik ott a szívben, lenn mélyen? nincs-e ott még a beszurt tövisnél
               az a csüggő cseppenő vércsepp, mely elszakad és méregtengerrel önti el az egész
               valót? nem ily csöndes keserűség előzte-e meg másszor is a kitört vihart?</p>
            <p>Ha nem fogja látni azt az embert, nem fog e villámmá, lánggá, pallossá, gyilkossá
               válni mégis abban a pillanatban?</p>
            <p>Ez az az ember ott volt; megsemmisülve, összetörve, mint egy halálra itélt állott
               ott, a honnan átkosan mozdulni sem tudott. Látta őt Dini; tudta, hogy ott van,
               megkereste szemeivel és a villám czikázott meg szemeiben, arcza lángra gyult, izmai
               megfeszültek. Az alvó tengerből egy szörny ütötte ki fejét.</p>
            <p>A grófné megkisérlé: van e hatalma ezen ember fölött? Vállára tevé kezét s
               engesztelékeny hangon szólott hozzá:</p>
            <p>- Gondolja meg, hogy önnél egy hatalmasabb büntető kéz van odafönn!</p>
            <p>Dini megállott; bár magához térve, de mégis az indulattól reszkető hangon szólt a
               grófnéhez:</p>
            <p>- Igen, asszonyom, de én megfogadtam...</p>
            <p>A grófné szeretetreméltó nyájassággal felelt, miközben kezét megfogá:</p>
            <p>- De én is megfogadtam, hogy önt visszaadom magának!</p>
            <p>Dini bámulva meredt reá. Hát ettől a nőtől mindig olyanokat fog hallani, minőket neki
               még senki sem mondott?...</p>
            <p>Tudja isten, vérét sajátságosan megfordulni érzé ereiben. Zordonan, de nyugodt
               léptekkel haladt a többiekkel a malom felé, s megvető undorral odaveté a szöget annak
               az embernek a lábaihoz.</p>
            <p>- Akaszd föl rá magadat!</p>
            <p>Mindenki irtózva sietett el onnan.</p>
            <p>A bitang gazember sötéten nézett a földre. Ha látta volna igy valaki, megképzett és
               elfordult volna tőle, mert mintha csak látta volna, hogy lényében nincsen egyedül;
               földult arcza, ajkain révedező őrületes mosolya elárulák azt, a ki vele van, a
               szörnyet, a sátánt, az undokot, félelmest, elborzasztót, a ki hajtja, űzi,
               korbácsolja odabelül nyomorult testében, a reszkető, kapkodó lelket: «Haszontalan, ne
               hagyd magadat!»</p>
            <p>A lélek kinlódott, vergődött, gondolkozni akart, esdekelt.</p>
            <p>- Én, felakasztani magamat? nem, nem, - nyögött rémesen, - nem! - és irtózva
               megrázkódott.</p>
            <p>Az ördög megörült, vigyorgott, s hogy játékának tárgyát tovább is prédául tarthatja,
               megczirógatta a lelket.</p>
            <p>A nyomorult fölkaczagott, s a miről maga sem tudta, hogy akadt kezébe, eldobta a
               kötelet s elrugta lábai elől a szöget, letörlé a verejtéket homlokáról.</p>
            <p>- Mintha nem szedhette volna föl másvalaki azt a padlót, s nem én! - kiáltott föl,
               bontakozva kinos harczából.</p>
            <p>Azután ujra fölkaczagott, s fölkaczagott most öntudatosan, gunyosan; és öklét
               összeszoritva, fenyegetett a falu felé:</p>
            <p>- Ah! büszke, hatalmas uri asszony, s kevély gavallér, magatokat pártfogókként
               toljátok föl, hivatlanul dolgokba avatkoztok, melyek titeket nem illetnek, vesztemre
               törtök, meg fogom zavarni örömötöket! A verembe, melyet nekem ástatok, az egyiketek
               fog belehullani s ez egy csapással összezuzom mindkettőtök örvendő boldogságát!</p>
            <p>Fölemelte fejét, kiegyenesedett, bátran bement a faluba, és legelőször is az Izsák
               boltjában gyászfátyolt vett kalapjára.</p>
           
         </div>
         <div type="chapter">
            <head>VIII.</head>
            <p>A negyedik faluban: Barcsakeszin, a szolgabirónál a barcsahidi pénzes molnár
               jelentette magát, a szolgabiró urral, négyszem közt óhajtott beszélni, azonban e
               titkot odakinn elbeszélte a hajdunak is. Borzalmas dolog volt az: megölték a
               szeretőjét, és neki teljes, bizonyos alapu gyanuja volt a gyilkosra.</p>
            <p>A szolgabiró az élte boldogságától megfosztott becsületes fiatal embert megsajnálta,
               s egyszersmind a ritka és rémitő eseten elborzadva, rögtön befogatott.</p>
            <p>Akkoriban ha a szolgabiró a faluba jött, az is esemény volt; a régi jó időben, a régi
               jó falukban a mindennapi élettől elütő minden legkisebb változás érdekkel birt, hogy
               ne lett volna hát esemény, ha a legnagyobb ur, a szolgabiró jött? négylovas nyitott
               hintóban jött, huszár ült a bakon, tarsolyosan, forgósan, s hogy a világ ura volt,
               tudjuk a czigányról szóló adomából, a ki a király jöttére is fitymálva kiáltott föl:
               «Mit az nekem? Nem a szolgabiró!» A szolgabiró levett kalapok sora közt hajtatott
               végig a falun, s mig a faluban időzött, a birák uramék szájába nem ment vissza a
               pipaszár, a félsz és kegyeletteljes respectus fogott el minden halandót.</p>
            <p>És igen természetesen, a szolgabiró soha nem jött ok nélkül, és soha nem jött hiába.
               Azt, hogy ok nélkül nem jött, ő maga, s hogy hiába nem jött, azt az a félelmes
               tarsolyos egyéniség jelentette, a ki kifent bajuszával a bakon még a lányokra és a
               menyecskékre sem mosolyodott el.</p>
            <p>Most ez alkalommal pedig a szolgabiró a borzalmas eset miatt jött, melyről széltire
               beszéltek már a negyedik faluban is, és a hány ember, annyiféleképpen, ugy, hogy ha a
               terjengő hirek után akarta volna az ember az ügyet megitélni, bátran beleszédülhetett
               volna. Sőt nem csak beszéltek, hanem harmadnap már nóta is volt róla. Ki igy, ki
               amugy beszélte, de abban az általános meggyőződés találkozott, hogy nem öngyilkosság,
               hanem valóságos gyilkosság áldozata lett a szegény leány. Hogy ki a gyilkos, ebben
               már eltérő értesülések csináltak egy-egy kis kört maguknak. Az egyik hir magát a lány
               szeretőjét, a másik hir ismét egy másik egyént kevert a szövevénybe, mely oldalról
               még csak ugy suttogva mertek szólani, mivelhogy az a bizonyos egy uri ember
               volna...</p>
            <p>A szolgabiró, a mint ő vélte - szerencsére! - jól volt értesülve, hiteles szemtanuja
               volt, kinek állitásait fényes és erkölcsi körülmények erős hatalmas bizonyitékkal
               támogatták. A gyanuba vett egyénnek ellene szólt társadalmi megrovást érdemlő
               rendetlen s rangjához nem illő előélete, a szerelmi vetély, melylyel izgágaként két
               egymást szerető sziv közé tolakodott, fenyegetései, régen gyanus, kalandos éji
               kóborlásai, különösen pedig éppen ezen éjjelen menekvő száguldása a biztonság őrei
               elől, mely menekvésében nem csak a molnár, hanem mások által is, nevezetesen a
               barcsahidi malomra dülő hincseli puszta kerülője s Barcsahidán, a falu végén, a
               Pestre siető berencseki fuvarosok által láttatott; a kerülő látta, midőn a hincseli
               csárdától a malom felé vágtatott, a molnár a malom zúgójánál, a fuvarosok pedig a
               malomtól a faluig terülő sik mezőben; teljesen csalhatatlan, bizonyos, hogy a
               hajnalon a zúgó padlóján ő osont át, ezt a biztonság őrei is erősitik, állitván, hogy
               szinte sejtve a padlófölszedést, azért kerültek fel a féluti hidra, s igy senki más
               föl nem szedhette, lehet azon okból, hogy az üldözést elvágja, de lehetségesen csupa
               boszuból is, számitva a bekövetkezendő rémitő eseményre, föltett szándéka lévén a
               meglepett leányt elölni. Akár egyik, akár másik esetben, de mindenesetre gyilkos
               volt. De különben a molnár is igy véli, mivel egész éjjel más senkit sem vett észre a
               malom közelében, csak a gyanus lovast, és még este a padló nem volt helyéről
               elmozditva s a leány azon jövén át, sem az, sem ő meg sem álmodhatták, hogy ily
               irtóztató szerencsétlenség történhetik s ekkép történhessék: ő maga is csak akkor
               eszmélt s gondolt irtózva e dologra, midőn másnap többen, sokan jöttek a malom
               környékét körülnézni, akkor villant meg minden az eszében, a mit a szolgabiró urnak
               elbeszélt; akkor világosodott föl előtte minden, a Katlanék lakodalmában száz tanu
               által látott megtámadtatása, a lány után vetett régi leskelődések, incselgések,
               melyeket Sutusék bizonyithatnak... minden, minden, és végre a titkos éji száguldás a
               malomhoz, teljes világot vetnek a szövevény homályára.</p>
            <p>- Végtére lépre került ez a semmiházi, haszontalan betyár, - fontolgatá magában a
               szolgabiró, - ez a gyalázatos, ki mocsokja volt az egész megyebeli nemességnek, ki
               ellen eddig ugy sem tudtak semmi határozottan megbélyegzőt kikutatni, bebizonyitani;
               pedig alig hihető, hogy oly társaságban, melyben életét folytatta, tisztán maradjon.
               Nevét ugyis emlegették már valamely ló- vagy ökörsikkasztással összeköttetésben; a
               személyazonosság bizonyitása ugyan hiányzott s törvényes vizsgálatot puszta hirek nem
               vonhattak maguk után, azonban régi gyanu, régi rossz hir soha sincs alap nélkül.
               Régen gyanuban van már megrovott pásztorokkal üzött czimboraságaiért, szerelmes
               kalandjaiért. Hogy tisztán mulatságvágy, táncz, zene, nóták, szerelmes kalandok
               fűzzék a nép legalsó osztályához, az teljesen hihetetlen. A szolgabiró ur nem hitte
               az ábrándosságokat.</p>
            <p>És már majd magát a szegény, becsületes molnárt kezdette a közvélemény vádolni; már
               dalolták a nótában:</p>
            <p>«Barcsa vizén csalfán őröl a malom, </p>
            <p> Csalogatnak, ne menj oda, angyalom; </p>
            <p> Oda járnak őrölni a leányok, </p>
            <p> Pénzes molnár csókban szedi a vámot.»</p>
            <p>Mintha valami költő lakott volna ott közelében s az esemény borzalmától megkapva, a
               szerencsétlen áldozatot meg akarta volna énekelni, már kész volt a románcz elejétől
               a végeig:</p>
            <p>«Vizimalom, apadjon el a vized, </p>
            <p> Gyilkos molnár, száradjon el a kezed!»</p>
            <p>Ismét - szerencsére! - amint ő szokta mondani, szolgabiró ur nem sokat adott az egész
               világ poézisére; ha az ember a poézis után akarna indulni, ugy nem a csalhatatlan
               nyomozó igazságnak, hanem az emberek gyarló rokon- vagy ellenszenvének kellene
               engednie.</p>
            <p>Azért is, midőn magában Barcshidán a falu házánál megállott s ott is ilyen poétikus
               hangulatokat, meggyőződéseket tapasztalt, az illetők véleményét nem tulajdonitván
               egyébnek, mint a molnár iránt érzett ellenszenv s a gavalléros uri kalandor iránt
               nyilatkozott rokonszenv kifolyásának, gondolván, hogy az mégis csak absurdum, hogy
               valaki szép, fiatal szeretőjét megölje, s hogy mint igazságos biró magát minden
               befolyás alól elvonja, nem azért éppen, hogy a grófné fiatal, özvegy asszony volt,
               örömest elfogadta a grófné meghivását, föltévén, hogy szerencsére - ismét és mindig
               szerencsére! - oly semleges területen és körben fog állani, mely sem egyik, sem másik
               részről érdekelve nem lévén, minden befolyástól mentten marad.</p>
            <p>Azonban itt is csak elhült, midőn a grófné is, még a villás reggelinél kijelelenté,
               hogy ez ügyben ő is fog fölvilágositásokkal szolgálni.</p>
            <p>Udvariasan megköszönte, de szörnyen nagy megterheltetésével járt ez az
               udvariasság.</p>
            <p>A grófné ezután ugy kezdte a fölvilágositást: legelőször is leült a zongorához s ő is
               azt a nótát kezdte rá, s még hozzá dalolta, mondván, hogy a komoly foglalkozások
               előtt egy kissé mulattatni óhajtja a szolgabiró urat; különben ha figyelemre
               méltatja, az ügy földeritésére, ez is bő magyarázattal szolgál:</p>
            <p>«Eredj rózsám, vidd el e kis lisztlángot, </p>
            <p> Be megennék egy kis puha kalácsot; </p>
            <p> Éjféltájban itt várlak a zúgónál, </p>
            <p> Én istenem! jaj, bár csak már itt volnál!»</p>
            <p>«Szivem molnár, itt a kalács, csak egyél, </p>
            <p> Melegében a csókomból is vegyél!» </p>
            <p> «Nem kell nekem sem kalácsod, sem magad, </p>
            <p> Itt a zúgó, jó mély a viz az alatt.»</p>
            <p>«Ne bánts engem, félek én a haláltól, </p>
            <p> Mi lesz akkor az én szegény anyámból.» </p>
            <p> Zúg a malom, nem hallik a lány szava, </p>
            <p> Nem látják a gyilkos dolgot éjszaka.</p>
            <p>A szolgabiró türt s csupa illemből nem árulta el, hogy feszengése több a
               türelmetlenségnél, s pár percznyi előkészület kellett neki, hogy képes legyen a
               grófnét figyelmeztetni, miszerint kegyeskedjék őt a komoly foglalkozások
               megkezdésének átengedni.</p>
            <p>A grófné nyájas mosolylyal állott meg előtte.</p>
            <p>- Fölösleges! Minden komoly vizsgálat mellőzhető, én magam elő fogom adni, elbeszélni
               az egész eseményt.</p>
            <p>A szolgabiró némi visszatetszést koczkáztatott. A grófné csak folytatá udvarias,
               bájos hálózással:</p>
            <p>- A tekintetes ur eljárását akarom megkönnyiteni; senki sem tudja, senki sem ismeri
               ez eseményt minden részleteiben ugy, mint én, nem szükséges egyéb, csak ezen esemény
               által érdekelteket magunk köré gyüjteni.</p>
            <p>A szolgabiró ur kiigazitá: «Fölrendelni!» Ezt a szót mégis csak meg kell tartani.</p>
            <p>A mint látszott, a kis okos grófné a szolgabiró engedelme nélkül is e rejtélyes
               esemény szövevényeinek kibontásához megtevé az előkészületeket, mintha nem is
               parancsszavára, hanem tündéri varázsintésére mozognának a szereplő egyéniségek; a
               kedves öreg Gereczey bácsi, Füzér Dini, a zúgó padlójának fölbontásánál jelen volt
               parasztok, a hincseli pusztakerülő, a berencseki fuvarosok egymásután megjelentek a
               nagyteremben, sőt a pénzes molnár is besompolygott.</p>
            <p>E pillanatban a grófné tette magát vizsgálóbiróvá.</p>
            <p>Szerencsére, hogy a grófné szép és kellemes urhölgy volt, különben a szolgabiró ur
               nehezen bocsátotta volna meg e regényesnek szinezett, de mindamellett komoly
               beavatkozást.</p>
            <p>A grófné helyet foglalt, gyöngéden intett kezével, azután lágy, finom hangján,
               kellemes modorával, melyeket meghatottság rezgett át, a szolgabiró urnak igért
               felvilágositást az érdekes esemény előadásával kezdette meg, mely annyira meglepő,
               érdekébresztő és érzékeny volt, hogy legjobban nem a valóhoz, hanem a fonókák rémes
               meséihez hasonlitott.</p>
            <p>De a grófné igen kellemes mesélő volt, hangjának bája minden szavát hóditó igazsággá
               tette; csakhamar a szolgabiró sem feszengett többé ülőhelyében, mint mindenki odaadta
               magát a beszélő ajkak hatalmának, s valóban egy tündért néztek, fogadtak el benne, ki
               e jelen perczekben a sorsot intézni van hivatva.</p>
            <p>- A leány - folytatá a grófné az előzmények és a lakodalmi jelenet elbeszélése után -
               kedvesétől elbucsuzott a zúgó végénél, megölelte, megcsókolta kedvesét utoljára, a
               nélkül, hogy csak sejthette volna, miszerint nem kedvesét, hanem gyilkosát öleli
               benne; kifejtőzött karjaiból, hogy sietve visszatérő utjára keljen, megfordult...
               lépett... nem csak lépett, de ugyanabban a pillanatban, midőn kibontakozott
               karjaiból, egy lökést is érzett, a karok, melyek ölelték, egyuttal el is lökték őt a
               kebelről, melyen pihent; a másik pillanat már a rémület pillanata volt; nem találtak
               padlót lábai, egy sodró árba zuhant, rémülve felsikoltott, esésében kétségbeesetten
               ragadta meg az első tárgyat, mely ujjai elé akadt, görcsösen megfogta, a zúgó
               deszkapárkánya volt az; az életvágy rémületével lelkendezett a menekvés lehetősége
               felé; a gyilkos ott állott még, lehajolt gyorsan, erőszakkal lefejté, letépte fogódzó
               ujjait, visszataszitá a hullámokba, és elrohant onnan. Mint villám a sötét éjt, e
               pillanat irtózata láttatá meg vele a veszélyt teljes valóságában; e pillanat, mely a
               gyilkos torzult arczát láttatá, melyben mentő kéz helyett az eltaszító gyilkos kezet
               érzette, megrémült lelke gyorsan ösztönszerüleg meglátta, felfogta a véletlen
               helyett a borzadályos bünt, érezte, hogy gyilkosság áldozata lett, velőtrázó sikojt
               hallatott. Nem volt több menedéke, az ár átölelte, megkapta és sodró karjaival
               ragadta; futó, összefolyó káprázatokként tüntek el előtte a nagy fák, a malom, a
               hold, csillagok a sötét felhőkkel, minden, minden, az egész világ; sikoltani akart
               még egyszer, nem birt, csak a léghez kapdosott: már ott kereste a mentő kezet, a
               gondviselő, megtartó isteni kezet, mely a hangyának a szalmaszálat dobja, hiszen
               annak mindenhol ott kell lenni. Ez még eszébe jutott, erről még tudott gyorsan fogyó
               eszméletében, az imából még megmaradt a mindenség urának neve, a nagy, a hatalmas, az
               egész világot lényével betöltő eszme, szellem, név... isten... isten!...</p>
            <p>Bármilyen érzékeny volt a grófné elbeszélése, bármennyire igyekezett azt
               érdekfeszitővé tenni, a törvény embere előtt csakugyan nem lett az egyéb, mint
               romantika; szánalmasan mosolygott s odasugdosá a grófnénak:</p>
            <p>- Ez mind szép poézisnek, regénynek, egy skribler irkálna is valamit belőle, de a
               törvény előtt mindezek semmi nyomatékkal nem birnak. Szerencsére én más oldalról
               látom az egészet, mely oldalról komoly és alapos gyanuk vannak, s ezek többet érnek,
               mert tanuk is léteznek hozzá.</p>
            <p>A grófné ő reá még szánalmasabban mosolygott, s készült ujra felvenni a beszéd
               fonalát.</p>
            <p>A többiek mind érdekkel csüggtek ajkain, sőt Gereczey és Dini vak odaadással, mint
               egy csalhatatlan tündérhez, teljes meggyőződéssel tapadtak; hogy a rémeseményt honnan
               tudhatja ily körülményesen s oly részletesen, mint csak egy szemtanu, nem is
               keresték, nem is kutatták. De hát miként láthatta mindezt?</p>
            <p>Ez utóbbit a pontos és jól értesült előadáson rémülő verejtékező molnár gondolta.</p>
            <p>Vagy pedig nem egyéb az egész, mint a találó képzelődés élénk szinezése, nem egyéb,
               mint képzeletszülte képek ügyes előadása.</p>
            <p>A grófnő folytatta:</p>
            <p>- Most egyszerre a szerencsétlen leány azt érzé, hogy valamibe ütődik; odakapott,
               mintha valami magához szoritaná; a sodró hullámok oly erővel nyomják egy tárgyhoz,
               mely sem neki, sem a hullámoknak engedni, utjokból kitérni nem akar;
               végerőfeszitésével mindkét karjával gyorsan átöleli ezt, feje, lelke, szive félig
               elalélva van, de mégis érzi, hogy él még. A mig keblét a hideg viz csapdossa, mégis
               átérzi, hogy belől egy gyönge, meleg áramlat fut rajta keresztül, lassan-lassan föl
               birja nyitni szempilláit, eszmél egy kissé. A malomkerék deszkái azok, a melyben
               fogódzik s melyhez nem ragadva, nem sodorva most már, hanem hatalmas erejökkel
               fölemelve, mentve szoritják a torlódott hullámok. A meleget, mely szivében
               meg-megömlik, apránkint megérti: az öröm az, a menekvés lehetőségének öröme.</p>
            <p>A hallgatók mindegyikének arcza derülni kezdett, csak egynek arcza vált mindinkább
               sötétté, dulttá; a grófné annál élénkebben folytatta:</p>
            <p>- Már érzett annyi tudatot, erőt, hogy ajkait segélykiáltásra nyissa föl és
               egyszersmind örömsikoltásra, és nem kiált, még sem kiált, egy rémet képzel a sötét
               homályban, mely hosszu karjaival odanyulik s a mentő kereket ölelő karjait letépni,
               lefeszegetni igyekszik; borzad, fél, és nem mer kiáltani; egy titkos sugalat beszél
               hozzá, egy részvevő, óvó sugalat: legyen csendesen, még nem a gyilkosnak, neki kell
               félni, neki kell rettegni, hogy el ne árulja magát.</p>
            <p>A grófné a közbehallatszó kinos nyögésre sem hagyta félbe meséjét, pedig
               megborzongtak mindnyájan, ő is.</p>
            <p>- A gyilkos ott van; ha meglátja őt, csak egyet kell eresztenie a megkötött keréken,
               s ujra veszve van. Gondolkozik. Azután gyönge karjait izmokká fesziti, fölkuszik a
               pihenő kerék belső oldalán, minden tagjaiban érzi a lég hüvös érintését, kiemelkedett
               a vizből, egy fekmentesen elnyuló vastag gerendára talál, megpihenteti kimerülni
               kezdő erejét, megpihen a gerendán, és a veszélyes ponton, a magasban, a lezuhanó
               hullámok fölött könnyülve, boldogan pihen. Ezután végigkúszik a gerendán és ismét a
               másik gerendán, odaér a malom falához, csak egy fal választja el gyilkosától, csak a
               kőpad ablakán kell annak véletlenül kitekinteni, hogy lássa: kezein csüggve, mint
               ereszkedik le a leány a szögleten, mint éri el lábaival a földet, a biztos földet, s
               annyi rémület után mint menekszik.</p>
            <p>- Igy tehát él az a leány?! - kiáltott föl a szolgabiró, meglepetését tovább nem
               birva visszatartani.</p>
            <p>- Igen, természetesen - felelt a grófné mosolyogva - különben hogyan tudtam volna én
               mindezeket elbeszélni? De milyen élet ez!</p>
            <p>- És éppen ez az ember - dörgött a szolgabiró fölugorva s haragra gerjedve - éppen ez
               az ember, ki nekem oly megindulással hazudozott, ki oly alapos, pontos gyanukat
               meritett fel, hogy szinte hitelt adtam neki. Szerencsére azonban!... Rögtön el kell
               fogni, vasraverni a gazembert! Megengedjen a grófné, hogy igy kiáltozom, de a
               boszuság teljesen kihoz sodromból.</p>
            <p>Most már ő lett a legérdekeltebb hallgató s majdnem kérte a grófnét, hogy folytassa
               meséjét.</p>
            <p>- A sötét éjben - folytatta a grófné - a leány a folyam mentén rejtőzve vánszorgott
               egy szép, kellemes helyig a kertemben, hol először vett időt és bátorságot magának,
               hogy buzgó hálaimára nyissa ajkait; itt merült ki, itt alélt el s elhagyá
               meggyötrött ereje; itt találtam hajnali sétámban betegen, összerogyva, megtörve,
               leeresztett s vizcsapzott fürtökkel és ruhákkal. Most ott fekszik a kertészlakban a
               kimerülés és megrázkódás-okozta rohamos lázában; a jó kertészné és vak anya van
               mellette, kit elhozattam, hogy bátorságot adjak neki az élethez. Föltett szándékom
               volt az egészet titokban tartani, cselédeimet is titoktartásra utasitottam, mihelyt
               ágyából kelhet, el szándékozván őt felföldi birtokocskámra édes jó anyámhoz küldeni;
               tünjék el, tartsa holtnak őt mindenki, higyje holtnak őt a gyilkos; a büntetést,
               melyet kellő mértékben a törvény nem adna neki, a lelkiismeret-mardosás adja meg.</p>
            <p>- De megadja annak a szigoru büntetést a törvény is! - felelt a szolgabiró
               határozottan.</p>
            <p>A grófné szánalmasan mosolygott.</p>
            <p>- És mi büntetést szabna ön ily bünért, mely annak a szegény teremtésnek, a nélkül,
               hogy megölte volna, mégis egész életét tönkre zuzta? E leány élete igy vagy ugy, de
               örökre veszve van, ha lázából épül is, szerelmét veszitve, boldog nem lesz többé
               soha; ki tudja, lelkén a megrázkódás nem hagy-e szomoru nyomot, vagy a rendkivüli
               eseménynek az idegrendszerre, a testre tett befolyásai s a külső hatások nem fognak-e
               egy gyógyithatlan betegséget teremteni? Ugy-e, ha élve maradt is, mégis megölte ezen
               ember? Nos, szóljon, mi büntetést szabna ön gyilkosára?</p>
            <p>- Én? halált! - felelt a szolgabiró gondolkozás nélkül - a törvény pedig...</p>
            <p>- Halált! - szóltak Gereczey és Dini indulatosan.</p>
            <p>A grófné még szánalmasabban mosolygott, mint imént.</p>
            <p>- Lássák! És ez nincs számára a törvénykönyvben. Halált érdemelne, és nem kapna
               halált. A törvénynek bünéhez mérve csekély fenyitése még irgalom, kegyelem lesz
               számára, még azt fogja hinni, hogy vétkeért megbünhödött, és hinni fogja, hogy a
               kitöltött börtönévekkel számolt a világgal, üdvösségével, istenével, és még jogot
               tartand nem csak nyugalomhoz, hanem még boldogságot is követelend az életből. Az
               általam számitott büntetés sokkal nagyobb leendett. Hitte volna örökké, hogy meghalt;
               a jól megőrzött titok az örök lelkiismeret-mardosás férgét teremtette, hagyta volna
               szivében, lelkében. Látta volna folyvást, ébren, álmában a leányt holtan, hidegen,
               csapzott hajjal, a mint valahol ott alól messze, idegen falu határán a hullát a
               folyam iszapos partjára vetette, a mint tőle rémülve futnak el az ártatlan
               libapásztor gyermekek. Hadd látta volna mindig e rémképet, ez ért volna föl a
               halálbüntetéssel!</p>
            <p>A szolgabiró daczosan megfelelt:</p>
            <p>- Hiszen három év a gyarmati tömlöczben, az is fölér a halállal!</p>
            <p>S ekkor a pandurokhoz fordult mérgesen:</p>
            <p>- De hát még sem vittétek el előlem azt a gazembert?</p>
            <p>Az egyik pandur némi habozással felelt:</p>
            <p>- Azt mondja, mindjárt jön, csak keres valamit.</p>
            <p>Csak most forditák még mindnyájan teljes figyelmüket az átkozottra. Az átkozott, ki
               kinpadon állt ez elbeszélés alatt, szédült s majd nyögött, most vérig, verejtékig, az
               agyvelőig megkinzott, torzult arczczal halványodva állott ott, mig egész testében
               reszketett, tévelygő szemei kétségbeesve keresgéltek a földön.</p>
            <p>- De hát mit keres?</p>
            <p>- Azt mondja, egy szöget keres.</p>
            <p>- Tetteti magát! - szólt a szolgabiró haragos undorral. - Vigyétek el!</p>
            <p>Azon ember azonban nem tettette magát, legalább a jelenvoltak közül a szolgabirón
               kivül mindenki irtózva érezte, hogy nem tetteti.</p>
            <p>- Bocsásson meg ön, uram, nekem - szólt a szolgabiró, Dinihez lépve, a mint a
               gyilkost elvitték - bocsásson meg nekem, hogy csak egy pillanatra is föltettem
               önről!</p>
            <p>Dini csodálkozva nézett reá.</p>
            <p>- Uram, ezen gazember két bünnel vádolta be önt előttem. Állitván, hogy amaz éjjel
               egy bünös kaland elkövetése után a zúgóhoz lóháton érkezve, a zúgó padlóját ön szedte
               volna föl, s üldözői utjának elvágásával egyszersmind kapott az alkalmon, hogy ama
               szegény leányt a zúgó vizébe temetheti.</p>
            <p>Dini csak most eszmélt. A szégyen és méltatlankodó boszankodás lángja gyujtá el
               arczát.</p>
            <p>- De hogy szülemhetett az a gondolat, hogy ezen lovas én lehettem? Hiszen én egész
               éjjel... itt ezen a helyen éppen...</p>
            <p>- Hagyja! - csititá a szolgabiró. - Ne is tartsa méltónak e vádat, hogy magát
               igazolja. Ezen szegény emberek jöhettek arra a gondolatra, kivált a hincseli
               pusztakerülő, mert a hincseli féluti csárdából nyargalt azon lovas, hol ön igen
               gyakran szokta volt magát muzsikáltatni.</p>
            <p>S azután pajkosan fülébe sugá:</p>
            <p>- Hej, veszedelmesek azok a szép csárdásnők! Még ilyen szegény fuvarosokat is
               szivesen megerősitenek téves hitükben, csak hogy az igazi gavallérjukat
               eltitkolják.</p>
            <p>Dini még mindig boszankodva mentegetőzött. Soha sem röstelt még igy semmit
               életében.</p>
            <p>- De uram, hogy és miként lehet velem szemben ily vádaknak helyet adni? Lólopást és
               gyilkosságot tenni fel rólam?!</p>
            <p>A grófné békitőleg lépett közbe.</p>
            <p>- Nyugodjék meg! Hatalmamban volt mind a két vádat egy csapással megczáfolni,
               megczáfolni azon egy bizonyossággal, hogy azon éjjelt ön diszes társaságban itt
               nálam töltötte. Hanem vegye tanulságul ezt és szerezzen magának arról meggyőződést,
               hogy az állásával össze nem illő viszonyok, társaságok az embert nem csak
               kellemetlen, viszás helyzetekbe bonyolitják, nem csak meghasonlásba hozzák kedélyét,
               érzelmeit, hanem okot, alapot még magának az ártatlan becsületnek megtámadására is
               nyujthatnak. Nézzen ez ur szemébe, nem volt-e ő is már majdnem meggyőződve? Semmi!
               Legalább nekem is kijutott az öröm, hogy megczáfolhattam.</p>
            <p>Dini szivére tette kezét, és véghetetlen hálás érzelemmel telt pillantást vetett a
               grófnéra.</p>
            <p>És e pillanatban érezte a legnagyobb bánatot, a legnagyobb fájdalmat életében, teljes
               tudatát élete elhibázásának. Mily alant van ő, s mily magasan fölötte e hölgy, ki elé
               térdeire rogyni szeretne, buzgón, forrón csókolni még ruhája szegélyét is, nem csak
               ezért, a mit most tett értte; nem csak azért, hogy fölébreszté, kiemelé őt a sülyedés
               sarából; nem csak azért, hogy a fátyolt letépte szemeiről, hanem azért is, mert egy
               biztató sugárra mutatott, a jövőbe világitó sugárra, hogy a földön mennyország
               mindenkinek létezhetik.</p>
            <p>- A társaságot magánál inkább fölebb, mint alantabb kell mind a léleknek, mind a
               szivnek keresni.</p>
            <p>Mit is sejtethettek volna mást, ezen édes és nyájas mosolylyal kisért szavak?</p>
            <p>- Ne hálálkodjék ön, ne köszönje oly kifogyhatatlan örömmel beavatkozásomat, melyet
               ön nagyszerünek és nemesnek állit, holott éppen azért nem nagyszerü és nemes az, mert
               abba egy kis önzés vegyül.</p>
            <p>Régen nem volt már ott más senki, csak ő, csak ő nem birt megválni onnan; nem attól a
               küszöbtől nem birt válni, mely a két termet elválasztotta, hanem attól a kéztől,
               melyet ajkaihoz emelt, melyre egy könycseppje is hullt, melyet nem tudott
               elereszteni, s melyet nála is feledtek.</p>
            <p>Oh! hatalmas szerelem!</p>
            <p>Hallgattak és néztek egymásra, és szivük dobogott, dobogott erősen és édesen.</p>
            <p>És eltünik, elvész az egész világ minden aggályaival, korlátaival, előitéleteivel,
               gondjaival egy kézfogásban, egy mosolyban és abban a mennyei fényben, mely két édes
               nézés összesugárzásából származik. Egy nagy, óriási rózsa fejlik, nyilik a lélek
               káprázataiból, mely mindent beborit leveleivel, s illatával az egész világot
               betölti. A legnagyobb boldogság a földön.</p>
            <p>- És igazolná-e, hogy nem álmodom, - suttogá Dini boldogan - meghazudtolná-e, hogy
               életemben nem most vagyok a legboldogtalanabb?</p>
            <p>A grófné bájos mosolylyal felelt:</p>
            <p>- Azt hiszem, már látta ön, hogy a ki szeret, sokat tesz azért, a kit szeret, s nem
               ismer lehetetlenséget.</p>
            <p>- És fölcserélné - folytatá epedve - e paradicsomot ama rideg tanyával?</p>
            <p>- Akkor nem lesz az olyan! - felelt a grófné boldog önhittséggel.</p>
           
            <p>Hát a szegény koldusleány?</p>
            <p>A kinek mindene, a mi volt, boldogsága, reménye, öröme elveszett: bizony koldus marad
               az a sirig.</p>
           
           
         </div>
      </body>
	</text>
</TEI>