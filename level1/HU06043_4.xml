<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU06043_4" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Kamaszok</title>
            <author>
               <persName>
                  <surname>Móricz</surname>
                  <forename>Zsigmond</forename>
               </persName>
               <date from="1879" to="1942">1879-1942</date>
               <idno type="VIAF">22179627</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">21653</measure>
            <measure unit="pages">51</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Kamaszok</title>
               <date>2013-01-02</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/06000/06043/"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
            <bibl type="printSource">
               <title>Házasságtörés</title>
               <author>Móricz Zsigmond</author>
               <pubPlace>Budapest</pubPlace>
               <publisher>Szépirod. Kvk.</publisher>
               <date>1985</date>
               <ref target="https://mek.oszk.hu/06000/06043/"/>
               <idno>ISBN 963 15 3080 9</idno>
            </bibl>
            <bibl type="firstEdition">
               <title>Kamaszok</title>
               <author>Móricz Zsigmond</author>
               <date>1925</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="high"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2024-05-04"/>
     </revisionDesc>
  </teiHeader>
  <text>
      <body>
            <div type="group">
               <head>ELSŐ FEJEZET</head>
               <div type="chapter">
                  <head>1</head>
                  <p>A tanár lassan jött végig az utcán. A macskaköveken minduntalan megbiccent,
                     megbillent a talpa, mintha egy kicsit mámoros lett volna. A szemét is lehunyta,
                     s furcsán mosolygott. Nagyon csudálatos volt neki minden, ami történik, szavak
                     jártak az eszében, amiket az az asszony mondott... Milyen szép... milyen más...
                     Némelyik embernek milyen szerencséje van... Ez a nagyképű történelemtanár ilyen
                     feleséget kapott... Az ő élete pedig...</p>
                  <p>Ahogy közeledett hazafelé, egyre kedvetlenebb lett. Nem is tudta, mi a baj, nem
                     is akarta tudni... Csak összébb húzta a szemöldökét, s az arca egyre komolyabb
                     lett.</p>
                  <p>Átment a kis hídon, mely az országútról letérő utcát köti át a Bábagödrén, s
                     ment hazafelé. Ez az utca is oly szomorú. Elhagyott, vad, szomorú, két-három
                     ház van benne összesen. Kerítése kidűlt-bedűlt, ócska, a ház vakolata hull, a
                     teteje csorog. Milyen más az a ház, ahova elkísérte kollégája feleségét. A
                     Piacon áll, új emeletes ház, nagy tükörablakok, valami európaiasság. Még
                     sohasem volt náluk, de bizonyára parkett, vikszelt padló...</p>
                  <p>Most megállott az ablak előtt. A nyitott ablakon a felesége különös, sikoltozó,
                     riadt hangját hallotta; mintha nem ő szidná a gyereket, de ő jajgatna a
                     szerencsétlenségben.</p>
                  <p>- Bántalak én? ütlek én? verlek én? mit rettegsz tőlem? Nem vagyok én anyád?
                     félni kell éntőlem? A fene egyen meg, így szereted az édesanyádat! Meg kell
                     bolondulni, más gyerek hogy fut az anyja elé, ez a kutya, ez elbújik a sarokba
                     előlem! Mert ha megfogom, rálépek egyik lábára, s kettérepesztem a dögöt!</p>
                  <p>Soká állott, mélyen megdöbbenve, mint mindig; többet nem hallott, a felesége
                     átment a másik szobába, s ott folytatta a kesergést, amely szavaiban vad
                     szidalomnak tűnt fel.</p>
                  <p>- Valóban csodálatos - mondta gúnyosan, de sóhajtva -, hogy még ilyen ömlengés
                     után sem szűnik meg a gyermekben a félelem. Szegényke, nem tudja az érzést a
                     kifejezéstől megkülönböztetni...</p>
                  <p>Nem állhatott sokáig az utcán, lassan bement az udvarba. A tornácról nyílt az ő
                     szobájának az ajtaja, bement az írószobába, s lefeküdt a díványra.</p>
                  <p>Oly fáradtan s kimondhatatlan szomorúan feküdt. Nézte a plafonon a nagy,
                     irdatlan piktorrózsát, amely vad színekkel volt odateremtve. Mindig mondta az
                     asszonynak, hogy festessék ki az egész lakást. Miből? válaszolta az asszony, s
                     ő az első ellenmondó szóra már elcsüggedt.</p>
                  <p>Miből?... az azután jön... Az életkedvből!... Ki kell festetni, s akkor muszáj
                     megfizetni... Az ember egészen másképp érzi magát, ha reggel felkel, rendesen
                     felöltözik, megborotválkozik, tiszta gallért vesz, s örül a napsugárnak, mintha
                     egy hálóingben, papucsban, pipával a szájában maználkodik egész délelőtt, s
                     utálja magát...</p>
                  <p>Késő.</p>
                  <p>Lehetett volna belőlem valami - gondolta -, mért nem én vagyok a kollégium
                     gazdája?... Ugyan, hiszen szóba sem jöhetett... Hogy jöjjön el hozzám vacsorára
                     az esperes?... Hát tudok én egy rendes társaságnak helyet adni?...
                     Felszolgálni?... Van nekem itt valakim?... a sok gyermekemen kívül. Borzasztó
                     ez a szegény teremtés, csak a kisujjal kell hozzányúlni, már kiesik belőle egy
                     gyerek. Nyolc gyerek eddig, s még fiatal... s pedig nem bírja...</p>
                  <p>Mert ha egy olyan tenyeres-talpas volna, aki mos, súrol, főz, vasal, egy olyan
                     székely menyecske, aki megeteti a disznót, megfeji a teheneket, bedagaszt hat
                     kenyeret, lefekszik, s megszül két gyereket, és másnap reggel felkel, és
                     megfüröszti őket... De ilyen vékonyság! csak a csontja-bőre, csak hálni jár
                     belé a lélek, csak a nagy szemei vannak, az álmodó nagy szemek... Ah, a szép
                     Galánffy lányok... Az akadémiai Galánffy, a könyvtáros Galánffy lányai... Az
                     álomszerűen szép lányok, akik úgy lengtek s villantak fel a kisváros utcáján,
                     mint a tündérek... Mily hallatlan szerelem volt az... miatta lett tanárrá... s
                     hat évig vártak egymásra, míg meg nem hervadt s meg nem sárgult a kisebbik
                     Galánffy Zsófi...</p>
                  <p>És aztán két évtizedes házasság... már negyedik ötödéves korpótlék... s ez az
                     egész... hat gyerek... kettő szerencsére meghalt... szerencsére: mert még több
                     lenne a baj... nem is tudja, hova tenne még két ágyat... talán még az
                     írószobája sem maradna meg, itt is aludna vagy kettő...</p>
                  <p>Kinyújtotta a kezét, s rágyújtott egy szivarra... A legrosszabb kurtaszivar, s
                     voltaképpen ez is elviselhetetlen luxus, de szerencsére már legénykorában
                     rászoktatta a feleségét, hogy ez nélkülözhetetlen... Ezt szívta, rágta,
                     forgatta a foga közt, s tudta, hogy büdös tőle, bagószagú, a fogai feketék: de
                     Istenem, valamivel le kell magát csillapítani... Még ez se legyen? inkább nem
                     élni...</p>
                  <p>A házban nagytakarítás folyik. Csak olyan vakációs. Most végződött az iskolaév,
                     egy hete még csak, hogy vakáció van, s a felesége kissé megkönnyebbült, hogy
                     négy gyereket elküldhetett hazulról, rokonokhoz. Most csak Lajoska, a
                     legnagyobb fiú s a hatéves Sárika vannak itthon.</p>
                  <p>Súrolás hangja volt a másik szobában. Kihajlott a díványon, s a félig nyitott
                     ajtón átnézett. Megkönnyebbülve látta, hogy nem a feleség súrol, mert szegényke
                     még azt is megteszi. Egy fiatal, olyan iparosasszony térdelt a szoba közepén,
                     háttal neki, s közeledett az ő ajtajához, hátrálva, mint a rák. Karcsú, vékony
                     teremtés, szőke haja kócosan repül, s szorgalmasan dolgozik.</p>
                  <p>Ilyen súrolás, mondta magában; csak a szoba közepét; meg se mozdítani a
                     bútorokat... Persze, ma nagymosás is van, azért nem súrol maga az asszony...
                     “Senki se látja - szokta mondani -, maga engem ide dugott el a világ elől, itt
                     senki se lát, akármit csinálok is, ajtót se nyit rám senki. Tán a gyerekeim
                     előtt szégyelljem magam, kiket én szültem magamnak?”</p>
                  <p>Ez is oly rémes. Mily durva szavakhoz szokott. S ki volt! Mint a hab, oly égi,
                     légi, és ma túlozza a vad és nyers hangokat...</p>
                  <p>Most a súrolóasszony egész az ő ajtajába ért. Látszott, hogy nem vette észre,
                     hogy ő idehaza van, fesztelenül dolgozott, s oly szorgalmasan, ahogy csak egy
                     súrolóasszony tud dolgozni. S ő nézte, önkéntelenül is nézte, hogy mozog. Egy
                     különös állatnak látszott, ahogy térdelt a súrolókefén, hátsó fele kidagadt,
                     szoknyája megfeszült, s micsoda hitvány, szennyes, ócska szoknya volt ez...</p>
                  <p>Nő; mondta magában; angyal, tündér, imádlak. Ez vagy. Ez a nő. Akit megteszünk
                     ideálnak s elérhetetlen valami létezőnek, s ő végzi, az egész életben, a
                     legpiszkosabb munkát. Mért? éppen az ellentét miatt?... Vagy hogy a nő, aki
                     annyira improduktív jelenség a szerelmi korszakban is; mikor elveszti szépségét
                     s varázsát, csak ennyire használható?... A fiatalasszony felemelte a
                     súrolókefét a fejéig, s úgy piszkálta a keze fejével a haját. Talán tetves
                     is... viszket a feje...</p>
                  <p>Aztán nézte, nézte, s kezdte úgy nézni, hogy meglássa benne a nőiességet. S
                     hirtelen átalakult előtte a jelenség. A nő félig megfordult, s mellecskéi
                     lógtak a meztelen karja megett, a szennyesedő, de uras ingben. Hm. Ez az. A nő.
                     Csípeje olyan vékony volt, s oly hirtelen kiöblösödő s felszegett, mint a
                     hátaslóé. Bizarr ötlete támadt. Felülni rá, s egyszerre gyerek lett, s
                     lovagolni rajta.</p>
                  <p>Most a nő észrevette őt, s nagy szemmel nézett rá.</p>
                  <p>- Jé, a tekintetes úr, itthon tetszik lenni?</p>
                  <p>Elmosolyodott neki, de nem felelt.</p>
                  <p>A nő összehúzta magán a ruhát, a mellén, s kicsit zavarban volt.</p>
                  <p>Furcsa. Félti a varázsát.</p>
                  <p>- Maga ismer engem?</p>
                  <p>- Igen.</p>
                  <p>- Idevaló?</p>
                  <p>- Igen.</p>
                  <p>- Mi az ura?</p>
                  <p>- Kovács. Segéd. De olyan kicsit keres, hogy nekem is muszáj dolgot
                     vállalni.</p>
                  <p>Kicsit hallgattak, nem tudott mit mondani neki.</p>
                  <p>- Az iparosok jól keresnek - mondta aztán.</p>
                  <p>- Á, dehogyis keresnek, tekintetes úr - mondta az asszony. - Most is, amit
                     szombaton hazahozott, alig tudtam belőle kifizetni a bótost. Mi az, tessék
                     mondani...</p>
                  <p>S elkezdte részletezni tételenként az ura összes keresetét s a saját kiadásait.
                     Ebből csakugyan olyan nagy eltérés derült ki, hogy lassan valószínűtlen lett,
                     hogy mégis ilyen piros egészséges, s egyáltalán él...</p>
                  <p>- És maga mennyit keres?</p>
                  <p>Az asszony megmondta, s ez még parányibb összeg volt. Most már az látszott
                     különösnek, hogy mire egészíti ki ő ezzel a semmiséggel az ura keresetét.</p>
                  <p>- Szabad itt dolgozni, tekintetes úr?</p>
                  <p>- Persze hogy szabad.</p>
                  <p>Mért ne volna szabad? Vagy a felesége rendeleteit keresztezi talán?</p>
                  <p>Az asszony kezdte félrehúzni a szoba közepén álló bútorokat, hogy közelebb
                     jusson a falnál levő, könyvekkel rakott szekrényhez. Friss vizet hozott a
                     vödörbe, hogy nekilásson a súrolásnak, de egyelőre csak a port kezdte
                     törölgetni.</p>
                  <p>Ő még mindig csak feküdt tovább a díványon.</p>
                  <p>Mivel egészíti ki az ura keresetét?! - gondolta magában, nézve a karcsú,
                     nyújtózó fiatal testet, s nagyon furcsát gondolt.</p>
                  <p>Most már ki kellett volna mennie a szobájából, de nem volt kedve megmozdulni.
                     Annyira magányos volt a ház. A felesége biztosan a mosásnál. Gyereknesz
                     sehol.</p>
                  <p>- Mert, tekintetes úr - mondta az asszony -, vannak olyan súrolóasszonyok, amék
                     nem törődik a tisztasággal, csak hogy az idő teljék. A gáz vesse fel az
                     ilyeneknek a pofáját. Á, nem is szeretek rágondolni. Ha mán az ember munkát
                     vállal, tegye is meg; igaz? Ha nem akar dógozni, menjen az utcára. Na nem? Én
                     abba születtem, én munkára való vagyok. Mert én tizenegy éves koromba árva
                     lettem, mostohaapa kezére kerültem, már engem tizenhárom esztendős koromba
                     dógoztattak, nem volt heverőpercem. Hát én megszoktam a munkát, de az affélék,
                     tele van velük a város, azért az olyanoknak megy vígan. Tegnap is, kérem, hétfő
                     vót, egész múlt héten dógoztunk a Kömlődy nagyságos asszonynál, s szombaton nem
                     lettünk kész. Azt mondta a nagyságos asszony, maradjanak éccakára, van
                     villany, fejezzék be vasárnapra. Hát hárman vótunk, az egyiknek a feje fájt, a
                     másiknak a foga fájt. No, akkor maga is menjen haza, Szabóné, egyedül úgyse
                     tudja megcsinálni. Jöjjön hétfőn. Elmegyek hétfőn, de vasárnap találkoztam az
                     egyik menyecskével a korzón. Azt mondja nekem nevetve, hogy még mit nem tanál
                     ki egy nagysága; neki randija vót szombaton este.</p>
                  <p>- Mije vót?</p>
                  <p>- Randevú.</p>
                  <p>A tanár nevetett. Felizgatta ez a váratlan magányosság, s ez a nő kedves volt,
                     fiatal, üde test.</p>
                  <p>- Randi?... nagyon jó...</p>
                  <p>- Igen, jó vót neki.</p>
                  <p>Ezen újra nevetett: igen jóízűen nevetett. A tanár s a férfi egyszerre: a szón
                     és jelentésén.</p>
                  <p>- Mert biztosan többet keresett - mondta célzással -, mint egész éccaka
                     Kömlődynénél keresett volna.</p>
                  <p>A súrolóasszony kicsit lesütötte a szemét:</p>
                  <p>- Én is azt hiszem - mondta.</p>
                  <p>Tovább dolgozott.</p>
                  <p>- Nem tudom, mi van a szememmel - dünnyögte -, cúgot kapott, vagy mi, folyton
                     könnyezik.</p>
                  <p>A tanár észrevette, hogy mióta nála van, igen lassan megy a munka. Az imént, a
                     másik szobában oly frissen dolgozott, csakúgy repült, s most valami van
                     vele.</p>
                  <p>- Magának van ura?</p>
                  <p>- Van.</p>
                  <p>- Ja igaz, már mondta, hogy kovács.</p>
                  <p>- Igen.</p>
                  <p>- Hol ismerkedett meg vele?</p>
                  <p>- Ah, vót nekem először egy más, az borbély volt, de nem szerettem. És az
                     nagyon fenyegetett, mert két esztendeig járt utánam, és én egyre jobban ki nem
                     állhattam, s kikosaraztam, akkor azt mondta, hogy lelő. Hát elmentem Harsányba
                     a rokonaimhoz, s ott ismerkedtem meg evvel az emberrel. De mikor hazajöttem, az
                     az első, tetszik tudni, a borbély, már meg is házasodott.</p>
                  <p>- No.</p>
                  <p>- Igen... De mikor én hazajöttem a szüleimhez - már az édesanyámhoz -, akkor
                     eljött, s azt mondta, hogy rögtön elzavarja a feleségét, ha én szeretem őt.
                     Menjen innen, mondtam neki, látni se szeretem. Az meg - a felesége -
                     haragudott.</p>
                  <p>- Hogyhogy? Hát az megtudta?</p>
                  <p>- Hát igen, mert minden este nálunk volt az ura.</p>
                  <p>- Na és szólt magának?</p>
                  <p>- Igen. Szemrehányást tett, hogy én elcsábítom az ő urát. “Hagyjon békét,
                     Mariska - mondtam neki, mert mi barátnék voltunk azelőtt, míg lány volt, de
                     most már, hogy ő asszony volt, magáztam mint lány -, maga tudja, hogy én a maga
                     urát nem szeretem, mert ha szerettem volna, nem volna a magáé, elvett volna,
                     még most is elvenne, de nekem nem kell, éljen vele, tartsa meg...” Így aztán,
                     egy esztendő múlva éppen, elvett engem az én uram, ide is költözött, mert mégis
                     itt könnyebb egy kovácsnak munkát kapni, mint falun. De az az első még most is
                     utánam néz, pedig már hét esztendeje ennek; most is, tegnap, ahogy táncba
                     voltunk, egész éccaka csak engem akart táncoltatni, az uramnak még mondtam is;
                     a meg nevetett, mert tudja, hogy nem szeretem, hogy “mért ne, csak táncolj
                     vele”.</p>
                  <p>- Hát miért nem szereti? - kérdezte a tanár gondolkodva. Ez még nem is ötlött
                     fel benne, hogy lehetséges, hogy az ne szeresse az embert, akit ő szeret.</p>
                  <p>- Tudom is én - mondta az asszony s nevetett -, nagyon hízelgős. Én pedig azt
                     ki nem állhatom, hogyha valaki hízeleg. Az a legnagyobb ravaszság.</p>
                  <p>A tanár gondolkozott. Ha az a férfi annyi ideje állandóan hízeleg... mert
                     hiszen szerelmes... Milyen bolond dolog: éppen ezzel vadítja el magától a
                     nőt?...</p>
                  <p>- Mondja - szólt a tanár -, ha maga így dolgozni megy, az ura nem
                     féltékeny?</p>
                  <p>- Miért lenne? - mondta az asszony, s furcsa, szinte beteg mosollyal rekedten:
                     - legfeljebb ő is keres magának mást.</p>
                  <p>- Persze, jut is, marad is.</p>
                  <p>- Inkább tesznek hozzá - mondta a nő, s különös kicsit kacagott.</p>
                  <p>Aztán elpirosodva:</p>
                  <p>- Nem tudom, mi van a szememmel - mondta, s a portörlő rongyot a szeméhez
                     emelte, s keze fejével dörzsölte a szemét.</p>
                  <p>Ahogy itt állott most előtte, vékonyan, emelkedő kis mellekkel, igen karcsú
                     derékkal, olyan volt, mint egy kép, amire emlékezett: vízhordó olasz lány. A
                     fején viszi a korsót, s oly áttetsző színekkel van festve, mintha az egész alak
                     üvegből volna. De ez a nő, ez komoly s pozitív kis test volt, s a szája oly
                     furcsa volt, remegett, a szeme nedves volt.</p>
                  <p>- Megálljon, megnézem, mi van a szemével...</p>
                  <p>Felállott a díványról, letette a szivarját.</p>
                  <p>- Nézzen a világos felé.</p>
                  <p>- Nem veres?</p>
                  <p>- Inkább csak könnyes.</p>
                  <p>- Cúgot kaptam.</p>
                  <p>A tanár átölelte a derekát.</p>
                  <p>- Megálljon csak, jobban megvizsgálom.</p>
                  <p>- Itt?... Tekintetes úr, ne bántson, állapotos leszek, tekintetes úr, ne tessék
                     bántani...</p>
                  <p>Ellenben semmi ellenállást nem fejtett ki.</p>
                  <p>Ebben a percben a felesége hangja hallatszott kívülről:</p>
                  <p>- Szabóné, Szabóné...</p>
                  <p>Az asszony felugrott a díványról, s rémülten menekült a dézsához, a tanár pedig
                     a kielégítetlenség őrült dühével hirtelen továbbfordult, térden a
                     könyvpolchoz, s annak az alján keresgélt a könyvek közt.</p>
                  <p>Bejött a felesége.</p>
                  <p>Megállott az ajtóban, s benézett.</p>
                  <p>- Maga itthon van?</p>
                  <p>Nem válaszolt.</p>
                  <p>- Ezt a szobát nem kell súrolni! Megmondtam magának - szólt az asszonyra.</p>
                  <p>- A tekintetes úr megengedte.</p>
                  <p>Az asszony élesen nézett a nőre, ahogy az gyorsan fogta a dézsáját, s vitte
                     kifelé.</p>
                  <p>Most a férje felállott egy francia szótárral a kezében.</p>
                  <p>- Grosse... - mondta hangosan - enceinte... être enceinte... porter un enfant
                     dans son sein... s’aggraver... grossesse...</p>
                  <p> </p>
               </div>
               <div type="chapter">
                  <head>2</head>
                  <p>Az asszony kiadta a rendeleteit a súrolóasszonynak, s visszajött. Az ajtót
                     betette, s megállott az ura előtt.</p>
                  <p>- Mondja, Kálmán, hogy gondolja maga? Mi lesz ezekkel a gyerekekkel?
                     Csirkefogókat, gazembereket akar belőlük nevelni?</p>
                  <p>A férj nem nézett rá, annyira fel volt izgatva, hogy nagyon uralkodnia kellett
                     magán. Újra előkereste a kialudt szivart, s úgy vette a bajsza alá, hidegen,
                     rágcsálni kezdte, s egy-két lépést tett elfordulva a feleségétől. Az ujjaiban
                     még benne volt a másik asszony teste. Azt érezte, s az volt a különös érzése,
                     hogy mily vékony s gyönge teremtés. Az ember azt hinné, hogy egy
                     napszámosasszony erős és izmos, a sok munka megerősíti, s oly gyönge, fonnyadt
                     test, a karja, mint egy gyönge pálca, s a bőre pedig fiatal; mit is mondott?
                     huszonhárom éves.</p>
                  <p>Lehunyta a szemét, s beleült a kopott fotelbe.</p>
                  <p>- Mert így semmi, semmi nem lesz belőlük - folytatta az asszony. - Maga
                     abszolúte nem törődik velük. Nem neveli őket. Azt hiszem, nem is ismeri,
                     biztos, hogy az utcán meg se ismerné őket. Itt minden rám marad. A munka, a
                     takarítás, az egész háztartás és a gyerekek nevelése is. Ilyen apa mellett!</p>
                  <p>A férfi összehúzta a szemöldökét, s igyekezett oda nem hallgatni. Milyen nedves
                     volt az asszony szeme! Nem volt annak semmi baja. Biztos, hogy az érzékiség
                     csapott ki a szemén. De hogy történt? Amint őt meglátta, rögtön feltámadt
                     benne?... Ilyen hamar?... Egész ismeretlen volt előtte ez a lehetőség.
                     Régebben voltak esetei... diákkorában... már házaskorban is... de az mindig sok
                     izgalommal, utánjárással s legtöbbször eredménytelenül... s most, mint egy
                     lepottyant alma a fa alatt... Csudálatos...</p>
                  <p>- Eleresztette a szegényeket, ruha nélkül, egy fillér nélkül, idegenek szájába;
                     mondja Kálmán, nem szégyelli magát?... Nem bírok aludni, nem bírok
                     belenyugodni, hogy azok idegenek közt, mert ha rokon, annál jobban kritizál,
                     úgy vannak oda, mint a koldusok... Az éjjel sem aludtam, persze maga alszik s
                     horkol. Jó lelkiismerete van. S én nem bírok aludni. Egész nap annyit dolgozom,
                     mint egy ló, s este alig várom, hogy ágyba essek, aztán éjfél után felébredek,
                     s nem bírok tovább aludni. Bélácskának lyukas a cipője. Lyukas cipővel ment el
                     Szalárdra. Egyetlenegy pár cipővel, s az is lyukas. Sanyika dettó. Csak fehér
                     ruhával ment; ha bepiszkolódik, ki mossa neki? S vasárnapra csak kellene neki
                     egy kis ruha. Az az egyetlenegy van neki, amibe iskolába járt. Most itt van a
                     szeptember, úgyis kell neki egy ruhát csináltatni, mért ne csináltassuk meg
                     most, hogy a nyáron legyen neki egy ruhácskája. Nem bírok egy percre
                     megnyugodni, hogy így eresztettem el azt a két gyereket az öcsémékhez, hogy
                     világ csúfjai lesznek ott. S mit szól Matild, hogy volt szemünk így odaadni a
                     fiúkat, de maga nem bánta, csakhogy meneküljön tőlük.</p>
                  <p>Fáradtan leült a díványra, s fejét féloldalra hajtotta. Oly fáradt és szenvedő
                     volt az arca.</p>
                  <p>- Na és a lányok... Maga csak kiszolgáltat engem a sógornőknek. Milyen kegyes a
                     maga nővére, hogy enni ad az én gyerekemnek. Inkább adná ki azt, ami dukál. -
                     S szenvedély és sikoltó düh csapott ki belőle: a magyar farkasdüh a rokonnal
                     szemben.</p>
                  <p>A férje nézte, s különösnek találta, hogy felfelé emelt szemekkel ül, s szemei
                     oly óriásiak, szinte szem az egész arca, furcsa színű, nagy szemek,
                     sárgásbarnák, mély karikákkal, arca hosszas, áttetszően vékony, olyan, mint egy
                     szent az olasz preraffaelita iskolában. Egy szent, akinek csak anyai gondjai
                     vannak. A haja dús, hullámos, nagy haja mélyen leeresztve a nyakába, hosszú,
                     vékony nyaka, mint egy liliomszál, egy hervadó liliom, mely már meghajlik a
                     hervadó virág alatt. Érzékies szája nyitva marad, mintha a fáradtságtól és
                     szenvedéstől nyílna meg, mintha tőr volna az oldalában, a bordák közt,
                     beleszúrva, s kéjes érzést vált ki belőle a fájdalom...</p>
                  <p>Most erőt vett magán, s előrehajlott. Kinyújtotta a kezét, s megfogta a
                     felesége halk és ernyedt ujjait.</p>
                  <p>- Minden meglesz - mondta csendesen.</p>
                  <p>Az asszony még szomorúbb arcot váltott.</p>
                  <p>- S ezzel el van intézve... Minden meglesz! Milyen könnyű kimondani!... Semmi
                     sincs: minden meglesz...</p>
                  <p>- Úgy is lesz.</p>
                  <p>- Hogy?</p>
                  <p>- Minden meglesz.</p>
                  <p>- Mi az a minden?</p>
                  <p>- Ami kell.</p>
                  <p>- Sok kell.</p>
                  <p>- Hát akkor sok lesz.</p>
                  <p>- Vilmácskának legalább egy kalapot...</p>
                  <p>- Az is meglesz.</p>
                  <p>- És az Irma tüdeje...</p>
                  <p>- Meggyógyul...</p>
                  <p>A férfiban most valami furcsaság, valami átbillenés történt. Ahogy felesége
                     hosszú ujjait ujjai közé fonta, s egyet sóhajtott, és szemét lehunyta, őbenne
                     is mély szomorúság és bánat támadt. A fotelt közelebb vonszolta maga alatt a
                     díványhoz, s szőrös, nagy fejét, szakállas, nagy üstökét rátette a felesége
                     mellére.</p>
                  <p>Az asszony bal karral lassan átölelte a fejét, és simogatni kezdte.</p>
                  <p>- Ah, ha egyszer így simogatna meg... ő... - mondta magában a férfi, és
                     Sághynéra gondolt. Most elvesztette a fejét, s gyöngéd erőszakkal lefektette az
                     asszonyt a díványon...</p>
                  <p>Ez éppoly erőtlenül hagyta magát, mint előbb a másik. Oly roppant fáradt volt,
                     hogy örült, hogy a teste elnyúlt, s annyira energiátlan, hogy egy gondolatra
                     nem volt ereje.</p>
                  <p>- Naaa, hagyjon - mondta aztán kesernyésen, kedvetlen.</p>
                  <p>Ebben a percben a súrolóasszony benyitotta az ajtót.</p>
                  <p>- Nagyságos asszony, a szalont se kell kisúrolni?</p>
                  <p>Az asszony, mintha felébredt volna, felpattant, felállt, s mintha egészen más
                     emberré lett volna, kiáltott fel:</p>
                  <p>- Nem, nem, csak hagyja! Maga csak azt csinálja, amit én mondok! Ne okoskodjon,
                     hanem végezze a dolgát!</p>
                  <p>Az asszony zavart s kellemetlen arccal vonult vissza, a tanárné pedig
                     fésülködni kezdett az ujjaival.</p>
                  <p>- Maga igazán meg van őrülve - szólt az urára elmosolyodva.</p>
                  <p>A férje kedvetlenül nézett.</p>
                  <p>- Miért?</p>
                  <p>Kivette a hajából a fésűt, s azzal fésülködött, s ahogy a férje morózus arcát
                     látta, fölnevetett, kicsit, kárörömmel. Aztán megvetően mondta:</p>
                  <p>- Nem értem; ennyit sem bír eltartani, s mégsem fél...</p>
                  <p>A férfiban hirtelen felforrt a düh.</p>
                  <p>- Eh, ez nem is élet, ez egy nyomorúság!</p>
                  <p>A foga közt mormogta:</p>
                  <p>- Mi vagyok én? Igavonó állat? Semmi egyéb nem vár rám, csak húzni? Egy
                     megrakott öszvér?</p>
                  <p>- Maga beszél? - pattant fel az asszony. - Úgy él itt, mint egy király. És én
                     takarítok, súrolok...</p>
                  <p>- Ez magának takarítás?</p>
                  <p>- Mi?!</p>
                  <p>- Fogalma sincs arról, mi a takarítás.</p>
                  <p>- Lehet itt takarítani? Ebben a bagolyvárban? Érdemes itt?</p>
                  <p>- Itt? Ez egy tündérvár lehetne.</p>
                  <p>S kitört belőle az igazság:</p>
                  <p>- Az egész városban nincs még egy ilyen telek. Mint egy várkert. S a ház! De
                     persze ki kellene az egészet renoválni. A tetejétől a pincéig. A maga
                     takarítása! - s gúnyosan, sértően nevetett. - Még a vakolatot is le kellene
                     verni s kidobni innen. Kitágítani a falakat, a várost; átalakítani a világot,
                     hogy én jól érezzem magam benne.</p>
                  <p>- Nyavalyás, csak hencegni tud.</p>
                  <p>- Kaptam volna kölcsönt most három éve, mért nem engedte, hogy felvegyem? Itt
                     kell nekem cigánykodni a sok gyerekkel, egy embert be nem hozhatok a házba,
                     mert kisül a szemem a szégyentől.</p>
                  <p>Az asszonyból hirtelen kitört a hisztérikus, sikoltozó panasza:</p>
                  <p>- Istenem, Istenem, ilyet hallani, az én gyenge karom szakad le, ő csak sétál
                     és szivaroz, és én fenntartom a lehetetlent, a semmiből az úri életet, s még
                     neki van kifogása. Hát tessék megcsinálni! Ha olyan sok pénze van.</p>
                  <p>- Hogy csináljam meg! A maga gazdálkodása mellett.</p>
                  <p>- Őrült, őrült, hát ez borzasztó!</p>
                  <p>- Igen. Nekem egész másképp kellene élni. Annak idején fel kellett volna venni
                     azt a kölcsönt s beruházkodni. Akkor most én volnék a kollégium gazdája, s most
                     volna minden, élhetnénk; de hová híjak én itt meg egy embert vacsorára? Kéz
                     kezet mos. Még csak egy uzsonnával sem mehetek elébük. Már egészen meg van
                     rontva az életem. Itt a helyszínén mentem tönkre. Az én apám úr volt, emeletes
                     háza volt, a kollégium kiskirálya volt, az egész ország ismerte a Kesserü
                     professzor hírét s nevét; örököltem a katedráját, s belőlem mi lett?</p>
                  <p>- És én vagyok az oka? A jármi és szalkai Galánffyak mindig voltak ott, ahol a
                     maga büszke ősei. Erre neveltek engem, hogy Kesserü Kálmánnak a piszkos, de
                     milyen piszkos szobáját saját kezűleg súroljam?</p>
                  <p>A férfiban már el is múlt a felindulás. Kövér, puha testében újra leszállt a
                     vér.</p>
                  <p> </p>
               </div>
               <div type="chapter">
                  <head>3</head>
                  <p>- Ne engedje magát elragadtatni - mondta a feleségének szárazon -, mégis,
                     idegen van a házban.</p>
                  <p>Az asszony sírt s hallgatott. A legkisebb kitörés után is apátiába süllyedt,
                     amely néha hosszú ideig eltartott nála.</p>
                  <p>- A nőkhöz a szelídség illik - dünnyögte a tanár -, igaz, hogy az emberek
                     lenézik a szelíd, jámbor és türelmes egyéniségeket, mert gyámoltalanoknak és
                     együgyűeknek tartják az ilyet. De azért én azt tapasztaltam, hogy a türelem az
                     egyetlen, ami az embert minden bajon átsegíti. Legyünk türelemmel, s egyszer
                     vége lesz az egész életnek...</p>
                  <p>A felesége ebből semmit nem hallott, s most hirtelen felébredt, és suttogva s
                     felindulva mondta:</p>
                  <p>- A fia! a fia! az asszony után... leskelődik...</p>
                  <p>Lángvörös lett, oly zavarba jött, mint egy kislány az illetlen gondolatra.</p>
                  <p>Elfordult, szégyellte magát.</p>
                  <p>A férfi elrémült.</p>
                  <p>- Mit beszél!</p>
                  <p>Minden vére lefelé szállott, és szédülés környékezte. A fia... Ha benyitott
                     volna... Az arca égni kezdett a szégyentől, oly vörösen és fájdalmasan, a
                     szemét is lehunyta. Ilyen veszedelemben! Egész szülői szíve egy szörnyű
                     szakadék szélén forgott.</p>
                  <p>- A maga vérét örökölte! - mondta halkan az asszony.</p>
                  <p>- Minek is hoz a házba ilyen nőszemélyeket - mormogta az apa.</p>
                  <p>Az asszony hallgatott.</p>
                  <p>- Örülök, ha kapok egyet - mondta aztán -, de annak a gyereknek semmi dolga,
                     nem is tud mit csinálni, úgy fogja az egész vakációt végigcsavarogni?</p>
                  <p>A tanár le s fel járt a szobában. Borzalmas. Úgy elszédült, mint egy diák...
                     Mint a fia?... Rettenetes. Ha abban a percben a fiú... Vagy ha ő kapta volna
                     rajta a fiát...</p>
                  <p>- Küldje be - mondta a feleségének rekedten.</p>
                  <p>- Persze, most egy pofon a legrosszabb mód - mondta halkan az asszony, és igen
                     sietve tette hozzá -, csak még jobban felébreszti benne a kíváncsiságot...</p>
                  <p>- Hát mit csináljak?...</p>
                  <p>- Most prédikált a türelemről... Tessék valami komoly munkát adni neki, hogy el
                     legyen foglalva...</p>
                  <p>Ezzel kiment, s urát otthagyta a szivarjával, ahogy mogorván járkál le s fel a
                     szobában és morfondíroz.</p>
                  <p>- Borzasztó ez - csapta öklével az asztalt -, bejön a házba egy ilyen alávaló
                     becstelen dög, mint ez, s apát, fiút esetleg valami betegséggel fertőz...
                     Szörnyű...</p>
                  <p>Annyira fel volt indulva, hogy nem bírt magával, egész testét erkölcsi
                     hideglelés rázta.</p>
                  <p>- De jó volt ez a lecke - mondta tovább magában -, nagyon jó volt. Hamar
                     kiderült, hogy nem jó a tűzzel játszani.</p>
                  <p>Most bejött a fia.</p>
                  <p>- Kezit csókolom.</p>
                  <p>Nem szólt hozzá.</p>
                  <p>- Tessék, apa?</p>
                  <p>Nem felelt.</p>
                  <p>A szőke, nagy fiú megállott az ajtóban, s nézte az apját ijedten és hűségesen,
                     ahogy járkált a szoba egyik sarkától a másikig, s az ujjai közt füstölgött a
                     szivar.</p>
                  <p>Az apa rá sem pillantott a fiára, szomorúan ment, ment. De hát mért kívánja a
                     vére? Mert most is kívánja. Mert nagyon nyugtalan, hogy nem sikerült, szégyelli
                     magát, mélyen megalázva érzi magát; nem menne bele többet ilyen esetbe: de a
                     vére forr, mintha vadság csörtetne a bozótban, s érzi azt az asszonyt, aki a
                     dézsával elment az ablak alatt, s ahányszor eszébe villan, mindig kívánja, s
                     elveszti az eszét.</p>
                  <p>- Mit akarsz a nyáron csinálni? - kérdezte hirtelen a fiától.</p>
                  <p>Ez nem felelt, nézett csodálkozva.</p>
                  <p>Olyan megijesztett, jól nevelt fiú volt, akit még mindig kisbabának néznek
                     idehaza, pedig már az ötödiket végezte, s olyan nagy, mint egy hirtelen nőtt
                     borjú.</p>
                  <p>- Mikor én ötödikes voltam, akkor én már önképzőkört alapítottam - mondta az
                     apa. - Abban az időben csak a hetedik és nyolcadik osztályosok voltak tagjai az
                     önképzőkörnek. De ez nekem késő volt, s mikor az ötödiket elvégeztem, a
                     vakációra itthon maradt fiúkkal megcsináltam egy nyári önképzőkört. De az nem
                     olyan önképzőkör volt, mint a tietek, hanem egy magasabb rendű: önművelési kör.
                     Mi franciául tanultunk, németül tanultunk, fordítottunk, testneveléssel
                     foglalkoztunk, s európai körútra készültünk. Persze az más idő volt, más fiúk
                     voltak akkor.</p>
                  <p>Lajoska hallgatott. Lelkesedve és boldogan hallgatott. A fantáziája kigyúlt s
                     égett, mint a magnézium. Micsoda ambíciókat gyújtott, lobbantott fel benne az
                     ő gyönyörű apja, az ő hatalmas apja. Megnyílt ajakkal nézett rá erre a zeuszi
                     fejre! Juppiter tonans-nak voltak ilyen fürtjei, homloka, ilyen tekintete.</p>
                  <p>A tanár érezte, hogy hatott.</p>
                  <p>- Kik a te cimboráid? Kifélék a mai, korodbeli fiúk?</p>
                  <p>Lajoska tétován hallgatott.</p>
                  <p>- No, nem árulod el őket?</p>
                  <p>Lajoska összerezzent.</p>
                  <p>Az apa ránézett a fiára, s feltűnt neki, mennyire hasonlít az anyjához. Ugyanaz
                     a hosszúkás arc, leányosan vékony arcbőr, azok az óriási nagy szemek, s
                     ugyanúgy tartja a fejét, félig felemelt arccal a magasba nézve, mint egy szűz
                     vagy egy mártír.</p>
                  <p>Tovább járkált a szobában, s arra gondolt, hogy ha ő el nem veszi Galánffy
                     Zsófiát, akkor hol volna most ez a fiú... Hm... S ha az elébb sikerül a dolog,
                     s a kis mosónő... hm... tizenöt év múlva egy másik fiú állana valahol egy
                     kőműves-állványon... hm... ugyanolyan maznán, vékony testtel és szőkén,
                     kócosan, mint a súroló anya az imént... hm... és az ő tűnődő, energiátlan,
                     önmardosó lelkével... Ez az egész létezés ezen a világon... S ennyi az egész...
                     S a fiú is már kezdi... Kis kakas is szokta kezdeni hamar, még kukorítani sem
                     tud... S az anyja elárulta... miért?... féltékeny?... Lehet...</p>
                  <p>- Nincs más mentség, fiam - mondta -, dolgozni, folyton csak dolgozni! Ez az
                     egy, ami megment bennünket... Belemenni valami nagy munkába... Például... ha
                     elhatároznád, hogy a vakációban elkészülsz a hatodik osztályra... S
                     szeptemberben levizsgázhatnál... Jó tanuló vagy, jó fejed van, meg vagyok
                     győződve, hogy el bírnál készülni...</p>
                  <p>A fiú leült, keresztbe tette a lábát, s hanyatt dűlt a fotelben. Igen csinos
                     gyermek volt, ahogy az apja most ránézett. Milyen szép, szinte kár, hogy nem
                     lány lett.</p>
                  <p>Odament hozzá, az állát a tenyerébe vette, s megsimogatta.</p>
                  <p>Lehajolt hozzá, s megcsókolta a homlokát.</p>
                  <p>Egészen olyan, mint az anyja volt, de...</p>
                  <p>- Te cigarettáztál? - mondta hirtelen.</p>
                  <p>A fiú lángvörös lett.</p>
                  <p>- Igen?</p>
                  <p>A fiú ijedten nézett, s a hallgatásban igenlés volt.</p>
                  <p>- Én nem tiltottam meg neked... mert nem is gondoltam, hogy... Nem vádolhatlak
                     azzal, hogy egyenes parancsot szegtél meg...</p>
                  <p>S most aztán majdnem azt kérdezte, hogy: csókolóztál is?... De ezt
                     elhallgatta... Egy ilyen dög... hogy lehet azt ellenőrizni?... Csak három perc
                     kell neki valahol egy zugban, vagy míg a dézsát kiönti a kert alatt... mint a
                     kis kakas és az öreg tyúk az eperfa alatt... Rettenetes... És ezt nem
                     kérdezheti meg... Mert hátha nem? S akkor ő világosítja fel, hogy lehet... hogy
                     lehetett volna...</p>
                  <p>Inkább a cigarettaügyet sem folytatta.</p>
                  <p>- A hatodik osztály a legkönnyebb az egész iskolakorszakban... Csupa ismétlés.
                     Annak az ismétlése, amit az ötödikben tanultatok... A latinban erős vagy... a
                     németben kitűnő... a görög is jól megy... A nyelvekkel igazán semmi bajod nem
                     lesz. Egy hét alatt átveszem veled a három tananyagot. Hiszen tavaly a Minna
                     von Barnhelm-et egy nap alatt elolvastad, s azóta már Heine Harzreisé-t is
                     elolvastad, igaz?... Szóval ez semmi se volna... Az elméleti tárgyak... A
                     matematika... Azt Szakáll tanár úr átveszi veled... a történelmet Sághy...</p>
                  <p>Most hirtelen elhallgatott. Megzavarodott. Sághyné teljes erővel az eszébe
                     villant, a szép, a gyönyörű, az édes Sághyné...</p>
                  <p>A fia oda fog járni... S ha ennyire egyezik az ízlésük... hogy a
                     súrolóasszony... is... neki is megtetszett... Sághyné is... Hm... Hogy a fia
                     szerelmes legyen a Sághynéba...</p>
                  <p>El is felejtette a gondolatmenetét... Sokáig járkált, izzadt, vergődött, s már
                     egyáltalán nem is gondolt a fiú dolgára, az asszonyra gondolt, aki ma oly
                     gyanúsan viselte magát azon az összejövetelen... Folyton ránézett... ő érezte
                     ezt... hiszen ez izgatta fel... Ah, mit, máskor is volt súrolóasszony a házban,
                     soha életében nem gondolt volna arra, hogy kikezdjen vele... De ma egészen fel
                     van dúlva... Valami édes remegés van a vérében: a szép Sághyné, a legszebb
                     asszony a városban... S oly rossz híre van, azt mondják, diákokkal... Bár ki
                     tudja: minden szép nőnek rossz híre van...</p>
                  <p>Hirtelen a fiára nézett, s annak oly zavaros volt a pillantása... Megrémült:
                     talán ez is arra gondol, akire ő?... S még csak meg sem kérdezheti, még csak
                     meg sem pendítheti... Vége lett volna a szülői tekintélynek... az erkölcs.
                     Valóban az apa van a legtávolabb a fiától... Még egy kétértelmű megjegyzést sem
                     kockáztathat előtte...</p>
                  <p>- Hozd be csak a könyveidet!</p>
                  <p>- De még nincs meg a hatodosztályos - mondta félve, dadogva Lajoska.</p>
                  <p>- Ja persze.</p>
                  <p>Erre tovább járkált. Milyen zavaros ez az egész élet... mennyi baj. Hogy lehet
                     azt győzni...</p>
                  <p>- Ki van egy hatodosztályos, aki most végzett?</p>
                  <p>A fiú hallgatott, gondolkozott.</p>
                  <p>- Majd megkérdem az iskolakertben - mondta aztán.</p>
                  <p>- Igen, kérdezd meg.</p>
                  <p>A fiú már szaladt volna, de nem tudta, az apja nem akar-e még valamit
                     beszélni.</p>
                  <p>- Aztán elkéred a könyveit, de az összest, összeszeded... A történelmet is
                     átveszem veled én... Vagy találunk valakit, egy jó diákot, aki veled fog
                     tanulni... mert nekem sok a dolgom magamnak is... Természetesen minden
                     felügyeletet fenntartok magamnak, de mégis jobban megérted, ha egy kortársad
                     segít.</p>
                  <p>Röstellte magát ezért az álnokságért, hogy máris kibúvik... Mi lesz, ha a fia
                     rájön erre... hogy ő menekül a felelősség alól...</p>
                  <p>Oly keserves és kedvetlen volt, egész elsötétedett előtte a világ... Ez egy
                     szerencsétlen élet, szerencsétlen sors... Degenerált ember ő
                     tulajdonképpen...</p>
                  <p>Az apja erős volt és kemény, rabiátus, az egész kollégium ura és teljhatalmú
                     parancsolója, de ő az anyjához hasonlít, ahhoz a szegény mártírhoz, aki kövéren
                     üldögélve s oly szerencsétlenül élte le ura mellett az életét... az urának a
                     buja vére... s neki tűrnie kellett mindent... az ura szeretőit... mert nagyvérű
                     ember volt az öreg, aki az egész világ asszonyát elhasználta: az igen, az
                     szerencsés fráter volt... Irigylésre méltó... Mért nem hagyta rá ezt a
                     szerencsét... Hm... Neki most lett volna egy jó alkalma... Igazán azt kell
                     hinni, hogy valami külön szem figyel reá, mind a két esetben meghiúsítja...
                     egyik asszony a másik boldogságát... hm...</p>
                  <p>Hirtelen ránézett a fiára:</p>
                  <p>- Hát mért nem... - azt akarta mondani, hogy mért nem hozod a könyveket; akkor
                     eszébe jutott minden, s kitisztult előtte a helyzet - no csak eredj az
                     iskolakertbe, s kérdezd meg a fiúkat, hogy... szóval, szedjétek össze a
                     könyveket, aztán majd holnap megnézzük alaposan... mert nem kell
                     elhirtelenkedni a dolgot... Nagyon nagy vállalkozás ez... S nem akarom, hogy
                     esetleg... vagy valami baj legyen... Mindenesetre nagyon szép volna s nagyon
                     jó... Egy évvel hamarább jutnál az egyetemre...</p>
                  <p>A fiú felállt, furcsán, féllábra, arca álmodóan égett, valami különös, különös
                     volt rajta, még várt, akkor elköszönt:</p>
                  <p>- Kezit csókolom, apa.</p>
                  <p>Az apa odatartotta az arcát. A fiú hozzáfutott, s megcsókolta.</p>
                  <p>Ő megveregette a fiú vállát, hátát, végigtapogatta a karját.</p>
                  <p>- Vékony - mondta. - Nem tornászol eleget.</p>
                  <p>Megcsóválta a fejét, s aggódva nézett az elfutó fiú után: jobb volna, ha
                     tanulás helyett inkább úszna, vívna, sportolna... Hm, hm... Nála is ez a baj,
                     hogy inkább csak fantáziában éli ki az életét, ahelyett, hogy jó erős paraszt
                     volna, s nem sokat gondolkodna, hanem... Fölvillant előtte az a gondolat, hogy
                     mennyivel jobb lenne, ha a gyerek már győzött volna, mint hogy esetleg buja
                     gondolatokkal fertőzi önmagát: mint ő...</p>
                  <p>Észrevette, hogy a fiú oly észrevétlenül somfordált ki az utcára, mintha az
                     anyja elől szökött volna: de hisz akkor ő megint magában maradt a házban a
                     súrolóasszonnyal!...</p>
                  <p>Szivarjából nagyot szippantott, akkor utánament az asszonynak, aki az utolsó
                     szobában súrolt.</p>
                  <p>Ott térdelt a földön, és keményen dörzsölte a deszkát.</p>
                  <p>Megállott felette, lehajlott, s alányúlt.</p>
                  <p>De az visszaszólt:</p>
                  <p>- Menjen, mert kiáltok a feleségének!</p>
                  <p>Valami oly példátlan elutasító durvaság volt a hangjában, hogy benne megfagyott
                     a vér. Sápadt lett. Egy pillanatig szédülése volt, hogy felrúgja, akkor
                     megfordult, és szó nélkül elment.</p>
                  <p>Nem tudta mit tegyen, feltette a kalapját, s véreres szemekkel, hm... most neki
                     van valami a szemében... hm...</p>
                  <p>Utálatos ez a ház, ez a felfordulás, piszkot teremtenek a piszokban...</p>
                  <p> </p>
               </div>
            </div>
            <div type="group">
               <head>MÁSODIK FEJEZET</head>
               <div type="chapter">
                  <head>1</head>
                  <p>- Adj egy cigarót.</p>
                  <p>- Nincs.</p>
                  <p>- Adj egy cigarót, ne legyél olyan fösvény.</p>
                  <p>- Nincs.</p>
                  <p>- Na, adj egy cigarettát, meghalok érte.</p>
                  <p>- Nincs, ha mondom.</p>
                  <p>- Adj egy cigarettát; amit akarsz, azt csinálok érte.</p>
                  <p>- Nincs.</p>
                  <p>- Csak egyet, csak egyetlenegyet, a nyelvem kilóg.</p>
                  <p>- Nincs, nincs.</p>
                  <p>- Na, adj egy cigarót, ne legyél olyan.</p>
                  <p>És ez egész nap így megy az egész vakáción keresztül az iskolakert kapujában, a
                     korláton ülve.</p>
                  <p>Szemben a nagy kollégium, dupla tetejével, százados, mohos falaival, valami
                     egészen különös, égő napsütésben, hogy a falaira nem lehet ránézni, mintha
                     idegen fényt verne vissza a megavult fehér malterszín, a szemek mind
                     összehunyorítva néznek, s a hátuk mögött a nagy fák, a mély, árnyas utakkal, a
                     végtelen hosszú fősétánnyal, mely az állomásig megy.</p>
                  <p>Fiatal fiúk, középgimnazisták nyaralóhelye az a vastag rúd, mely a kert
                     rácskapuját egy kőoszlophoz köti. Egy hajdan kiásott, aztán elmúlt árok sekély
                     vályúja fut a kert kőfala mellett, s ezen egy kis híd van, de már alatta a föld
                     teljesen betöltötte az árkot, úgyhogy a gerendák és deszkák a földön feküsznek,
                     s amint bekorhadt a vastag tölgydeszka, csak épp annyira szakadt be, hogy meg
                     lehet botlani benne, ha nem vigyáz az ember. Itt lógnak unalmukban a gyerekek,
                     itt ácsorognak, kuncsorognak, s egymást nyúzzák dologtalanul, a vakáció
                     zsibbadt maznaságában.</p>
                  <p>De megállanak itt az akadémisták is, a felsőbb diákok, s este, mikor a közönség
                     jön korzózni a fák alá, a tanárlányok párosan sétálni, olyankor az efféle
                     apróbbaknak tisztulni kell innen: de a forró napon ők az urak,
                     negyed-ötöd-hatod gimnazisták dégálnak a maflasarkon, s egymáson élősködve
                     húzzák lomha bámészkodással a hosszú vakációt.</p>
                  <p>Szeplősek a nyári hőségben, a térdük ki van térdelve, a könyökük kikönyökölve,
                     a ruhájuk durva és olcsó pamutszövet, de a szaunakalapot helykén teszik a
                     fejükre, s hetekig elvárnak, míg egy cigarettára rá tudnak gyújtani, de akkor
                     aztán úgy fújják a füstöt, mint egy geróf.</p>
                  <p>Lajoska futva és kimelegedve jött feléjük. Mindnyájan kíváncsian nézték, mi
                     történt, hiszen az elébb hazament, mert nem mert elmaradni egészen ebédig...
                     Ahogy közeledett, egyre izgatottabbak lettek, Albert elkezdett táncolni egyik
                     lábáról a másikra, alig várta, hogy megtudja. Ez az Albert egy iparos fia volt,
                     s csupa tűz, csakúgy lobogott minden pillanatban, olyan elfutó fiú volt,
                     minduntalan elment s visszajött, mindig dolga volt, mindig halaszthatatlan, egy
                     pillanat alatt már a Kovács utca végén látták, s még rá sem gondoltak, már jött
                     vissza nagy sietve. Énekes Albertnek hívták, az anyja varrta a kis
                     micisapkáját, s azt folyton a kezében tartotta, s nyúzta, feltette, levette, s
                     a port azzal verte le a cipőjéről, s mégis örökké nyakig poros volt. Ez volt
                     Lajoskának a legjobb barátja, s már messziről kiáltott is elébe:</p>
                  <p>- Mi történt?</p>
                  <p>Két tenyerét a szája elé tette, s tölcsért csinált belőle, úgy kiáltott
                     újra:</p>
                  <p>- Lajoska!... mi történt?... - és elindult elébe.</p>
                  <p>Lajos integetett, s röstellte a feltűnést.</p>
                  <p>- Semmi!</p>
                  <p>Sajnálta, hogy így elragadta a tűz, mint egy kisfiút, megcsendesedett, s egész
                     lassan ért be a célba.</p>
                  <p>- Nincs itt Sarkadi? - kérdezte lihegve.</p>
                  <p>- Nincs. Minek?</p>
                  <p>- Majd megmondom, a könyveit meg akarom venni.</p>
                  <p>Ez nagyon váratlan volt, s nevetni kezdtek. A harmadik fiú volt Pali, Ambrózi
                     Pali, aki mindig kettőjükön lógott. Ez egy olyan szeplős kullancsgyerek volt,
                     semmi akarata s célja az életben, mindig másokon élősködött, egy özvegy papné
                     fia volt, s diáktartásból éltek. Valamihez azért éppen a kapaszkodó természete
                     miatt nagyszerűen értett: szeptember elsején, amikor a diákok jöttek a
                     vasútról, ő volt az első, aki ott volt az állomáson, s nem szégyellt minden
                     szülőhöz odacsatlakozni s megkérdezni: “van-e már helye a kisfiúnak?” Hacsak
                     valami kész helyre nem ment egy szülő, azt ő hazavitte a mamájához. Tele is
                     volt mindig minden szobájuk kisdiákkal, mindig csak apróval, mert azokkal
                     könnyebb bánni; ez egy könnyen nevető fiú volt, aki a feltartott kisujjat is
                     megnevette, s rajta is lehetett nevetni, a butaságán, semmiért se haragudott
                     meg.</p>
                  <p>- Mire neked olyan hamar a könyv?</p>
                  <p>- Édesapa...</p>
                  <p>Elhallgatott, valami belső érzés megállította, hogy ne tálalja ki rögtön a nagy
                     tervet, hátha semmi se lesz belőle.</p>
                  <p>Egyet nyelt s csak azt mondta:</p>
                  <p>- ...meg akarja nézni a hatodosztályos könyveket.</p>
                  <p>- Nem is láttam máma Sarkadit - mondta egy negyedik fiú, aki nem tartozott
                     közéjük, s kissé odább állott a másik karfán. Ez egy vaksi fiú volt, fekete
                     pápaszemmel, s Pali mindjárt nevetni kezdett, hogy ő nem látta Sarkadit, éppen
                     ő nem látta!</p>
                  <p>Lajoska intett titokban Albertnek, aki megértette, s megelőzve azt mondta:</p>
                  <p>- Valamit akarok mondani! - ezzel karon fogta Lajoskát, és sietve mentek be a
                     kertbe a fák alá. A többi fiú irigyen nézett utánuk, hogy sugdolóznak.</p>
                  <p>- Édesapa azt akarja, hogy letegyem a hatodikból.</p>
                  <p>- Akkor én is.</p>
                  <p>- Jaj de jó, könnyebben is megy a tanulás.</p>
                  <p>- Persze.</p>
                  <p>Albert villámló szemmel nézett maga elé, az arca elkezdett piroslani a szeme
                     alatt, sovány, barna arcbőre volt, vagy inkább csak sápadt, rosszul táplált, a
                     Lajoska puha, fehér arca mellett olyan volt, mint a viasz.</p>
                  <p>- A könyveket én beszerzem - mondta határozottan.</p>
                  <p>- Sarkadi ugye a hatodikat végezte?</p>
                  <p>- Majd én tudom!</p>
                  <p>Visszajöttek a fiúkhoz, s Albert oly gondterhelt arccal, mint akire óriási
                     felelősség szakadt, ellenben Lajoska megkönnyebbülve, mert neki valóban ez volt
                     a legnehezebb. Sokkal nagyobb feladat volt beszerezni a könyveket, mint
                     megtanulni.</p>
                  <p>Albert pár pillanatig állt, akkor azt mondta:</p>
                  <p>- Mindjárt jövök - s elment.</p>
                  <p>Utána néztek, még két fiú volt ott. Mátyási, egy kisebb diák, aki piros arcú
                     volt, olyan kerek s gömbölyű arc, mintha luftballon volna az egész fejecskéje,
                     a nadrágja térdig ért, de hosszú nadrágnak volt szabva, s a haja olyan göndör
                     volt, mint egy négeré.</p>
                  <p>- Nagyszerű fiú! - mondta.</p>
                  <p>- Fiú - szólt megsértődve Kállnoki, a vaksi hatodikos, aki idetartozott az e
                     pillanatban előtérbe került klikkbe, mint velük egyosztályos, bár alig voltak
                     beszélő viszonyban, pedig nem volt semmi ok rá, csak ez a Kállnoki olyan
                     lehetetlen alak volt, vak is volt, s mindig úgy tüntetett az okosságával. Most
                     is fölényesen védte meg egy harmadikos tacskó előtt az osztály
                     tekintélyét.</p>
                  <p>- Hogy beszélnek ezek a gyerekek - mondta nevetősen -, fiú! Ez magának,
                     barátom, már nem fiú!</p>
                  <p>Mindenki nevetett, és a kis Mátyási nyakig vörös lett, mert az a két esztendő
                     egy világ.</p>
                  <p>- Egyszer úgy drukkoltam miatta - mondta Pali, s most az eltávozott Albert lett
                     a hős -, barátom, fel kellett olvasni a házi dolgozatot, és tiszta papírról
                     olvasta fel!...</p>
                  <p>Mindnyájan nevettek s odafigyeltek. A kertből most jött ki két diák, egy
                     sápadt, hosszú ötödikes és egy negyedikes tömzsi, Práger és Wimmer.</p>
                  <p>- Mit, mit?</p>
                  <p>- Énekes Albert! Tiszta füzetből olvasta fel Kóródynak a magyart! Úgy
                     drukkoltam, az volt a legjobb, hogy azt mondja egyszer Kóródy: “nem értettem
                     kérem ezt a mondatot, olvassa csak még egyszer!”</p>
                  <p>Nagy nevetés lett.</p>
                  <p>- Hű, vót pácba, s nem akarta újra olvasni, úgyhogy a tanár még egyszer
                     rászólt: “még egyszer, még egyszer! mér olvassa oly nehezen?” “Nagyon sötét
                     van, tanár úr...”</p>
                  <p>Már közeledett az ebédidő, csak az idő, nem az ebéd, úgyhogy mindnyájan éhesek
                     voltak, ezt lehetett hallani a nevetésükön, s ahogy a könnyüket törülték
                     utána.</p>
                  <p>- De az volt a legjobb, mikor fordított a másik oldalra... Majd
                     megdöglöttünk... ilyen pofa... s végigolvasta!</p>
                  <p>- És valami egyszerű volt - kérdezte az ötödikes - a feladat?</p>
                  <p>- Dehogy, valami komplikált, Toldi tartalma.</p>
                  <p>- Az nem komplikált.</p>
                  <p>- A jellemzése! nem emlékszem már rá!</p>
                  <p>Albert már jött is vissza, s most mindnyájan kíváncsian nézték, mit hoz.</p>
                  <p>- Voltam Sarkadinál, már eladta a könyveit, hanem megvannak a jegyzetei, ki
                     fogja keresni s ideadja. Gyere csak, Lajoska, valamit akarok mondani.</p>
                  <p>Elhúzta s komolyan mondta:</p>
                  <p>- Sarkadi már eladta a könyveit, de a jegyzeteit holnapra kikeresi. Gyere,
                     ebédig meg lehet fürödni, addig megbeszéljük az egészet.</p>
                  <p>- Jó.</p>
                  <p>De most Pali utánuk kullogott, mert ő tulajdonképp tartotta magát hozzájuk, bár
                     ők most nagyon szerették volna, ha vinné az ördög a pokolba. Csak összenéztek,
                     s szemmel értesítették egymást arról, hogy Palinak nem szabad semmit se
                     tudni.</p>
                  <p>De ha már itt van a nyakukon, nem lehetett elküldeni, sem lerázni, hallgatva
                     mentek be a kollégium kapuján, s dongott a sarkuk alatt a tölgyfakockás padló.
                     Az iskola udvarán kellett átmenni a Bodrog felé.</p>
                  <p>- Nem kell neked hazamenni még? - kérdezte Palit Albert.</p>
                  <p>- Én nem megyek - mondta Pali dünnyögve, ellenségesen.</p>
                  <p>- Osztán anyád majd szid.</p>
                  <p>- Bánom én.</p>
                  <p>Otthon mosás volt, s Palinak segítenie kellene, mert semmi cselédjük sincs, s
                     az anyja maga húzza a kutat, de Pali fiam megszökött. Egy kicsit Lajoskában is
                     bűnbánat volt s lelkiismeret-furdalás, mert anyuka nem engedi ugyan, hogy ő
                     segítsen, de szereti, ha körülötte van, s felolvas neki... Albert tudta, hogy
                     az anyja úgy dolgozik, mint egy befogott ló. De nem volt kedvük dolgozni.</p>
                  <p>Megrántották a nyakukat, s úgy tettek, mint aki a háta mögé veti a bajt, s él a
                     jelennek.</p>
                  <p> </p>
               </div>
               <div type="chapter">
                  <head>2</head>
                  <p>Lábuk alatt csikorgott a kavics, Albert előreszaladt, aztán a tölgygruppnál
                     bevárta őket. Nem bírt olyan lassan menni, mint ők.</p>
                  <p>“Csak ez a Pali itt ne volna” - mondta magában kényelmetlen, s hangosan azt
                     mondta:</p>
                  <p>- Egy fiú leszakított egy tölgyfalevelet a gruppról, s egy forintot kellett
                     érte fizetni...</p>
                  <p>Pali körüllesett, nincs-e a közelben a Kopó, a háznagy, vagy tanár vagy szolga,
                     s mikor látta, hogy minden üres, sietve leszakított egy levelet a
                     tölgyfasurjánból.</p>
                  <p>Lajoska nevetett rajta csendesen; ő nem mert ilyen csínyeket tenni, de a vére
                     mindjárt, mindjárt felforrt, érzelmessé lett, és ő izgult a másik helyett.</p>
                  <p>Albertnek ez nem számított, mit neki egy tilos tölgyfalevél, abból neki semmi
                     haszna.</p>
                  <p>- Ennek is meg kellene a sarkát csináltatni - mondta, mikor a nagy hátulsó
                     vaskapuhoz értek, amely ki volt esve a felső sarkából, s el volt görbülve és
                     rozsdásodva.</p>
                  <p>De ahogy Lajoskára nézett helyeslésért, látta annak az arcán a kényes
                     zavarodottságot, s a pillantása után nézett: két cselédlány jött pléhkannával
                     vízért az iskolakútra. Az egyik leány alacsony kis tótlány volt, szőke és
                     varkocsos, a másik nagy melles, széles, ezt ismerte, a szomszédjukban lakott
                     Kótainénál, az öregdiáktartó asszonynál; minden diákkal cicázott, aki az
                     udvarban lakott, erre ő is nagyon fente a fogát.</p>
                  <p>Hallgattak mind a hárman; míg a lányok mellett elmentek, mindhármuknak szorult
                     a szívük. Albert az utolsó percben, hogy észrevette a lányokon is ugyanazt a
                     zavarodottságot, ami bennük volt, hirtelen karjával meglökte a Kótainé
                     cselédjét. Az nem számított erre, s a lökést továbbadta a másik lánynak, aki a
                     kannáját a kőkerítéshez koccantotta.</p>
                  <p>- Nézd csak - mondta a lány nagy szemet meresztve.</p>
                  <p>Lajoska elsápadt, s úgy reszketett, alig bírt továbblépni; Pali lesütött
                     fejjel, szélesen vigyorgott, de Albert megállott, mint egy kis kakas, hegyesen
                     fölemelte a fejét, s szembenézett a lánnyal.</p>
                  <p>Nem történt semmi, a leány megzavarodott a fiú vakmerő fellépésétől, s
                     továbbment, csak egy pillanat múlva hallatszott kitörő hangos kacagásuk.</p>
                  <p>Ők sem szóltak semmit, hanem a zugon befordultak a Bodrog felé, s elkezdtek
                     vágtatni a meredeken le, szinte a nyakukat törték.</p>
                  <p>Egy perc alatt lenn voltak a folyóparton, s már a bokorba is húzódtak, s
                     vetkőzni kezdtek.</p>
                  <p>- Azért nem szeretek fürödni járni - mondta Lajoska -, mert nincs
                     uszodajegyem.</p>
                  <p>- Az semmi - mondta Albert -, én meg fogom venni az uszodát.</p>
                  <p>- Te?</p>
                  <p>- Igen.</p>
                  <p>A másik két fiú elkezdett nevetni.</p>
                  <p>- Mit röhögsz, abba nincsen semmi nevetni való - pattant fel Albert. -
                     Megveszem az uszodát, fölemelem a fürdési díjat, s a szolgabíróval megtiltatom,
                     hogy a szabadban bárki is fürödni merjen.</p>
                  <p>A másik két fiú úgy nevetett, hogy nem bírták lehúzni a cipőjüket.</p>
                  <p>- Mért? - szólt Albert villogva - a Bodrogban olyan veszélyes a fürdés, hogy
                     nem is volna szabad megengedni a szabadban.</p>
                  <p>- Hát az nem mindegy, ha valaki az uszodában vetkőzik s kijön belefúlni?</p>
                  <p>- Én tartani fogok egy úszómestert, aki mindenkit megtanít úszni.</p>
                  <p>Már kész is volt, s komikus volt a kis fürdőnadrágban, amit az anyja varrt, s
                     rögtön belevetette magát a nagy vízbe.</p>
                  <p>- Hahó, hahó.</p>
                  <p>A vízben prüszköltek, csapkodtak, ficánkoltak, egyszerre csak mindhárman ott
                     ültek a tutajon.</p>
                  <p>Az uszoda mellett ki volt kötve egy tutaj, amit felülről hoztak le a tótok, s a
                     fakereskedő, akié volt az uszoda, megvette, s egész nyáron ott ázott a vízben a
                     hosszú fenyőszálak lepedője.</p>
                  <p>Ebben az órában női fürdés ideje volt; délelőtt tizenegytől ebéd után egyig
                     férfiaknak tilos volt az uszoda környékén megjelenni, lányok hangja sikoltozott
                     bent az uszodában, óriási csapkodást, viháncolást vittek végbe.</p>
                  <p>- Barátom - mondta Albert, s éppen úgy szorult a szíve a sok fürdő lány
                     közelségétől, mint a másik két fiúnak -, az volt a szép idő, mikor még a
                     kurucok laktak a várban.</p>
                  <p>Mind a hárman a vár felé néztek, amely négyszögletű, háromtornyú komor épület a
                     Bodrog-parton, lejjebb, a víz folyása fölött.</p>
                  <p>- Martalóckapitány szerettem volna lenni - mondta Albert. - Barátom, lecsaptam
                     volna egy csapat fegyveressel, s mind elraboltam volna a fürdőből a
                     lányokat.</p>
                  <p>Hangosan kacagtak. Pali hempergett a szálfákon, és süttette hasát a nappal,
                     Lajoska összegubbaszkodott s nagy szemekkel nézett, a két térde közé eresztett
                     fejjel, a fürdő mellett el a füzesek felé. Albert nem tudott nevetni, csak
                     egy-egy kurtát, s folyton valami hajmeresztőt gondolt és mondott.</p>
                  <p>- Nézd, nézd! - szólt hirtelen.</p>
                  <p>Mindhárman odanéztek. Az uszoda is fenyőgerendákon állott a víz színén, a hátsó
                     oldalán négy-öt szál gerenda is volt, egész kis tutaj, oda ki lehetett lépni
                     egy hátsó ajtón, s vízbe ugorni, a szabad, nagy vízbe. Két vagy három nagy lány
                     jött ki, s hallani lehetett a kiabálásukat, ahogy kacagva egymást biztatták,
                     de látni nem lehetett őket, mert az uszoda eltakarta a szemük elől.</p>
                  <p>Albert körülnézett a Bodrog-parton, honnan lehetne odalátni az uszoda hátsó
                     falára.</p>
                  <p>- A füzestől lehet - suttogta Pali.</p>
                  <p>- Az messze van.</p>
                  <p>Némán meglapultak, elfeküdtek a tutajon, s várták, hogy csak kivillanna
                     legalább a fürdőruhák piros fodra...</p>
                  <p>- Gyertek utánam - mondta Albert, s bevetette magát a vízbe -, gyertek át a
                     másik partra, ott szemközt megbúvunk a füzesekben, onnan lehet látni.</p>
                  <p>A másik két fiú nem volt olyan jó úszó. De Pali mégis beereszkedett, s lassan
                     kezdett evezni a vízben. Lajoska is elszánta magát, s utánuk indult.</p>
                  <p>A víz roppant erős sodrú, messze levitte őket a túlsó parton, egész Kispalákig,
                     s Albert már jött felfelé mezítláb, lihegve, mikor a másik kettő még messzebb
                     partra evickélt.</p>
                  <p>De végre együtt voltak a fürdővel szemben, belefeküdtek az iszapba mint a
                     malacok, s leskelődtek.</p>
                  <p>- Ismered? - kérdezte Albert.</p>
                  <p>- Ez a fizikatanár lánya - suttogta Lajoska.</p>
                  <p>Sokáig nézték. A lány vékony volt és magas, nagy, fekete szemöldöke volt; a
                     szívük dobogott. Nyújtózkodott a napfényen, piros fodros ruha volt rajta, s
                     tornagyakorlatokat végzett, aztán hirtelen leült, s belelógatta a lábát a
                     vízbe.</p>
                  <p>Sajnos, nagyon messze voltak, mert itt a Bodrog igen széles; hirtelen egy
                     csapat lány szökött ki az uszodából, s csintalan hancúrozással lármáztak a
                     gerendákon.</p>
                  <p>- Ez az ügyvéd lánya, ez a főbíróé, az ott, az a csíkos, az unokatestvérem, a
                     Manci.</p>
                  <p>- Melyik a Manci, melyik a Manci? - kérdezte Albert.</p>
                  <p>- Az a piroscsíkos.</p>
                  <p>Ez volt a legszebb lány; kár, hogy ilyen messze vannak, az arcát alig lehet
                     kivenni.</p>
                  <p>Szótlanul feküdtek egymás mellett a sárban, s néztek, csak néztek.</p>
                  <p>- A te apád nagyon derék ember - mondta Albert, s a közös titkukra gondolt.
                     Hirtelen kijavította: - a te édesapád, Lajoska.</p>
                  <p>- Az én apukám! - mondta Lajoska, és kigyúlt a szeme. - Olyan ember nincs
                     több...</p>
                  <p>- Okos ember.</p>
                  <p>- Okos?... Lángész.</p>
                  <p>- Lángész?</p>
                  <p>Lajoska elpirult. Félt, hogy kinevetik, de úgy tele volt a szíve.</p>
                  <p>- Csak a sors akadályozta meg benne.</p>
                  <p>Hanyatt feküdt a sárban, s az eget nézte. Juppiter lakóhelyét.</p>
                  <p>- Ha a szerencse kedvezett volna neki, akkor most az ő nevét az egész ország
                     tisztelettel emlegetné, miniszterelnök lehetne, vagy legalábbis egyetemi tanár.
                     Ezért engem ki fogsz nevetni...</p>
                  <p>- Dehogy nevetlek, Lajoskám, hiszen olyan feje van édesapádnak, csak rá kell
                     nézni, remek feje...</p>
                  <p>- Mint Juppiternek - mondta elpirulva Lajos.</p>
                  <p>- De igazán, Zeusz Olümpikosz.</p>
                  <p>- Ugye hogy olyan? Barátom, ha te tudnád, milyen boldog vagyok, hogy te is
                     észrevetted, ő nem olyan szigorú, mint ahogy néz, ő nagyon, nagyon jó
                     ember.</p>
                  <p>És könnyek fakadtak szívében a szeretettől és meghatottságtól.</p>
                  <p>- Miért sírsz? - mondta Albert megindulva.</p>
                  <p>- Én nem sírok - mondta zokogva Lajoska -, de azt senki se tudja, hogy apukám
                     milyen ember... jó ember, becsületistenemre mondom, hogy a legjobb.</p>
                  <p>- Hisz mindenki annak tartja.</p>
                  <p>- Igen... hiszen én nem mondom... - mondta Lajos, és újra sírt, s arra a sok
                     veszekedésre gondolt, ami apja s anyja közt mindennapos volt. A szíve úgy
                     elfacsarodott, hogy nem bírt uralkodni magán, s nem mondhatta meg a titkát, még
                     a legjobb barátjának sem. Még jó, hogy itt van ez a Pali, ezt úgy utálja; minek
                     is van itt? De mégis jó, hogy itt van, mert ha magukban volnának, talán még ki
                     is mondana valamit, hogy mi a baja... - Ő a sors áldozata - ismételte -, nem
                     itt kellene neki lenni...</p>
                  <p>- Az én apám is nagy jellem - mondta büszkén s komoran Albert. - Az, hogy
                     mesterember, nem jelent semmit; én tudom, hogy ő a legnagyobb jellem.
                     Plutarkhoszban meg lehetne írni. Csak gondold meg, egyszerű parasztember volt,
                     gatyás paraszt, elemi iskolát végzett, és ma első vállalkozó, és hét fiút
                     nevelt fel gimnáziumban. Ezek a piszok jellemek - s a városra mutatott -, mit
                     tudják ezek! Csak nagyon bízik az emberekben, és emiatt sokszor veszít. De az
                     nem baj. A múltkor az olaszliszkai állomáson jól megmondta a magáét a
                     szolgabírónak.</p>
                  <p>- Apukámnak is az a baja, hogy egyáltalán nem teszi véka alá a gondolatait.
                     Neki nincs semmi titkolnivalója, s így őt nem lehet megfélemlíteni.
                     Egyházkerületi közgyűlésen a püspök dolgait is mind nyíltan letárgyalta. Félnek
                     is tőle. Azt hiszem, ha a szerencse kedvezett volna neki, ő volna a legnagyobb
                     szónok ma az országban. De nem is ambicionálja, a családja körében él.</p>
                  <p>- Az én apám bejárja az egész vármegyét munkáért. Mindenütt úgy ismerik, az
                     alispán is úgy beszél vele, mintha összevalók volnának: “aggyonisten alispán
                     úr! no nagyságos uram!” nagyszerű mikor megszólal, már mindenki nevet; csak
                     iskolákat járt volna, ma vezető politikus lenne. Vagy olyan nagyvállalkozó,
                     aki, nem tudom én, vasútépítő...</p>
                  <p>Most megszólal Pali:</p>
                  <p>- Az én apám meghalt régen, ezer rózsafát ültetett a parókián, és jött a
                     következő pap, és kivágta mind az ezret, és kukoricát ültetett helyette.</p>
                  <p>Erre Lajos és Albert elkezdett kacagni. Kíváncsi szemmel néztek Palira, s egy
                     kicsit jobban szerették, mint előbb.</p>
                  <p>- Ezer rózsafát?</p>
                  <p>- Igen, és most krumpli van a helyén, meg kukorica.</p>
                  <p>- Jaj, milyen állat ez a pap.</p>
                  <p>- Én is fogok ültetni, én, ha pap leszek, a hegyeket is teleültetem rózsával, a
                     vadrózsát is mind beoltom az erdőben - mondta Pali.</p>
                  <p>- Fogsz tudni oltani?</p>
                  <p>- Tudok is.</p>
                  <p>- Komolyan? Nagyszerű, Gömörnyiken a nagybátyámnál én szoktam beoltani a
                     rózsákat. Nézd csak a lányokat...</p>
                  <p>Most sok lány volt az uszoda előtt. Nézték.</p>
                  <p>Aztán nyújtózkodtak.</p>
                  <p>- Csak egy cigarettám volna.</p>
                  <p>- Jézusom - kiáltott Lajoska -, a ruhám!</p>
                  <p>- Van benne?</p>
                  <p>- Ma reggel tíz krajcárt... szereztem... a konyhában - pirulva nevetett Lajoska
                     - vettem négy darab magyart kettőért.</p>
                  <p>- Benne van?</p>
                  <p>- Igen, ha el nem lopta még valaki az egész ruhámat.</p>
                  <p>Szemmel keresték a túlsó parton a ruhát, de nem láttak semmit, nem látták a
                     fehér ingeket a parton, ahol letették.</p>
                  <p>Borzasztóan megijedtek.</p>
                  <p>- Megállj, én átmegyek - kiáltotta Albert, s már szaladt is felfelé a parton,
                     mert jó messze föl kellett menni, hogy a víz sodra éppen odáig hozza le a
                     túlparton, ahol a ruhájuk van.</p>
                  <p>A másik két fiú habozott, menjenek-e utána vagy ne.</p>
                  <p>- Várjál még egy kicsit - mondta Pali, s a lányokra intett, akik észrevették a
                     futó fiút, s mindnyájan nézték.</p>
                  <p>Róla beszéltek, s idehallatszott a sikoltozó kacagásuk, őket is izgatta
                     bizonyára a meztelen fiú, aki eszeveszetten rohant felfelé az iszapban.</p>
                  <p>Egyszerre mindnyájan vízbe ugrottak, mint a békák, ha megijeszti őket valami,
                     az ügyetlenebbek befutottak az uszodába, elmondani, hogy meglesték őket. De
                     akik vízbe ugrottak, azok is csak ott maradtak az uszodánál, s félkézzel a
                     fenyőkbe kapaszkodva lubickoltak.</p>
                  <p>Albert nemsokára már a vízben volt, s nagy erővel harcolt az árral, a feje mint
                     egy kis fekete golyó úszott a víz tetején. A fiúk nagyon meglapultak, Lajoska
                     rettegett, hogy Manci beárulja otthon, s úgy meghúzódott, mint egy
                     vízipatkány.</p>
                  <p>Albertet nagyon lehozta a víz, egészen az uszodáig, már attól féltek, hogy
                     besodorja az uszoda alá, de aztán mégiscsak kievickélt a partra.</p>
                  <p>Meztelenkedve fölment a ruhák felé, s látni lehetett, hogy megtalálta azokat az
                     első bokrok alatt, kikereste a cigarettát, s ottmaradt ülve.</p>
                  <p>Pali úgy vélte, hogy füstöt is lát, s Albert csak nem mozdult, csak nem jött
                     visszafelé.</p>
                  <p>- Betyár - mondta Pali -, rágyújtott.</p>
                  <p>Lajoska is ijedten szemlélte, közben egészen elfelejtkeztek a lányokról is,
                     csak a cigarettafüstöt lesték.</p>
                  <p>- Gyere, menjünk érte, ez képes elszíjni mind a három cigarettát, amilyen
                     gazember - indítványozta Pali.</p>
                  <p>El is indultak ők is felfelé a parton.</p>
                  <p>Lajoska nagyon bánta, hogy átjött erre a partra, gyenge úszó volt, s meg volt
                     ijedve, hogy fog átjutni. A víz igen nagy volt és sebes, a túlsó partot
                     szemlélte gyáván, olyan távol látszott, olyan reménytelen volt. De a hídra
                     lemenni? az lehetetlen. Nagyon messze van, lent a piacnál, s ilyen meztelen nem
                     is lehet, s aztán azokon az éles köveken feljönni a pataki parton...
                     mezítláb... Soká tanakodtak Palival, mit csináljanak.</p>
                  <p>De egyszer csak úgy látták, hogy már a második cigarettára gyújt Albert, mintha
                     a gyufa villanását látták volna. Ez döntött. Bemásztak a vízbe, s elkezdtek
                     úszni.</p>
                  <p>Lajoska érezte, hogy baj van, megijedt, s vissza akart fordulni, de a víz
                     megint elkapta, s vitte tovább lefelé. Pali nem vette észre, haladt ki a
                     partnak, s szerencsésen ki is ért, csak akkor nézett vissza, s látta, hogy
                     merült el Lajoska az uszoda gerendáinál.</p>
                  <p>Nagyon megijedt, s torkaszakadtából ordítani kezdett: “Lajos! Lajos!”</p>
                  <p>Albert odafutott.</p>
                  <p>Pali remegő ujjakkal mutatott az eltűnt Lajos után.</p>
                  <p>Hamar futni kezdtek lefelé az uszoda irányában, túl az uszodán keresték a vízen
                     az úszó fejet.</p>
                  <p>Sehol sem látták, s szívdobogva nézték a habot; rettenetes, ez most
                     belefúlt.</p>
                  <p>Egyszer csak Albert felkiáltott:</p>
                  <p>- Nézd!</p>
                  <p>Pali is odanéz: hát Lajoska ott fekszik az uszoda gerendáin a deszkafalhoz
                     tapadva, s valami résen kukucskál befelé.</p>
                  <p>Irigykedve, szinte elkeseredve nézték a szemtelent, akinek ilyen szerencséje
                     van: benézhet a paradicsomba.</p>
                  <p>Lajoska abban a pillanatban hátraesett a vízbe, s csak nagy üggyel-bajjal
                     tudott úszásba kezdeni.</p>
                  <p>Egész sápadt volt, mint a halál, mikor kijött hozzájuk.</p>
                  <p>- Barátom - mondta dideregve s vacogó fogakkal -, csak az Isten őrzött: egy
                     ilyen hosszú kalaptűt szúrtak ki a lyukon, ahol benéztem. Ha észre nem veszem,
                     kiszúrták volna a szememet.</p>
                  <p>Mindhárman hátborzongva néztek össze.</p>
                  <p>- Hát hová láttál be?</p>
                  <p>- Egy kabinba, ahol öltöztek.</p>
                  <p>- S mit láttál?</p>
                  <p>- Semmit, mert nagyon sötét volt odabenn.</p>
                  <p>Idegesen kacagtak, s elindultak a ruhájuk után.</p>
                  <p>Lajoska kínosan ment az éles köveken, csak mikor felöltözött, akkor jutott
                     eszébe a cigaretta.</p>
                  <p>- Mind elszíjtad?</p>
                  <p>- Nem, csak kettőt.</p>
                  <p>Lajoska boldogan gyújtott rá a harmadikra.</p>
                  <p>- Barátom, most kétszer menekültem meg a haláltól. Ha ott nem lett volna az
                     uszoda, akkor biztos, hogy elvitt volna a víz, s belefúltam volna, és ha észre
                     nem vettem volna és a szememet el nem kaptam volna, akkor a szememet kiszúrták
                     volna.</p>
                  <p>Felöltöztek, s felkapaszkodtak a parton.</p>
                  <p>- Délután kijöttök az iskolakert kapujába?</p>
                  <p>- Ki.</p>
                  <p>Most már mindenki ment haza ebédelni. Igaz ugyan, hogy Albertéknál nem lesz ma
                     semmi ebéd, mert csak este jön haza az apja, s csak vacsorát főz az anyja, de
                     talán valami aludttejet fog kapni. Paliéknál pedig még annyi se lesz, mert az
                     anyja csak akkor főz, míg itt vannak a kosztosdiákok, most nincs szegénynek még
                     annyi pénze se, hogy köménymagot vegyen. Lajoséknál van ebéd rendesen, s ő nem
                     is sejti, hogy a másik kettő hogy él.</p>
                  <p>És mégis ő a leggyengébb, a leggyámoltalanabb, s tudj’ a csuda, mégis neki van
                     a legtöbb szerencséje evvel az élettel...</p>
                  <p> </p>
               </div>
               <div type="chapter">
                  <head>3</head>
                  <p>- Barátom, ha kiszúrta volna a szememet, most nem látnék.</p>
                  <p>Újra ott ültek a korláton a kis kapu mellett, Lajoska csendesen rebegte a
                     szavakat, s konokul magába húzódott.</p>
                  <p>- Rettenetes gazság - mondta Albert, s dühösen leugrott.</p>
                  <p>- Nem tudtam ebédelni miatta, bizony isten.</p>
                  <p>- Ilyen hosszú volt a kalaptű! - s Lajoska megmutatta a kezén.</p>
                  <p>- Nem tudtam ebédelni miatta, mert ha én lettem volna ott, én nem kaptam volna
                     el a szememet, nem én.</p>
                  <p>- Sárga volt, hosszú sárga kalaptű.</p>
                  <p>- Sárga.</p>
                  <p>- Sárgaréz.</p>
                  <p>- Gaz lány.</p>
                  <p>- Kifolyt volna a szemem, pedig én csak a jobb szememmel látok, ha azt kiszúrta
                     volna, örökre megvakultam volna, mert a másik szememmel nem látok.</p>
                  <p>- Csitt.</p>
                  <p>Egy nagyobb diák jött feléjük, nyolcadik gimnazista, az arca tele volt
                     pattanással, különben igen okos fiú, most alighanem ő lesz az Erdélyi
                     Önképzőkör elnöke.</p>
                  <p>- Nem látták még a kertbe bemenni Sz. Potyorit?</p>
                  <p>- Nem.</p>
                  <p>Énekes Albert utánaszólt:</p>
                  <p>- Mondja kérem, Szabó úr, nem tudja, kinek van sárgaréz kalaptűje?</p>
                  <p>- Mi?</p>
                  <p>- Valamelyik kisasszonynak sárgaréz kalaptűje van a városban.</p>
                  <p>Szabó úr nevetett.</p>
                  <p>- Maga már a kalaptűket nézi?</p>
                  <p>Nem volt sértő a hangja, inkább megbecsülő volt, kíváncsian nézett a kisebb
                     diákra, aki még csak a hatodik gimnáziumba megy, s a lányok kalaptűje iránt
                     érdeklődik.</p>
                  <p>Turfalvy jött, a lovag Turfalvy fia, nagy heccmajszter, erre Szabó úr, aki a
                     legkomolyabb diákok közé tartozott, szó nélkül bement a kertbe, nem akart
                     Turfalvyval találkozni, a szegény ember kitérése volt ez a kihívó, gazdag fiú
                     elől. Turfalvy nagyon elegáns volt szürke vászonruhájában, sétapálcával s
                     gúnyos nézésével.</p>
                  <p>- No fiúk, van-e cigarettájuk? - köszönt hozzájuk s megállt, mindjárt elő is
                     vette ezüst cigarettatárcáját.</p>
                  <p>A három fiú gyanakodva nézett rá, s hallgattak.</p>
                  <p>- Ja? - mondta Turfalvy, s kivett egy cigarettet, rágyújtott.</p>
                  <p>Kínos csönd volt, szerettek volna cigarettát szívni, de mindhárman büszkébbek
                     voltak, mint hogy megalázni engedjék magukat; azt pedig tudták, hogy Turfalvy
                     csak heccért mondta.</p>
                  <p>Turfalvy az égő cigarettával megállott a kertkapuban, szembefordult a
                     kollégiummal, s hol szippantott, hol fütyörészett, s a pálcáját elegánsan
                     lóbálta.</p>
                  <p>- Hányadik gimnazisták maguk?</p>
                  <p>Pali nagyvártatva, hogy a másik kettő nem szólt, megmondta:</p>
                  <p>- Hatodikosok.</p>
                  <p>- Mikor én hatodikba jártam, már úgy fújtam a füstöt, mint egy tanár.</p>
                  <p>Gúnyosan nézett a fiúkra, s eltette a tárcáját.</p>
                  <p>Most egy kisfiú szaladt elő, ez is tanárgyerek, az egész kollégium kedvence,
                     mert nagyon szájas volt s vakmerően csintalan gyermek.</p>
                  <p>- Szervusz, Matyi - mondta neki Turfalvy.</p>
                  <p>- Szervusz - mondta a kicsi, aki mindenkit tegezett, aki őt tegezte.</p>
                  <p>Ez még csak most ment az első gimnáziumba, eddig csak a progimnáziumba járt,
                     olyan kicsi volt, hogy még ott is a legkisebb volt.</p>
                  <p>- Kell egy cigaretta, Matyi.</p>
                  <p>- Kell.</p>
                  <p>- Nohát akkor vágd hátba egy röggel azt a zsidót.</p>
                  <p>Matyi nem kérette magát, kapott egy rögöt az útfélről, s két hosszú és göndör
                     pájeszes fiú után futott, akik egymás mellett mentek az út közepén, hosszú
                     fekete kaftánban, bócherek voltak, s mikor beérte őket, zsupsz, közéjük vágta a
                     rögöt. A két zsidófiú visszafordult, az egyiket érintette a rög, s mikor
                     meglátták a kis tökmagot, az egyik a hosszú lábaival utána ugrott, s felemelte
                     rá a kezét, de nem érintette meg.</p>
                  <p>Turfalvy nevetett, de mikor látta, hogy a zsidó mindjárt nyakon vágja a
                     kisfiút, kiugrott.</p>
                  <p>- Hogy meri maga azt a diákot bántani? - kiáltott rá nagy hangon.</p>
                  <p>- Bocsánatot kérek, megdobott.</p>
                  <p>- Ne hazudjon, szemtelen piszok, mert összetöröm magán a botomat.</p>
                  <p>A bócher elszántan szembenézett a nála magasabb, hetyke úrfival.</p>
                  <p>Turfalvy magasra emelte a botját, s így néztek egymásra egy darabig, de nem
                     történt semmi, a másik bócher sápadt volt, mint a fal, és remegett.</p>
                  <p>Végre eltelt a kellő pillanat, a két zsidófiú megfordult s elindult.</p>
                  <p>Mikor már jó messzire voltak, még egy kő repült utánuk, Matyi, mint a kis kutya
                     a nagy komondor árnyékában, nekibátorodott, s egy jókora kővel vágott utánuk,
                     de a kő nem ért el hozzájuk, csak gurulva. A bátrabbik zsidófiú visszafordult
                     újra, s megint szembenézett hátrafeszített két ököllel.</p>
                  <p>- Gyere, Matyi, itt a cigaretta! - mondta Turfalvy lovag, s kivette a
                     cigarettatárcáját, abból kikapart egy cigarettát, s a gyerek szájába nyomta. -
                     Ereggy be a kertbe, mert jön Buzogány.</p>
                  <p>Matyi kacagva, idegesen ugrálva szaladt be a kert kapuján a cigarettával,
                     Turfalvy utána.</p>
                  <p>- Alávaló zsidója; még meg meri fogni a diákot. Csak volna itt a
                     kutyakorbácsom... Matyi, add csak ide egy kicsit a cigarettát!</p>
                  <p>Elvette tőle, s ő szíjta tovább.</p>
                  <p>A három kisdiák, akik ijedt feszültséggel nézték a jelenetet, és elszántan,
                     hogy a kollégium becsületét megvédik, ha arra kerül a sor, most felnevettek a
                     lovag Turfalvy kölyökségén.</p>
                  <p>Egyelőre elhallgattak, Sághy tanár méltóságos és csöndes léptekkel közeledett
                     hosszú, szürke szalonkabátjában, kalapját kézben vitte, széles vállai a hajdani
                     előtornászt ma is megmutatták, s karja is úgy feszült, mintha erőszakkal
                     fojtaná el testi erejét; szép férfi volt, kemény, markáns arc, pedrett bajusz,
                     s arcán mindig valami nagy komolyság volt, mintha ország gondja volna rajta,
                     voltaképpen azonban ez csak üres póz volt, amihez hozzászokott, hogy a diákok
                     előtt tekintélyt tartson.</p>
                  <p>Tisztelettel köszöntötték, amit ő komoly főbólintással fogadott.</p>
                  <p>Mikor elment, Turfalvy gúnyosan mondta:</p>
                  <p>- Jobb volna, ha a feleségedre vigyáznál, vén szamár.</p>
                  <p>Hangosan kacagott, a kacagását alighanem meghallotta a tanár, mert kicsit
                     mintha visszafordította volna az arcát, s összevonta volna a szemöldökét, de
                     aztán méltóságán alulinak tartotta, hogy odanézzen a diákokra.</p>
                  <p>- Csont Imre a szeretője a feleségének - mondta Turfalvy komolyan -, de most
                     beleszeretett Kesserü professzor, ez majd kiveti a nyeregből. - Azzal bement az
                     iskolakertbe, ahol Matyi mint egy kiskutya lesett minden mozdulata után, s
                     szíjta a cigarettát.</p>
                  <p>A három fiú megsemmisülve hallgatott. Turfalvy nem tudja, hogy Lajoska a
                     Kesserü professzor fia? vagy elfeledte? vagy szándékosan?...</p>
                  <p>Csont Imrét mindenki ismerte, ez volt az iskola díszjogásza, jó tornász, de nem
                     szép fiú, hanem volt valami különös képessége, nagyszerűen tudott fütyölni, s
                     erről az egész város ismerte. A télen fel is lépett egy iskolai koncerten, s
                     egy operaáriát fütyölt olyan bravúrosan, hogy másról se beszéltek. Így került
                     Sághyékhoz is, mert az asszony nagyon szépen énekelt...</p>
                  <p>Lajoska sápadtan állott. Albert érezte, hogy végét kell vetni ennek a zavarnak,
                     s megszólalt:</p>
                  <p>- Micsoda egy pimasz fráter ez az úr. Fene egye meg a pofáját, úgy tudtam volna
                     képen vágni, hogy felfordul.</p>
                  <p>- Olyan szép asszony az a Sághyné? - kérdezte Pali suttogva.</p>
                  <p>- Marha! - felelt Albert.</p>
                  <p>Erre még Lajoska is fölnevetett.</p>
                  <p>- Nem hiszek egy szót se, hiszen agyonvágná Buzogány Csont Imrét - szólt
                     Albert.</p>
                  <p>- Pletykafráterek. Hogy nem ég meg a nyelve.</p>
                  <p>De szörnyű idegesek voltak mind a hárman, mintha meggyújtottak volna bennük
                     valami máglyát.</p>
                  <p>- Az már nagyon gaz asszony volna - szólt Albert -, aki tanárné létére szeretőt
                     tartana.</p>
                  <p>Most kocsi robogott végig az utcán, két nagyszerű lóval jött Kovács Pali, a
                     malomtulajdonos, akiről azt beszélik, hogy valaha bakonyi betyár volt, s ott
                     rabolta azt a pénzt, amin megvette a veres malmot. Piros képű, nagy ember volt,
                     széles, nagy kalapot viselt, s mindenkinek, még a cigányoknak is köszönt, nagy,
                     széles mozdulattal, mintha az egész világ előtt kitárná magát. A diákok nem
                     köszöntek neki, mert nem ismerték, de ő odanézett rájuk, s várta, aztán
                     elkedvetlenedett, hogy hiába néz, mégse köszönnek, elfordította a szemét, s a
                     kocsija robogott, csakúgy fellegzett a kerekek alól a por.</p>
                  <p>- Megy Újhelybe - mondta Albert -, ez egy nagy gazember.</p>
                  <p>A másik kettő utánanézett a kocsinak.</p>
                  <p>- Ennek van csak sok szeretője, minden pénzt az asszonyokra költ - szólt
                     Pali.</p>
                  <p>Hallgattak, akkor újra Albert szólalt meg:</p>
                  <p>- Nekem is sok pénzem lesz.</p>
                  <p>Nevettek.</p>
                  <p>- Csont Imrének nincs pénze - mondta Pali nevetve.</p>
                  <p>- Neked még megvan a nyolc krajcárod? - kérdezte Albert Lajoskát.</p>
                  <p>Ez hallgatott s mosolygott. Kár volt odaát a Bodrog-parton kivallani.</p>
                  <p>- Vegyél két drámát - mondta Albert, s vágy csillogott a szemében -, bizony
                     isten vegyél három cigarettát, én ki fogom neked nyomozni a sárga kalaptűt.</p>
                  <p>Ez hatott. Lajoska megmozdult, s leszállott a korlátról.</p>
                  <p>- Várjatok, mindjárt hozok.</p>
                  <p>Átment az utcán a túlsó oldalra, a kollégiumon túl van a papírkereskedés, ahol
                     trafikot is árulnak. Előbb elsétált a bolt előtt, belesett, hogy nincs-e
                     odabenn valami tanár; mikor látta, hogy nincs, visszajött s bement. A másik két
                     fiú éhes szemekkel leste, egy szót sem szólottak, míg ki nem jött, s vissza nem
                     ért hozzájuk, akkor rögtön befordultak az iskolakertbe, s elsiettek,
                     összebújva, hárman a fák alá, jó messzire bent, hogy észre ne vegye valamiféle
                     tanár, hogy cigarettáznak, mert igaz ugyan, hogy jog szerint már
                     felgimnázisták, de azért ebben a kollégiumban nagyon szigorúan veszik a
                     cigarettázást.</p>
                  <p> </p>
               </div>
            </div>
            <div type="group">
               <head>HARMADIK FEJEZET</head>
               <div type="chapter">
                  <head>1</head>
                  <p>Ebéd után lefeküdt aludni, be is hunyta a szemét, de a teste, a sötétben,
                     melyet ő maga teremtett magának, a szempillái börtönében, elkezdett
                     zsibongani, főni, forrni; szédült.</p>
                  <p>Az asszony kísértette... Folyton látta a szürke szemeket, s ahogy hunyorít, s
                     kecsesen félreveti a fejét, aztán halkan csicseregve felkacag. A kacagása
                     valami csudálatos; úgy kacag, ahogy a gerle, fejét felvetve s féloldalt tartva,
                     s csőröcskéje mint egyenes vonal nyílik szét, nincs is semmi ajka; mintha egy
                     fényes késsel belemetszettek volna, s annak a késnek a fénye ott van azon a
                     vékony vonalon, mely az ajkat pótolja: drága, szép, hegyes fogai vékonyan és
                     fehéren csillognak, s a nyelvecskéjét egyszer kidugta a fogai résén...</p>
                  <p>Egészen buta és jelentéktelen dolgokra emlékezett, s nagy mozdulattal vetette
                     át vastag nagy testét, nagy medvekoponyáját a díványon, s befelé fordult a
                     falnak... ha valaki belép a szobába, ne láthassa, hogy mosolyog... hogy álmában
                     nevet... hogy oly víg lobogásban él... úgy feküdt, s úgy lihegett, fújt, mint
                     egy hízó a homokban, s a tüdeje, a tokája le s fel járt.</p>
                  <p>Aztán sóhajtott, és sorra s összevissza kalandozva, minden legkisebb pillanatot
                     s minden elcsendült kis szót igyekezett visszahozni az emlékébe; de oly rossz
                     volt a memóriája, híres rossz, az osztály szokta előadás közben kisegíteni a
                     legegyszerűbb adatokkal... S mégis órák hosszáig jutott eszébe ez, meg az, hogy
                     a nő mit mondott, s hogy ő mit vágott vissza... Oly jólesett, hogy úgy lehetett
                     vele beszélni, mint egy férfival; lehetett csípni, vágni, élcelni, s nem ijedt
                     meg, nem lázadt fel női szemérme, nem jött zavarba, de visszaadta; unalmas és
                     fárasztó asszonyokkal beszélni, az embernek folyton figyelnie kell arra, hogy
                     meg ne bántson bizonyos női érzékenységet...</p>
                  <p>Nem, Sághynéval - Sasának hívja mindenki, az egész világ, s ez őt kellemetlenül
                     érinti... Sasa, mért Sasa?... Ő ezt nem tudja kimondani, lerázza, mint
                     bogáncsot a bundájából... ez emlékezteti homályosan arra, hogy nemcsak vele
                     oly közvetlen és bizalmas, hanem mindenkivel... s hol van akkor az ő saját
                     külön dicsősége?</p>
                  <p>Valami kis pikáns megjegyzést tett... beharapott szájjal... kimondott valamit,
                     célzott valamire, amit úriasszony nem szokott kimondani... s ez minduntalan
                     visszacseng a szívében... vagy a vérében... ezt neki mondta: érte mondta...
                     egész különös, úgy fogta fel ezt a szót, mint egy szerelmi vallomást, s
                     magában, egészen halkan, némán kacagott, kacagott neki, ujjongott és röhögött,
                     s az arcán nem látszott meg; behunyt szeme alatt egy egész külön életet élt,
                     amely semmihez sem hasonlít eddigi életéből: ilyet még nem tapasztalt... A vére
                     meg van kavarva, tajtékzik és habzik, s a feje itt a díványon úgy repül, mint
                     egy üstökös... És egész hirtelenül arra gondol, hogy: hogy lehetne pénzt
                     keresni?... Ha írna egy könyvet a történelmi hamisításokról... ez régi témája,
                     hogy a históriaírás tele van gaz vagy véletlen ferdítésekkel, olyan
                     állításokkal és anekdotákkal, sőt nagy történelmi beállításokkal, amiknek semmi
                     alapja nincs: ha ezeket az eseteket feldolgozná, ebből sokat el lehetne adni.
                     De annyi időt, míg elkészül egy könyv... utána kellene járni, Pestre utazni, a
                     Nemzeti Múzeumban kutatni... sőt Bécsbe kellene menni az udvari levéltárba:
                     ajjé... ez sose készül el... ennek kell két-három év... azalatt Sághyné régen
                     elfelejti őt...</p>
                  <p>Vajon lehetséges ez?... Lesz olyan idő, mikor?...</p>
                  <p>Már órák óta fetrengett, vagy mereven feküdt, egy helyben, akkor hirtelen
                     felkelt. Tükör nem volt a szobájában, de az üvegszekrény ajtajában megnézte
                     magát. Megfésülködött, haját, szakállát gondosan soká fésülte, ruháját
                     leporolta, s szomorúan nézte esetlen, nagy cipőjét.</p>
                  <p>Kalapot vett s elindult.</p>
                  <p>A felesége a tornácon ült s varrt.</p>
                  <p>- Maga hova megy?</p>
                  <p>- Megyek - mondta csöndesen -, annyi bajom van ezzel a kongresszussal. Minden
                     csak az én nyakamba szakad.</p>
                  <p>Szeretett volna elmenni, de leült. Igazolnia kellett magát; érezte, hogy gyanú
                     van körülötte.</p>
                  <p>- Szépeket fognak rólunk gondolni az akadémikusok. Thaly Kálmán maga is itt
                     lesz... Ah, nem való ez nekünk... nem ennek a városnak való ez... még egy
                     ebédet sem ad a város, semmi szórakozást...</p>
                  <p>Az asszony csak hallgatott. Úgy látszik, valamit sietve kell megvarrnia, hogy
                     tovább folytathassa a mosást, nem volt ideje sem odafigyelni.</p>
                  <p>- Mit kell azoknak a vén múmiáknak, örüljenek, hogy élnek.</p>
                  <p>A tanár tűnődve hallgatott... A feleségének igaza van. Mint mindig, egész új és
                     józan megvilágításban tűnt föl előtte a dolog... A Magyar Történelmi Társulat
                     tagjai örüljenek, ha élnek... De azért fellobbant benne valami: máskor
                     ellankadt a feleségének egyetlen ilyen ellentmondására, s már erőtlenül
                     lehevert volna, most valami fölszikrázott benne: talán első eset életében, de
                     nem adott igazat a feleségének... mért “örüljenek”?... azok nem emberek?
                     azoknak semmi se kell?... minek nézi le annyira őket a felesége?</p>
                  <p>- Mégis, az udvariasság azt kívánja - mondta igen vontatottan -, hogy ha már a
                     Magyar Történelmi Társulat megtisztel bennünket azzal, hogy itt tartják a
                     vándorgyűlést az idén... az ország legnagyobb tudósai...</p>
                  <p>Érezte, a feleségének mennyire nem imponál ez az egész, sem a vándorgyűlés, sem
                     a tudósok; habozni kezdett... Igaza van, de hátha még sincs igaza?... Hátha
                     fontos dolgokat állapítnak meg, belekerül a kollégium a históriába... a
                     levéltár egészen kiaknázatlan...</p>
                  <p>- Kell nekik egy kis kiruccanás - mondta az asszony -, már büdös odahaza. Még
                     alig kezdődött a vakáció, már mennek vándorgyűlésezni...</p>
                  <p>- Hehe - nevetett fel, s egy kicsit ellentmondott -, talán fognak valamit
                     csinálni...</p>
                  <p>- Hogyne, sört inni.</p>
                  <p>- Hehe.</p>
                  <p>Hallgattak.</p>
                  <p>- Szóval, maga úgy gondolja, hogy nem is kell bankettet rendezni.</p>
                  <p>- Én nem gondolok semmit, felőlem rendezhetnek, amit akarnak. Mi közöm nekem
                     hozzá...</p>
                  <p>Készen volt a varrásával, valami vastag szőttest varrt meg, s felállott, s
                     elment a mosókonyha felé. Úgy lehetett érezni rajta, hogy abszolúte nem
                     foglalkoztatja más, csak a munkája. A férfi ott maradt a széken, ottfelejtve, s
                     nagyon suta volt, ahogy ott ült, arrafelé fordulva, ahol még az elébb a
                     felesége ült, s nem volt többé semmi értelme ennek.</p>
                  <p>Felállott tehát, s lassan, lomposan kicammogott a tornácról az udvarra, s ki a
                     rossz kapun. Milyen borzasztó rossz ez a kapu, ez a kerítés, ez a
                     vakolathullott ház. Jó volna elutazni... valami ürügy alatt... biztosan lesz
                     pár ismerős az egyetemről s máshonnan... hogy tud idehozni valakit?... és ez a
                     legfontosabb, ez, hogy a feleségében semmi életkedv nincs, hát ez
                     borzasztó...</p>
                  <p>Lógó fejjel ment fel az utcán az országútra s be a városba.</p>
                  <p> </p>
               </div>
               <div type="chapter">
                  <head>2</head>
                  <p>Ahogy átment a kis hídon, mintha friss szél jött volna, s elfújta volna a
                     rosszkedvét. Sághyné ma délután, azaz biztosan most megy az
                     asszonybizottságba... Délelőtt megbeszélték, hogy délután Peteleiéknél gyűlést
                     tartanak a hölgyek, s ott állapítják meg a részleteket... milyen nagyszerű
                     volna, ha véletlenül találkoznának. De erről persze nem is álmodhatott, csak
                     öntudatlanul ment, ment, s arrafelé nézett, amerre Sághyék laktak, pedig nem is
                     ezen az utcán laktak, hanem a túlsó utcában, de ő átnézett a házsoron, s lelkét
                     kibocsátotta, hogy találja meg az utat odafelé...</p>
                  <p>S hogy félig lehunyt szemmel, kissé ritmikus dülöngéssel lépkedett, kicsit
                     mintegy mámorosan, hogy közeledett légtávolban a Sághyék háza felé, egyszer
                     csak meghökken: pont az orra előtt megáll... egy fiatal, rózsás arcú, fiatal
                     nő... vékony, magas, valami rózsaszín drapp vagy milyen ruhában, meztelen
                     nyakkal, beszorított, mosolygó szájjal: egészen merően az orra előtt megáll, s
                     fojtott mosollyal szembenéz...</p>
                  <p>- Maga! - kiáltott fel igen halkan s nagyra nyílt szemmel - maga itt...</p>
                  <p>- Én igen, de tanár úr hol jár itt?</p>
                  <p>- A suszter - mondta hirtelen -, itt van a suszterem, Medve... erre, éppen
                     majdnem szemben magukkal.</p>
                  <p>Az asszony egész furcsán mosolygott, valahogy a két szája szélét beszorította,
                     s az ajka közepét nyitva hagyta egy vonalnyit... milyen furcsa mosoly... s
                     aztán felbiggyesztette az ajkát:</p>
                  <p>- Hm, a suszter, hm... megeszem én azt a susztert.</p>
                  <p>- De milyen szerencsém van nekem! - mondta a férfi nevetve - ezt álmomban sem
                     reméltem volna...</p>
                  <p>- Elkísér?</p>
                  <p>- Megengedi?</p>
                  <p>Egy pillanatig hallgattak, s mind a ketten nevettek, s mind a ketten lehunyták
                     a szemüket.</p>
                  <p>- Milyen szép - mondta a férfi s odalesett, s a szeme ottmaradt az asszony
                     arcán. - Most teleiszom magam... a maga szépségével.</p>
                  <p>Az asszony nevetett; ennyit nem várt. S ő is nevetett; ennyire nem is hitte
                     képesnek magát, sose hitte, hogy fog valaha ilyet mondani... Nem is jutott
                     eszébe ilyen szó. Mióta él... Hirtelen megmeredt az arca: de, de... valaha
                     ugyanezt mondta Galánffy Zsófinak, s ugyanígy nézett rá... akkor régen... húsz
                     évvel ezelőtt... órákig ment mellette, úgyhogy folyton az arcát nézte... ahogy
                     ment barna bőrével, nagy szemeivel s felhőkben járó, szinte tüneményszerű
                     mosolyával... ez olyan, mint egy édes, édes kis virág itt a kertben, amelyik
                     boldogan csillog a napfényben...</p>
                  <p>- Mit csinált ma dél óta? - mondta az asszony.</p>
                  <p>- Magára gondoltam.</p>
                  <p>- Ki adott rá jogot?</p>
                  <p>- Tálán okot?</p>
                  <p>- Tessék?</p>
                  <p>Nevettek, folyton nevettek, s mindketten egyformán folytatták a nevetést. Egész
                     különös, hallatlan dolog ez... külön isten rendezte ezt a találkozást?</p>
                  <p>A másik utcasarkon váratlanul egy kollegájuk került elébük, kis sovány, fekete
                     tanár; a zenetanár.</p>
                  <p>Kesserü professzor hallatlan zavarba jött, Baráth kolléga délelőtt is ott
                     volt... alighanem sejt valamit... de a fene bánja - mondta magában -, isten
                     jobban tudja, mit akar velünk... hadd tudják meg...</p>
                  <p>- Szervusz - mondta Baráthnak -, szervusz! Milyen különös véletlen, hogy itt
                     hárman találkozunk.</p>
                  <p>Oly melegen soha, senkivel nem fogott még kezet, mint a zenetanárral, s
                     megnyugtatta magát, hogy valóban ez az egyetlen ember, aki nem fog pletykát
                     csinálni. Biztos volt benne; szent és jó megnyugvás volt, hogy Baráth senkinek
                     a világon nem fogja elárulni...</p>
                  <p>- A megbeszélésre megy, Sasa? - kérdezte Baráth Sághynét, s Kesserü
                     elkedvetlenedett; micsoda szemtelenség ez a “Sasa”!... Ő a világért ki nem
                     tudná mondani ezt a beceszót, amely úgy hat, mintha learatná magának a nőt az,
                     aki kimondja...</p>
                  <p>- Megy a megbeszélésre? - ismételte Baráth ideges, fekete, borotvált arcán
                     alázatos kedveskedéssel.</p>
                  <p>- Igen - intett picit az asszony.</p>
                  <p>- Ne menjenek még, jöjjenek velem a Bodrog-partra - szólt szinte ijedten
                     Kesserü. - Milyen szép...</p>
                  <p>Baráth, aki érezte, hogy itt valami van - utóvégre azért volt muzsikus, mert az
                     idegeiben Erósz isten bő tisztelete lakott; színházi karmester volna most, ha a
                     szerencse kedvez, és nem kollégiumi zenetanár... - érezte, hogy reá most itt
                     szükség van, s azonnal indult, fordult; Kesserü már ment is, úgyhogy az asszony
                     habozva, nevetve aztán mégiscsak velük tartott. Így mentek lassan hármasban;
                     Baráth, aki sietve hozzáfogott valamit beszélni a nagy koncertről, amelyet
                     előkészítettek, hirtelen elhallgatott, mint egy fölösleges harmadik, ők pedig
                     félszavakat váltottak, az idegen számára érthetetleneket, amiknek csak ők
                     tudták az értelmét.</p>
                  <p>- Ma felírtam mindenfelé - mondta Kesserü halkan -, hogy: VII. 7.</p>
                  <p>- Mit?</p>
                  <p>- Hét hét.</p>
                  <p>- Mi az?</p>
                  <p>- Hetedik hónap hetedike. A mai nap.</p>
                  <p>Az asszony felvihegett, s egész rózsaszínű lett a fehér kalapja alatt... A mai
                     nap... Ő is ma érezte meg először, hogy belekapott a tűz valahol... a
                     szívében?...</p>
                  <p>- Buta vagyok - mondta.</p>
                  <p>- De mennyire! - szólt a férfi halkan.</p>
                  <p>Az asszony hirtelen egész határtalanul felkacagott; a tímár a kapuban megállott
                     s idenézett, oly feltűnő volt, az egész utca észrevette.</p>
                  <p>- Jaj - mondta -, csak egy picit, egy picit hagyja az ember... ezek a
                     tanárok... mindjárt a fejire nőnek az embernek...</p>
                  <p>Oly boldogok voltak, oly kimondhatatlan boldogok mind a ketten, nem is akartak
                     többé uralkodni az arcukon, amelyről lobogott és messzire sütött a láng
                     fénye...</p>
                  <p>A vízpart előttük volt; észre se vették; meredeken ereszkedett le a gyalogútra,
                     a vízre, bokros kertkerítések közt, köveken döcögött, mint egy vízesés.</p>
                  <p>- Jaj, én nem megyek - kiáltott fel az asszony -, engem várnak!</p>
                  <p>- Engem, nagyságos asszony, még jobban - mondta Baráth -, bocsássanak meg, de
                     én a zenészekhez sietek.</p>
                  <p>Mindjárt el is köszönt, milyen kedves jó fiú, és milyen jó, hogy így
                     megmentette őket a világ előtt... milyen csúnya lett volna, ha kettesben... Már
                     el is felejtették, hogy itt volt, s oly csacsogva tértek vissza a Peteleiék
                     kapujáig, mint két ficsergő madár.</p>
                  <p>A kapuban még megállott az asszony egy kicsit, de csak egy kicsit, de annyi
                     beszélnivalójuk volt, csacsogni való semmiség:</p>
                  <p>- Most visszamegy a suszterhez?</p>
                  <p>- Vissza? még nem is voltam ott.</p>
                  <p>- Bizony rá is fér - pillantott a tanár cipőjére, amelyek olyanok voltak, mint
                     öreg csónakok.</p>
                  <p>- Van nekem új cipőm is, amit most csinált, azt kell kijavíttatni.</p>
                  <p>- Miért? Elrontotta az a Medve suszter?</p>
                  <p>- Igen, alacsony sarkat csinált rá.</p>
                  <p>- És mért akar magasat?</p>
                  <p>- Maga magas.</p>
                  <p>Nevettek; újra oly erősen nevettek, hogy mindketten lesütötték a fejüket, hogy
                     botrány ne legyen. Az asszony alighanem magasabb volt a férfinál.</p>
                  <p>- Na jöjjön be, jöjjön be.</p>
                  <p>- Persze; azt nem teszem.</p>
                  <p>- Jöjjön be.</p>
                  <p>- Hogyne, annyi asszony közé!</p>
                  <p>- Legalább kísérjen el a kapuig.</p>
                  <p>Ott állottak a kapu előtt, de be lehetett lépni a boltíves kapu alá, s Kesserü
                     be is lépett.</p>
                  <p>Egy pillanatra megállottak, mint a cseléd meg a kocsis, kéz-kézben, ketten
                     jöttek utánuk, s hamarabb mentek be náluk, ők ottfelejtették magukat,
                     kéz-kézben, azt hitték egy félpillanatig sem tartott, de időnek kellett
                     elmúlni, mert hisz akik jöttek, nem együtt jöttek, egymás után, s régen
                     eltűntek a házban, s ők még mindig nem tudtak elválni...</p>
                  <p>- De hízzon meg egy kicsit - mondta gyöngéden, apai jószívvel a tanár.</p>
                  <p>- Miért? - mondta az asszony nevetve, folytonos meglepetés-nevetéssel, mert a
                     férfinak minden szava ellenállhatatlanul hatott rá.</p>
                  <p>- Nem szeretem a soványat - bökte a férfi, hogy aggodalmát leplezze az idegen
                     ember feleségének egészsége fölött.</p>
                  <p>Új nevetésrohammal küzdöttek meg:</p>
                  <p>- Majd adok én magának Medve susztert - mondta az asszony, és melegen, lágyan,
                     oly bizalmasan nézett vissza a férfira, hogy ennek könny jött a lelkébe és tűz
                     a vérébe és kacagás, kacagás... milyen boldog pillanatok adódnak az
                     életben...</p>
                  <p>Ezzel elváltak, de olyan szélesen kacagó arccal, hogy nem bírtak egy kicsit sem
                     uralkodni magukon.</p>
                  <p>Ahogy Kesserü professzor kilépett a kapun az utcára, ott állott szemben vele
                     egy tágra nyílt szempár, s jaj, a feleségére emlékeztet, ugyanolyan nagy és
                     ijedt s rebbent madárszerű: a fia!</p>
                  <p>Lajoska egész úton követte az apját messziről, s szerencsétlenségére azt hitte,
                     bement az apja, s most pont szemben találkoztak.</p>
                  <p> </p>
               </div>
               <div type="chapter">
                  <head>3</head>
                  <p>De a rosszkedv, vagy mi, csak egy pillanatig tartott. Annyira tele volt
                     boldogsággal s életörömmel e pillanatban, hogy ez elnyomott minden egyebet.
                     Ragyogó szemmel nézett Lajoskára, s a vállára tette a kezét (milyen szép ez a
                     fiú, egészen az anyja, s milyen nagy, máris oly magas, mint ő; magasabb lesz;
                     anyja fajtája persze; s a szája mily gyönyörű, az édesanyja szép íves ajka,
                     azzal a drága duzzadtsággal, oly érzéki és vörös, mint egy örök erotikai
                     sebhely).</p>
                  <p>- No, babám - mondta teljes, csókoló, apai gyöngédséggel -, no kis babám, hát
                     megvannak már a könyvek?</p>
                  <p>Lajoska lángvörös lett.</p>
                  <p>- Igen - mondta hirtelen.</p>
                  <p>Akkor rájött, hogy hazudott.</p>
                  <p>- Igen, mert van egy osztálytársam, aki vállalkozik rá, hogy ő is tanulni fog
                     velem, és magára vállalta, hogy beszerzi az összes szükséges könyveket.</p>
                  <p>Az apa kicsit elkedvetlenedett. Mit? még egy másik is? már kihasználják a fiát?
                     Önzése nem hallotta szívesen; ki az, aki mindjárt belépett az üzletbe?
                     Összehúzta a szemöldökét.</p>
                  <p>- Úgy? - mondta.</p>
                  <p>- Igen, apuka, az nagyon jó fiú, s igen jó tanuló, Énekes Albert. Az mindig jó
                     barátom volt.</p>
                  <p>S ezzel újra elvörösödött.</p>
                  <p>- No, csak vigyázni kell azzal a barátkozással - mondta az apa, s maga sem
                     tudta volna megmondani, mért volt ellensége mindjárt a másik fiúnak... pedig
                     ki tudja, talán még haszna is lesz belőle, ha az a fiú vele tanul... nem kell
                     annyit foglalkozni... felelősség...</p>
                  <p>Lassan elmúlt az arcáról a mosoly, beljebb húzódott, a szíve tájára, az arca
                     már szomorú volt s csüggedt, mint mindig, s nagy fejét lehajtotta, s
                     előrebókolt egy kicsit járás közben; két kezét hátratette, s így ballagott
                     előre az úton.</p>
                  <p>Lajoska dadogott valamit, de nem figyelt rá.</p>
                  <p>Mikor az iskolakertkapuba értek, azt mondta neki:</p>
                  <p>- Szedjétek össze a könyveket, s mihelyt meglesznek, hozzáfogunk a komoly
                     munkához.</p>
                  <p>Ezzel eleresztette a fiát, s ő maga egyedül ment előre. Lajoska a kapuban
                     maradt, s utánanézett addig, amíg csak látta, ahogy ment előre az ő apja,
                     vastagon, csöndesen, lehajtott fejjel, s eltávolodott a rendkívül hosszú úton
                     a lombok alatt. Vajon min gondolkodik?</p>
                  <p>Hirtelen könny jött a szemébe, mint eső első csöppje, akkor kitört a vihar, s
                     zokogva menekült el a bokrok közé, egy padra levetette magát, és keservesen
                     sírt.</p>
                  <p> </p>
               </div>
               <div type="chapter">
                  <head>4</head>
                  <p>A fák alatt hamarabb alkonyodott, itt jó volt, a tiszta csöndben, a régi
                     kertben, a százados fák alatt.</p>
                  <p>Alkonyat felé egészséges kis úrilányok jelentek meg az iskolakert kapujában, s
                     elegánsan fehér és rózsaszín ruhában, hosszú kesztyűvel, horgolt
                     cérnakesztyűkkel, napernyővel közeledtek, s jöttükre a szegény kopott diákok
                     azonnal kámforrá váltak. Hja, ezeknek ma még nem lehet megjelenni a hölgyek
                     szeme előtt, sem ruhájuk, sem gyakorlatuk, sem bátorságuk, csak valami homályos
                     szerelem zsibong s gyulladozik bennük, tisztátlanul, nem is éppen egy bizonyos
                     lány után, hanem a Nő után... Majd néhány esztendő múlva, ha az akadémiára
                     felkerülnek, s a lányos mamák elbírálják, hogy lesz-e belőlük valami, ha a
                     Jövő tőkéje, mint arany a porban, kicsillan a bizonyítványuk vagy a fellépésük
                     révén, akkor majd ők is kicsípik magukat estefelé, s jöhetnek szekundálni
                     itt-ott a sötét lombok alatt daloló kórusoknak, egy-egy édesbús kislánynak, s
                     tele szívvel és tüdővel fújják majd, hogy:</p>
                  <p>Virágos kertemben,</p>
                  <p> Pitypalatty, pitypalatty!...</p>
                  <p> Megöl a búbánat...</p>
                  <p> Galambom, itt ne hagyj!...</p>
                  <p>Lajoska felneszelt bánatából, melynek amúgy sem lehetne nevet adni. (Mert mi is
                     ez?... mit gyászol?... apját?... mi történt?... az, hogy látta oly vígan
                     csevegni s nevetgélni egy más ember feleségével?... Mi ez? Miért szégyelli
                     magát annyira érte?... s mitől fél? Mert úgy fél: hogy ha rájön, remegve ül a
                     padon, s nem bír felállni, ha veszedelem közeledne, akkor sem...)</p>
                  <p>És most, ahogy meghallja a felzendülő éneket, az ő szívét is elfogja valami
                     édesség, a hasa felé, le, valami lágy, vinnyogó öröm fut le, s azt hiszi, a
                     tüdeje ki fog dagadni, oly gyönge és elbágyadt és sóvárgó lesz...</p>
                  <p>Még felvillan benne valami búbánat, amely rögtön haraggá lesz: ő igen, mert ő
                     fiatal, ő még csak fiú... de az édesapja?!... akinek hat gyereke van?... s
                     olyan szép nagy feje, széles válla, tekintélye, mint egy hegy... jó isten, csak
                     nem érez ő is ilyen utálatos, nyálas vágyakozást...</p>
                  <p>Lajoska kimeredt szemmel nézte az egyetlen petróleumlámpa fényén villiszerűen
                     imbolygó fényeket, s a szíve kéjesen csiklandott s vonaglott a lányhangok és
                     csengő kacajok miatt. Mintha Sógor Etust is felismerte volna: ez volt az ő
                     ideálja, a Sógor bácsi lánya, nagy szemű fekete lány, olyan a szeme, mint az
                     éjszaka, s a bőre is barna, de nem sovány, inkább kicsit erős, hatalmas,
                     kemény, duzzadt bimbószerű lány...</p>
                  <p>Most fiúk jöttek mögötte, ettől megijedt, s hirtelen befutott a fák alá.
                     (Hangos beszélgetéssel mentek a diákok: “Barátom - mondták egymásnak -, Barta
                     Feri, ha egy csepp esze van, nem is megy többet Éváékhoz. Formáliter fogják. Ez
                     csak utálatos?!...”</p>
                  <p>Lajoska a bokrok közt még az arcát is megvérezte, úgy csúszott a kapu felé,
                     mert a lelkiismeret furdalta, édesanyjára gondolt, aki otthon mos, és ő egész
                     nap semmiben sem segített neki...</p>
                  <p>Ahogy a kapuhoz ért, az iskolakert kapujában csomóban állottak a nagydiákok, s
                     cigarettáztak erősen. Mintha Berta Feri is ott lenne. Erősen figyelte, hogy
                     csakugyan ő-e az.</p>
                  <p>- Szervusz, Lajoska! - kiáltott rá egy édes kis hang, s benne eleredt a szív
                     minden szalagja, s gyötrődve kalimpált a bolond húsdarab. Sógor Etus volt; most
                     jött, s ott állott a kapuban a lámpa alatt.</p>
                  <p>Lajos boldogan s ragyogva nézett rá, de egyszer megfagyott benne a vér:</p>
                  <p>Hosszú, sárga kalaptű szegeződött ki a lány kék kalapjából.</p>
                  <p>Biztos, hogy sárga volt, olyan sárga, mint az arany, azt nem lehet
                     eltéveszteni.</p>
                  <p>S Lajoska iszonyú rémülettel nézte, mint egy gyilkost. Oly borzasztó volt neki,
                     hogy éppen az ideáljában ismerte fel...</p>
                  <p>- Szervusz - mondta dadogva, aztán megrázta magát, elfordult, s ellenségesen
                     ment el a lány mellett.</p>
                  <p>Az csak nézett utána.</p>
                  <p> </p>
               </div>
               <div type="chapter">
                  <head>5</head>
                  <p>Szép volt és úrias, ahogy a tornácra felnézett, ahol a gyertyafény mellett ült
                     az apja, a fehérre terített asztal mellett. És mégis szorongó érzéssel ment fel
                     Lajoska vacsorázni; szegénynek, koldusnak érezte házukat, szégyellte, hogy
                     anyja oly futva dolgozik, a ruhákat teregeti a fák között kihúzott kötelekre, a
                     takarítónő már régen el akart menni, de ő nem ereszti, még a mosókonyhát
                     takaríttatja vele, inkább ma végezzen el mindent, mert ha holnapra marad, képes
                     volna egy fél napot eltölteni itt...</p>
                  <p>- Menjetek vacsorázni - kiáltott rá anyja.</p>
                  <p>- Tessék jönni - mondta halkan Lajoska.</p>
                  <p>- Mindjárt megyek, hagyjatok engem békén; üljetek le és egyetek.</p>
                  <p>Lajoska nem mert felmenni.</p>
                  <p>- Lajos!</p>
                  <p>Apja kiáltott. Milyen jólesik ezt az édes, jó hangot hallani, oly boldogan
                     szeretne futni hozzá, és mégis összerezzent, és remegve jutott fel.</p>
                  <p>- Na, mi újság, fiacskám?</p>
                  <p>Lajos elvörösödött: egész délután egyedül bujdosott, nem találkozott Alberttel,
                     bújt előle; csak most jut eszébe, hogy a könyvekből nem tudott meg semmit.
                     Szégyellte magát. Milyen bűnös ő, hogy...</p>
                  <p>- Semmi, apukám; mert... nem találkoztam a... barátommal...</p>
                  <p>Az apa hallgatott, kenyérdarabkákat sóba mártott, azt lassan majszolta.</p>
                  <p>- Különös ez a mai barátság... Mit jelent a ti szájatokban ez a szó, hogy a
                     barátom...</p>
                  <p>Gondolkozva nézett maga elé.</p>
                  <p>- Nekem nincs barátom... Ha végiggondolom... Az édesatyám, az egy olyan ember
                     volt, hogy... neki sem volt barátja: neki párthívei voltak! Ő az érdek
                     szálaival magához tudta kapcsolni az embereket, kemény szálakkal, s
                     irgalmatlan volt a fegyvertársakkal szemben, úgyhogy azoknak oly
                     ragaszkodóknak kellett lenni, hogy az már hasonlított a barátsághoz... Mintha
                     szeretetből tették volna... Mert jaj volt annak, aki nem tette... Atyám tudott
                     jutalmazni, s tudott büntetni... Kár, hogy ezzel a nagy képességgel megmaradt
                     egy kisvárosban s a kollégium élén... Az igaz, hogy felvirágoztatta az
                     iskolát... Az volt a kollégium fénykora... Abban az időben maga gazdálkodott
                     az iskola; emlékszem, kisgyerek koromban mekkora hordókat gördítettek be a
                     kollégium udvarába, s az udvar borszaggal volt tele. Ott a hátulsó udvarban ma
                     is megvan a nagy vasajtó, de nincs mögötte semmi. Magtárak is voltak; a búzát
                     vagonszámra hordták-vitték, csordáink és gulyáink voltak, az egész tápintézetet
                     saját termésű élelmiszerrel maga a kollégium látta el. Sok ezer holdas birtoka
                     van az iskolának, s ma a piacon vesszük a lencsét... Hallatlan, ha meggondolom,
                     bérbe adva minden, s készpénzt fizet a bérlő...</p>
                  <p>Hallgatott, a fia is nyílt szemmel, boldogan hallgatott. Kimondhatatlan
                     boldogság volt ez neki, hogy az apja ily komoly s nagy gondolatait közli
                     vele.</p>
                  <p>Az apa hirtelen a zsebébe nyúlt.</p>
                  <p>- Eredj, fiam, hozz egy liter bort.</p>
                  <p>Letett az asztalra egy ezüstforintot. Lajoska sápadt lett. Az anyja szemétől
                     félt. Néha az apa ivott, s olyankor mindig családi harc lett belőle.</p>
                  <p>Az anya ebben a percben lépett a tornácra, s a forintra nézett.</p>
                  <p>- Mi az?</p>
                  <p>- Bort - mondta Lajoska.</p>
                  <p>- Ne hozasson, lelkem, bort - mondta az anya könyörögve -, nézze, most is
                     hatvan krajcárt kellett fizetni a takarítónőnek.</p>
                  <p>De az apa arcán keménység volt. Mit! semmi öröme ebben az egész életben. Most,
                     hogy eszébe jutott, s az ízét megkívánta, nem fog lemondani... Mi haszna van
                     abból, ha lemond?... Mit kap érte?... Ebben az egy pillanatban jó hozzá a
                     felesége, de már a következőben elfelejti. Amit megkap, az mind természetes,
                     szót sem érdemel...</p>
                  <p>- Csak egy litert.</p>
                  <p>Az asszony egyet nyelt. Elfordult.</p>
                  <p>- Hát mennyit akar? - pattant utólag vissza - egy hordóval?</p>
                  <p>Ingerülten bement az ajtón a házba. A fiú nem tudott mit csinálni, ülve maradt,
                     s a forint az asztalon.</p>
                  <p>Kis idő múlva kijött az asszony, s lement vissza az udvarra, de az arca sötét
                     volt, viharfelhős.</p>
                  <p>- Gyertek már felfelé! - kiáltott a két kicsinek, akik lent a konyhánál
                     hancúroztak, és sivító kacagásuk idehallatszott. - Hozom a vacsorát.</p>
                  <p>Lajoska kétségbeesve hallgatott. Apja már nem beszélt, ült visszahullva szokott
                     közönyébe, szemét lehunyva és szivarozva. A füstöt nem fújta ki, csak
                     kinyitotta a száját, s a füst lassan kiszállott, mint egy nyitott kapun. Oly
                     boldogtalan volt a szakállas nagy fej, az arca viaszszínű és puhán kövér.</p>
                  <p>- No már megbolondul azért a borért, már meghal utána - mondta az anya, mikor a
                     kicsiket leültette a helyükre, s kiosztotta az ételt. - Eredj már, eredj, hozd
                     azt a bort. Ott van az üveg az ebédlőszekrény mellett a földön.</p>
                  <p>Lajoska nem mozdult. Akkor az anyja fölkiáltott:</p>
                  <p>- Jaj!... Hogy mért nem lehet meghalni!</p>
                  <p>A szeme tele lett könnyel, s besietett a szobába, mert nem bírt élni, valamit
                     kellett csinálni; hogy szét ne pattanjon.</p>
                  <p>De a férje csak ült tovább mozdulatlanul, hátraesett fejjel, mintha nem is
                     venne észre semmit. Ült, és a szíve össze volt facsarodva, de ez nem látszott
                     rajta. Hát hiszen, boldogan s könnyen lemondana: de miről mondjon még le? az
                     egész életről, úgy ahogy van?... Semmi se lett belőle... Most, hogy előbb az
                     apjára gondolt, különös keserűséggel érezte meg, hogy benne is volnának
                     képességek arra, hogy emberekkel dolgozzon, s megszervezzen valamit, de a
                     felesége oly magányos, és annyira lenézi az egész életet... Bor?... Ma igen,
                     ma talán még vágyik is rá. Órákig tartó sétája a mezőn nagyon kifárasztotta, s
                     kissé megcsillapodott a vére. Belátta a dolog reménytelenségét... annyi
                     gyermeke van... a más feleségéhez mi köze?... ő szabadabb... neki nincs
                     gyermeke, de ő is másnak a felesége. Lehetetlen, lehetetlen... Mély
                     meggyőződéssel mondta magában ezt a szót, s el volt szánva, hogy többet nem is
                     gondol rá... De ha ő ilyen áldozatot hoz a családért s a családnak: akkor egy
                     pohár bor csak jár?... Mennyivel okosabb volna, ha a felesége ma nagylelkű
                     volna... Milyen hálás tudna lenni neki... Mert hiszen szereti, s ha mélyen
                     megvizsgálja a dolgot, jobban szereti, mint... mint azt... de az valami más...
                     nem is tudja mi az... jobb nem is gondolni rá...</p>
                  <p>- Egyetek már; az Isten verje meg ezt a vacsorát... minden kihűlt - jött ki
                     újra az anya, s odadobta a tányérokat a gyerekek elé. Azok viháncolva,
                     csendesen kuncogva csörömpöltek, s ették a paprikás krumplit.</p>
                  <p>De a férje arca nem változott, mintha ők itt se volnának.</p>
                  <p>- Egyen! - kiáltott rá villámló szemmel.</p>
                  <p>A férfi fölriadt, kicsit elmosolyodott, s letette szivarját a tornác
                     párkányára. Ijedt csönd volt. Ettek. Paprikás krumplit. Akkor kitört az
                     asszony, s rivallva kiáltott Lajoskára:</p>
                  <p>- Eredj már, eredj, mert meghal itt apátok. Hozd azt a bort, mert nem tudom
                     nézni a mártír arcát.</p>
                  <p>- Ugyan, kedvesem - mondta a tanár felriadva. Ki tudja, mire gondolt...</p>
                  <p>Az asszony hirtelen lecsapta a kést, villát, s kitörő sírásba fakadva
                     felugrott, s bement a szobába.</p>
                  <p>A férj mélyet sóhajtott. Aztán ő is letette a villát, s felállott. Utánament a
                     feleségének.</p>
                  <p>Bement, de nem látta; egész a hálószobáig kellett mennie. Ott volt a földön,
                     egy fotelbe tette a fejét, úgy sírt.</p>
                  <p>Megállott felette, s tűnődve, kétségbeesve nézte. Mit tegyen, mit mondjon neki.
                     Mivel vigasztalja meg; azzal, hogy a mai nap még rosszabb lett minden?</p>
                  <p>A szíve szorult, s iszonyú volt. Ez a csönd.</p>
                  <p>Az asszony hirtelen felugrott és el akart rohanni, de ő elkapta a karját s
                     visszatartotta.</p>
                  <p>- Eresszen engem el, eresszen el! - kiáltott magánkívül az asszony - hát nem
                     érti, hogy eresszen el! ne nyúljon hozzám! maga állat! maga barom!... azt
                     akarja, hogy itt megőrüljek!... - s tele torokból sikoltott - hát nem látja,
                     hogy mi van itt! egy családapának liter bort kell hozatni a zsidókocsmából! és
                     hogy én ellene merészelek szólani, le kell magának horgasztani a fejét?... hát
                     azt hiszi, nem látom, hogy úgy ül köztünk, mintha a keresztre volna feszítve!
                     hát minek csinálta a sok gyereket, ha nem akarja eltartani! maga alávaló! maga
                     itt fiatalurat akar játszani, aki szórakozik s fütyörész, és elnézi, hogy a
                     felesége cseléd nélkül kínlódik, úriasszony létére, Úristen! hogy mennyit
                     dolgoztam én ma! ha az isten azt össze tudná rakni!...</p>
                  <p>Kezét tördelve futkosott a szobában, a sötétben, csak a csillagok világítottak
                     be az ablakon.</p>
                  <p>A férfi kétségbeesve nézte. Itt nincs semmi segítség.</p>
                  <p>- Kedvesem...</p>
                  <p>- Nem vagyok a maga kedvese! - s az asszony ököllel vágta az ágy fáját, ahol
                     éppen állott. - Ne mondja nekem ilyen faarccal, hogy kedvesem! én az ellensége
                     vagyok! tudja! A gyilkosa, és nem fogok magának liter borokat hozatni, ha a
                     nyelve kilóg is! Kicsoda maga! Hogy merészel maga engemet cseléddé aljasítani!
                     és énmellettem itt nagyurat játszani, tanár úr!</p>
                  <p>A férfi dührohamot érzett, most mindjárt baj lesz.</p>
                  <p>“Sasa - mondta magában -, Sasa”...</p>
                  <p>Elkapta a feleségét, belevágta az ágyba, aztán rávetette magát.</p>
                  <p> </p>
               </div>
               <div type="chapter">
                  <head>6</head>
                  <p>Lajoska nagy szégyennel ment be a kis kocsmába. Félt, hogy meglátják, rendkívül
                     szégyellte, hogy az apja iszik.</p>
                  <p>A kocsmában nagy szivarfüst volt. Egyik oldalon volt a bormérés, a másikon két
                     asztal, piros abrosszal leterítve. Az egyik asztalnál néhány iparos ült.
                     Egyikük, egy kis barna bajszú, piros arcú ember nagyot kiáltott, mikor őt
                     felismerte:</p>
                  <p>- Jó estét, Lajos úrfi! Hogy vág a bajusz?</p>
                  <p>Lajoska megrettenve, félve nézett oda, megismerte az Albert apját, a
                     kőmívesmestert, akiről éppen ma mondta Albert, hogy nincs a városban, hanem
                     vidéken dolgozik.</p>
                  <p>- Jó estét kívánok - mondta félszegen, mert röstellte, hogy esetleg feszélyezi
                     a bácsit azzal, hogy így látja, kocsmában, borosan, mert az ő szemében ez volt
                     talán a legfőbb bűn s legszégyellnivalóbb, mert halálos kínokat szenvedett el
                     kicsi gyerek kora óta, hogy az apja folyton őt kényszeríti rá a borhozásra, de
                     ez is olyan dolog, hogy inkább ő ment el egy-egy liter borért, mert mikor
                     megtagadta az anyjuk a borhozatalt, akkor az apa ment el, s az még sokkal
                     szomorúbb következményekkel járt, mert csak reggel került elő, teljesen
                     lerészegedve, s mennyi pénzt költött olyankor...</p>
                  <p>A kőmíves fehér kabátban volt, s az arca piros volt az italtól.</p>
                  <p>- A fiam barátja - magyarázta a többieknek -, diák!... Kesserü tanár úr fia...
                     Mit csinál édesapa, Lajos úrfi?</p>
                  <p>Azt, hogy Lajos úrfi, mindig olyan hangsúllyal mondta, mintha nem komolyan
                     mondaná, hanem kicsit olyan vállveregetően, kicsit olyan gyerekheccelően, jól
                     megnyomta azt, hogy Lajos úrfi, mintha ostorral csördítene, pattintana
                     egyet.</p>
                  <p>- Köszönöm szépen.</p>
                  <p>Most megszólalt egy rendkívül nagy bajuszú ember az asztalnál:</p>
                  <p>- Kesserü tanár?... hó, nagyon jó barátom nekem a tanár úr! - s felemelte a
                     poharát - sokat mulattunk együtt még a régi jó időben, mondja meg a papának,
                     hogy tiszteli Zólyomi, a városkapitány.</p>
                  <p>Lajoska egyik pirulásból a másikba esett, úgy érezte, mintha a pokolban volna.
                     No hiszen, ahogy ő ezt el fogja mondani a papának!</p>
                  <p>- Kérem, egy liter bort, de jó bort.</p>
                  <p>Azt csak azért mondta, hogy “jó bort”, mert ezzel úrabb akart lenni, valami
                     külön értelmet adni annak, hogy ő maga, ő ötödgimnazistaember maga személyesen
                     jött egy liter borért.</p>
                  <p>- Forint húszas lehet? - kérdezte a nagy szakállú zsidó, akinek ősz szálakkal
                     kevert volt a szakálla, s oly rendkívül nagy bozont az egész feje, amilyen
                     simák és kerekek az asztalnál ülő iparosoké.</p>
                  <p>Lajoska újabb elvörösödésen ment át, megnézte a tenyerében a pénzt, s mivel az
                     egy forint csak egy forint, hebegve mondta hogy:</p>
                  <p>- Kétkoronásat.</p>
                  <p>A zsidó nem szólt semmit. Lajoska remegve szégyellte magát.</p>
                  <p>- Hát a mama mit csinál? - kérdezte a kőmíves.</p>
                  <p>Lajoska újra elvörösödött, roppant sértésnek érezte, hogy egy iparos az ő
                     anyukája iránt mer érdeklődni, nem is felelt rá, csak hallgatott.</p>
                  <p>- Csináltam neki egy kemencét - mondta a barátainak a kőmíves -, tudom,
                     istenem, olyan kemence még nem volt a keze alatt... Nagyon dolgos asszony.</p>
                  <p>Lajoska úgy érezte, hogy a kemence árát nem fizették meg a szülei...</p>
                  <p>- Olyan, mint az én feleségem! - mondta a kőmíves - az is olyan, az ember ha
                     ránéz, azt mondja, hogy hajítófát nem ér, de többet dolgozik, mint egy
                     húszforintos kőhordó ló.</p>
                  <p>Hiszen nem volt benne semmi különös illetlenség, de Lajoska ezt az
                     összehasonlítást nem bírta el, s a zsidó olyan lassan hozza azt a bort.</p>
                  <p>Rettenetes hely. Úgy érezte, hogy soha, soha életében ilyen helyre, kocsmába,
                     pálinka- és borbűzű förtelmes helyre soha nem fog belépni.</p>
                  <p>A kőmíves vidáman nevetett, az arca ki volt izzadva, széles és ragyogó volt,
                     szép nagy homloka fénylett:</p>
                  <p>- Hát hogy telik a vakáció, úrfi?</p>
                  <p>- Köszönöm - mondta ő remegő ajakkal.</p>
                  <p>- Kijöhetnének egyszer Bodrogszerdahelyre a fiammal, megnézni az építkezést.
                     Egy ilyen fiatal diáknak mindent látni kell. Hűj atyaisten, micsoda falakat
                     rakunk ott!... Tudja-e, fiatal úr, mit mondott Sághy tanár úr?... Maradandó
                     munkát sem a pap, sem a kántor nem csinál, mert azok ahogy elfújták a
                     mondókájukat, vége: hanem amit a kőmíves jól megrak, az ezer esztendő múlva is
                     megáll!... tudja-e?...</p>
                  <p>Nevetett hozzá, büszkén és kedvesen. Lajoska belátta a mondás igazságát s
                     gondolkodóba esett: még azon is bámult, hogy egy ilyen egyszerű iparosember egy
                     ilyen mondást oly pontosan megért...</p>
                  <p>Megkapta a literes üveget, kurtán köszönt, s elfutott.</p>
                  <p>- Ha apa még egyszer ideküld... - mondta magában, s el volt tökélve, hogy soha
                     többet a lábát be nem teszi ebbe a kocsmába, de semmiféle másba sem...</p>
                  <p>Mikor azonban befordult a kapun, s meglátta a tornácon a világosságot, s
                     meghallotta az apja hangját, aki kedvesen és vidáman beszélt valakivel, inába
                     szállt a bátorsága, és sötét arccal bukott be a gyertyafényre.</p>
                  <p>Az apja Sógor bácsival ült, az Etus apjával... cigarettáztak és
                     beszélgettek.</p>
                  <p>- Maga hol járt, fiam? - mondta az apja, akinek az volt a szokása, hogy
                     idegenek előtt, s ha nagyon kedves akart lenni hozzá, mindig magázta őt.</p>
                  <p>- Igen jó bor van ennél a Lityinél - folytatta tréfásan -, ez a gyerek nem volt
                     rest, elszaladt, de már nem engedem többet, nagy fiú már ahhoz...</p>
                  <p>Lajoska mogorván hátrább húzódott, ki törődik egy gyerekkel, senki se nézett az
                     arcára; de milyen jókedve van az apjának... Anyjára nézett, az is nevetett. Fél
                     arca piros volt, de nevetett. Nem értette ezeket a szülőket. Nem értette, de
                     valami nem tetszett...</p>
                  <p> </p>
               </div>
            </div>
            <div type="group">
               <head>NEGYEDIK FEJEZET</head>
               <div type="chapter">
                  <head>1</head>
                  <p>- Hát kedves barátom - mondta Sógor bácsi -, az én apám egyszerű kántortanító
                     volt, de százszorta jobb dolga volt, mint nekem, a kollégiumi tanárnak. Pedig,
                     kedves barátom, az én apám fizetési levelébe, ma is megvan, bele van írva, hogy
                     az összes fizetése egy esztendőre tizennégy sájn forint és nyolc mérő tiszta
                     búza. Semmi más, egy egész teljes esztendőre, s ehhez volt neki nyolc gyermeke.
                     Nekem csak ez az egy leánykám van, de nyögök, barátom, nyögök az élet terhe
                     alatt. Mert édesapámnak mint kántortanítónak húsz falu tartozott a keze alá:
                     húsz falu, barátom, s úgy ellátták a hívek ajándékkal, hogy Ivánházán, ahol
                     lakott, az egész falu nem győzte megenni azt a sok csirkét, tojást, amit neki
                     összehordtak; karácsonykor, édes barátom, százötven sonka lógott a kamrájában:
                     az egész Ivánháza nem bírta elfogyasztani. Én, barátom, gazdagon házasodtam,
                     saját házam van, s csak egy gyermekem, s nekem a fizetésem arra sem elég, hogy
                     egy húsvéti sonkával kedveskedjem a családomnak. Nagyon krudéliter elbánt
                     velünk az élet, édes barátom: aki nem tud a klikkbe beletartozni, annak itt
                     nincsen semmi lehetősége... Az én apám az én helyembe másképp csinálta volna.
                     Az egy olyan nagy gazember volt, hogy mikor pályázott arra a bizonyos
                     kántortanítói állásra, elment, orgonázott nekik, s azt mondták az urak (mert az
                     egész falu olyan kurtanemes falu ott Ivánházán), hogy: jó... jól orgonázik, de
                     az a kérdés, hogy forgatja a bibliát. Még két hét volt a választásig, az apám
                     ott maradt, leült blattozni, abban az időben olyan szép világ volt, édesem,
                     hogy az urak beültek a kántorhoz kártyázni, s tizennégy napig nem állottak fel
                     onnan. Még én is emlékszem rá, hogy hét napig, tíz napig, két hétig ott folyt a
                     kártyázás, nem aludt ott senki, csak aki megbágyadt, így letette a fejét a
                     kezére, s szundított egy kicsit, míg fel nem rázták, akkor folytatta... Hát az
                     én apám, kérlek alássan, olyan legény volt, hogy mind elnyerte az ivánháziak
                     pénzét: “hő, ez kell nekünk! - mondták az urak - ez a mi emberünk!”</p>
                  <p>Sógor bácsi nagyot nevetett, az arca már a két pohár bortól is fényleni
                     kezdett:</p>
                  <p>- Nem az orgonálás kelletett nekik, kérlek alássan, hanem a jó tarokkista!
                     Hanem el is bánt velük az apám, mert mikor ő odament Ivánházára, ott mindenki
                     gazdag volt, csupa gazdagság az egész falu, az egész környék, hanem aztán az
                     ilyen gazdálkodás tönkretette őket, lassan mind a parasztok kezére került a
                     birtok, felparcellázták, s az urak kipusztultak, akkor azt mondta az apám,
                     valami huszonöt év múlva: “mikor én idejöttem közétek, mind gazdagok
                     voltatok, szerettelek benneteket! most mind szegények vagytok, elmegyek innen
                     közületek, egyen meg a fene benneteket!” Hahaha, így mondta nekik.</p>
                  <p>Lajoska az asztal végén hallgatta a beszédet, nevetett az előadáson, mert Sógor
                     bácsi kicsit tótosan beszélt, s oly csendes vidáman, hogy mindenki nevetett
                     vele. De nem érzett a lelkében vidámságot, üres volt a szíve, s valami
                     szorította. Folyton az apjára nézett, akinek látszott az arcán, hogy nem is
                     hallja, mit beszélnek, s az ő arca égett miatta a szégyentől. Mily utálatosak
                     az emberek: ez a Sógor bácsi gazdag ember, szép nagy háza van, és eljön ide,
                     hogy ingyen ihasson egy pohár bort... Borzasztó: és Sógor Etus képes lett volna
                     kiszúrni az ő szemét... Úgy megutálta azt a lányt, remegett a dühtől, ha eszébe
                     jutott. Hogy lehetne bosszút állni rajta?... Ha a kezébe foghatná a szőke
                     haját... úgy megpofozná... Nem is mondaná meg, miért, csak pofozni...</p>
                  <p>Ezen kicsit elnevette magát, aztán tovább üldögélt, s hallgatta a nagyok
                     beszédét.</p>
                  <p>Nagyon kellemes este volt, a kicsiket már lefektették, s ők csak hárman voltak
                     az asztalnál. Lajoska félve pislogott az üvegre. Akármilyen lassan töltöttek
                     is, kiürült az üveg.</p>
                  <p>- Még egy kis bort meginnánk, kisöregem - mondta az apa a végén, de ő
                     összegubbaszkodott, s úgy tett, mintha nem neki szólana.</p>
                  <p>De az apa a zsebében kotorászott, s kitett egy ezüst forintost.</p>
                  <p>- No, kis barátom, lenne olyan szíves?</p>
                  <p>Lajoska úgy nézett, mint egy megijesztett egér, várta, hogy az anyja
                     segítségére jöjjön, jaj, még egyszer abba a kocsmába...</p>
                  <p>Hogy hallgatott, az apjának nagyot lobbant a szeme:</p>
                  <p>- Vagy elmenjünk? úgy gondolja?... No, Sógor bácsi, gyerünk egy kicsit a
                     kaszinóba.</p>
                  <p>E pillanatban az édesanyja a tornácra lépett, Lajoska rémülten s könyörögve
                     nézett rá, hogy segítsen, segítsen, de jaj, valahogy baj ne legyen...</p>
                  <p>Az asszony sápadt lett. Nem volt ereje, hogy az idegen előtt leplezze a dolgot,
                     s nem volt mégsem ereje, hogy kitörjön...</p>
                  <p>- Majd én elmegyek, fiam - mondta halkan, lehunyt szemmel, rebegve.</p>
                  <p>A fiú megiszonyodott. Hogy az apa... jaj... hogy... Jaj, az anyuka, az ő
                     anyukája a Lityihez... Az Albert apja... meglátja... rettenetes...</p>
                  <p>Fölkapta a forintost s az üveget, s támolyogva elfutott.</p>
                  <p>A kapuban anyja utánakiáltott, de ő annál jobban szaladt.</p>
                  <p>Addig szaladt, míg a kocsmaajtóban nem volt. De ott megállott, s nem mert
                     bemenni. Nézegetett körül, nem jön-e valaki, aki meglátja; az arca égett, mint
                     a tűz; az ajtó nyitva volt, s ő csak állt, állt és nem mert belépni, arra várt,
                     hogy valaki belökje... Bent nagy kiabálás volt, csak nagy nehezen ismerte meg
                     az Albert apjának a hangját...</p>
                  <p>Irtózatos káromkodással kiáltott:</p>
                  <p>- Azzistenbenneteket - rikoltotta a kőmíves -, utánam mertek jönni? a kocsmába?
                     azisten a görbe... így megszégyeníteni engem!... - s leírhatatlanul káromkodott
                     - rabló vagyok én? csendőrkézrevaló vagyok én? hogy énutánam a feleségem jön a
                     kocsmába!... Úgy széthasítlak benneteket, csak ne takarodjatok innen rögtön!...
                     Barátaimmal vagyok! a városkapitánnyal vagyok! nem fogom magamat igazolni! az
                     anyátok keserves...</p>
                  <p>Lajoska egész teste úgy reszketett, mint a levél, sem elmenni, sem maradni nem
                     bírt, csak nézett a félig nyílt ajtón. A kőmíves előtt egy sovány kis púpos
                     asszony tördelte a kezét:</p>
                  <p>- Gyere haza, édes uram, gyere haza, édes jó uram...</p>
                  <p>Most megismerte Albertet is a sötétben és füstben, hogy egyenesen s oly
                     szívélyesen állt az apja előtt, minden ijedtség nélkül, mintha ez rendes dolog
                     volna, a sapkája a kezében volt, s elszántan szorította, de mintha állana, hogy
                     ingó apját ölbe kaphassa...</p>
                  <p>A kőmíves alig bírt állani a lábán.</p>
                  <p>- A pénzem féltitek?... Ti kerestétek?... Gyámság alatt vagyok én?... Az
                     anyátok keservesistenit! - s belemarkolt a zsebébe, s kivágta az asztalra a
                     sok pénzt, egész halom bankót, a nadrágzsebibe kaparászott, s ezüst- és
                     rézpénzeket csapkodott az asztalra, hogy csakúgy gurult szerteszét... -
                     Próbáljatok még egyszer értem jönni... azt a kutya mindenit... megdöglöttetek
                     már mellettem éhen? ti bitangok! Úrfiak! Nem kitaníttattalak benneteket!
                     Kollégiumba! a csirkefogó isteneteket! Egybül se csináltam inast, cigányt,
                     tolvajt, és még tik mertek a kocsmába megvizitálni, hogy, ti bitang kutya
                     istenség, mert kettéhasítalak a betyár mindenit az anyádnak!</p>
                  <p>És pofon vágta a fiát, hogy az meglendült.</p>
                  <p>De a felesége a nyakába borult, s kiáltotta:</p>
                  <p>- Édes, édes uram, édes, egy lelkem, uram! csillapodj, drága egy édes uram,
                     Gábor, Gábor, édes jó szívem!</p>
                  <p>Albert is ott térdelt a lába előtt, s ölelte térdét, úgy kiáltotta:</p>
                  <p>- Édesapám, édesapám!</p>
                  <p>A kőmíves elhallgatott, kiadta a dühöt magából, s most már halálsápadtan s
                     tévetegen állt.</p>
                  <p>Lajoska visszahúzódott, a szeme tele volt könnyel, nekidőlt a kerítésnek és
                     zokogott; a saját életét siratta: jaj, az ő apja! ahogy gyűlölte az elébb, most
                     nagyon szégyellte magát, és úgy sírt, mint egy kis állat, kitátott torokkal, s
                     amennyire bírta, hangtalanul.</p>
                  <p>Egyszer csak az anyja kezét érezte magán.</p>
                  <p>Mindjárt az ölébe borult, s kebléhez szorította az arcát.</p>
                  <p>Az anyja szótalanul, forrón s fájóan ölelte.</p>
                  <p>Lajoska oly hevesen sírt, csuklott, alig bírt megcsillapodni.</p>
                  <p>- Majd csak hozzászokunk, fiam, - mondta az anya -, gyere haza... gyere kis
                     árvám... nem kell már bor... nem bírta várni... elment... gyere egyetlenem.</p>
                  <p>Ekkor jött ki a kocsmából a kőmíves. Lajoska megnémult, s könnyein át látta,
                     ahogy támogatta a kis embert kétfelől a felesége meg a fia; mereven ment,
                     feltartott fejjel s igen komoran, sápadtan, szótalan, oly gyászos volt, s
                     hozzájuk képest mégis oly irigylésreméltó, ahogy a kis család eltűnt az
                     éjszakai sötétben.</p>
                  <p>Sírva, lehajtott fejjel, mint a bűnösök; haza, mint a sorsüldözöttek.</p>
                  <p> </p>
               </div>
               <div type="chapter">
                  <head>2</head>
                  <p>Kesserü professzor, mikor kiment az éjszakába, úgy tűnt fel neki, mintha
                     álmodnék. De nem bírta már otthon. Az a tréfás pörölés, amelyet provokált, csak
                     arra való volt, hogy az idegen előtt elleplezze a vihart, amelynek minden
                     szelét ott érzette a karjában, az ujjaiban, a hasizmaiban. Csak egy szó kell
                     hozzá, hogy kirobbanjon, kitörjön, s ezt nem akarta. Istenem, éljenek,
                     feküdjenek le és aludjanak... Ahhoz, hogy a felesége aludjon, szükséges, hogy ő
                     is ott feküdjön a másik ágyon?... A guta majd megütötte sokszor; míg ő fent
                     volt, az asszony sem feküdt le, vagy ha lefeküdt, minduntalan kiszólt: “Maga
                     még nem jön?”</p>
                  <p>Levegőt, levegőt kell szívnia, magában maradnia.</p>
                  <p>Sógor bácsi úgy tett, mintha semmit se vett volna észre, vagy nem vett volna
                     komolyan, könnyed volt s jókedvű, s apróságokat beszélt, vagy azért volt oly
                     könnyű, mert boldog volt, hogy másnál van a baj... Volt neki is egy csúnya öreg
                     felesége; na, avval élni!... az aztán igazán szörnyű volna... szegénykém... -
                     gondolt roppant gyöngédséggel a feleségére, még könnyek is gyűltek a szemébe,
                     oly finom, oly jó, olyan, határtalanul szent... Egy illetlen gondolattal meg
                     nem tudná sérteni az emlékét... Hm, emlékét?... mért érzi úgy, mintha az, akit
                     e pillanatban hagyott ott a tornác folyosóján, mintha halott volna, akinek már
                     csak az emléke él?... Hogy állott ott: mint egy emlék... kísértet... szomorúan
                     és meghatóan, mint az élő fájdalom...</p>
                  <p>- No, Sógor bácsi, elmegyünk a kaszinóba egy kicsit?</p>
                  <p>- Nem, kedveském, már nekem késő van.</p>
                  <p>- Késő?</p>
                  <p>- Már én csak szeretek ilyenkor az én jó ágyamba lefeküdni.</p>
                  <p>- Hát nem jössz velem?</p>
                  <p>- Már bocsáss meg, Kálmuskám, most már csak hazamegyek az én öreg
                     oldalbordámhoz, mert osztán számon kéri...</p>
                  <p>Soká tartották egymás kezét. Sógor bácsinak megvolt az a kellemetlen szokása,
                     hogy negyedóráig is tartotta annak a kezét, akitől elbúcsúzott. Már az ember
                     azt hitte, szabadul, mikor újra csak elkezdte szorongatni, tapogatni, s a keze
                     oly lágy volt, erőtelen, kiapadt, s oly simogató, utálat.</p>
                  <p>S Kesserü nem bírt elválni, sőt mindig új meg új témát adott, akarata ellenére
                     is:</p>
                  <p>- Én bizony kimegyek, mert találkozom valakivel, s jobban meg lehet beszélni a
                     fehér asztal mellett ezt az ünnepet is, mint a délelőtti tanácskozáson.</p>
                  <p>- Ah, az egy nagy dolog, a kollégiumot igazán szép kitüntetés érte ezzel, hogy
                     Thaly Kálmán s az ország első tudósai ellátogatnak a mi szerény kis városunkba,
                     mert mi tűrés-tagadás, bár Rákóczi naggyá tette a mi iskolánkat, de azóta nem
                     történt semmi...</p>
                  <p>S csak tovább szorítja a kezét, s oly érthetetlen dolgokat mond...</p>
                  <p>Végre mégis szabadul, s fellélegezve, szabadon halad előre a város utcáján.</p>
                  <p>A kollégium melletti szűk zugon átmegy a Piac utcára, s valami furcsa, zavaros
                     érzés: a lelke mélyén szorongás, az arca nevet.</p>
                  <p>Gyönyörű, csillagos éjszaka volt, de nem bírt az égre nézni, mintha onnan
                     rosszalló szem figyelné, s nem bírt mégis visszafordulni, mintha
                     ellenállhatatlan erő vinné előre. Ahogy közeledett a Piachoz, bent egyre
                     forróbb s egyre izzóbb lett a vére. Már kinyitotta a száját, s lehunyta a
                     szemét, s mint az alvajáró haladt előre. A szíve körül egy állandó szorongás, a
                     torka elfúlt, s a halántéka lüktetett. Mintha be lett volna téve a meleg
                     kemencébe, egyre jobban hevítette valami, mintha kívülről jött s csapott volna
                     rá a hőség...</p>
                  <p>Aztán megállott, s megrázta a fejét: Mi ez?</p>
                  <p>A piacon fabódék állottak, a kofák lezárt bódéi. Már tudta, hogy ott van, de
                     sokáig nem mert felnézni. Aztán felpillantott az új házra, fel az emeletre. Ott
                     laknak... Három ablak az utcára, kettő balra, sötét, jobbra egy világos... A
                     roló félig leeresztve... Egyenletes sárga fény a tükörablakon... mintha
                     fényüveg volna benne... Semmi nyoma bent nincs az életnek. Az éjszaka már
                     sötét, már minden ablak fekete, feketén válnak ki az üvegtáblácskák az egész
                     utcán s az egész piacon. De ez az egy ablak olyan, mint az arany... olyan, mint
                     a paradicsomnak egy zuga: fényben, meleg boldog, mély fényességben él...
                     Vajon ez a hálószobájuk?...</p>
                  <p>Megvonaglott, s elhessentette magától a gondolatot. Úgy tűnt fel most a nő
                     emléke, mint valami csillogó sugárzás, amelyet semmi sem ér el...</p>
                  <p>Sóhajtott: összeomlott, most tisztán látta a feleségét, ahogy ott áll a
                     tornácon s utánanéz. Nagy szemei nagy és sötét sugarakat szórnak, kis finom
                     szája kibuggyanva maradt, mint egy elcseppenő bogyó... S karjai, mint a
                     hervadt liliomnak...</p>
                  <p>Hazamenni?... Vissza?... Nem!... sikoltott benne valami. Nem! Inkább ezer
                     halált és tízezer nyomorúságot, de nem és nem bírja többet. “Be vagyok csapva -
                     kiáltotta magában -, meg vagyok fosztva az élettől, valaki elvett tőlem húsz
                     esztendőt, s lezárt a szegénységbe és csöndbe. Elég volt! Hagyjatok engemet már
                     egy kicsit élni... Mit, az apám is vidám ember volt, a maga módján, s engem úgy
                     tartanak gyámság alatt... Mi van itt: nekem nem szabad kimozdulni? kölyök
                     vagyok én? megvette valaki tőlem a szabad akaratomat, a tiszta érzésemet, a
                     lehetőségemet!... Házi cseléd vagyok? kutya? akit láncra vernek estére, hogy el
                     ne bodásszon... Férj?... akinek otthon, a hitvesi ágyban a helye?...”</p>
                  <p> </p>
               </div>
               <div type="chapter">
                  <head>3</head>
                  <p>A Kaszinó boltíves régi ház, zöldre volt festve valaha, de már az eső
                     lemosdatta, a kapu alatt szennylé folyik, s azon keresztül kell lépni, ahogy
                     bemegy az ember az udvarra. Szimbolikus: mintha az élet szennyébe beletaposna,
                     aki idejön...</p>
                  <p>De hátul az udvarban szép zöld fák állanak, s alattuk fehér asztalok. Nagyon
                     kedves hely. Így este.</p>
                  <p>A szíve verése megállt: még nem ismerte föl, s már halottá lett: Sághyné ült az
                     asztalfőn, kicsit előreejtve a fejét, s úgy nevetett, mint egy aranymadár.</p>
                  <p>Se holt, se eleven nem volt, ahogy közéjük lépett, de nem látszott meg
                     rajta.</p>
                  <p>Nagy riadallal fogadták. Sághy volt ott, Petelei és egy kincstári tiszt, akit
                     ismert, de a nevét nem tudta.</p>
                  <p>- Maga hogy kerül ide? - mondta Sághyné oly egyszerűen és kedvesen, mint egy
                     madárka, ahogy csicsereg az ágon.</p>
                  <p>- Tudom is én.</p>
                  <p>- Szokott?</p>
                  <p>- Soha.</p>
                  <p>- És?</p>
                  <p>- Nem tudom, csak... valamit éreztem... felálltam... s...</p>
                  <p>Az asszony hangosan nevetett. Ferdén félrehúzta egy pillanatra az ajkát, furcsa
                     grimaszkát csinált.</p>
                  <p>- Na, jöjjön ide, mellém.</p>
                  <p>Az urak kedvesek voltak, de annyira el voltak foglalva a politizálásukba, hogy
                     nem volt nekik fontos az ő jötte.</p>
                  <p>- Kérek egy... spriccert... - mondta a pincérnek, aki lecsapkodta szennyes
                     szervétájával előtte a morzsát az abroszról.</p>
                  <p>- Igenis.</p>
                  <p>Akkor elkezdett a nagy bajsza alatt, a nagy szakállába mosolyogni.</p>
                  <p>Kedves, mély éjszaka volt, rajtuk kívül senki sem volt a helyiségben, az
                     asztalok fehérrel leterítve állottak a lugasokban, de az udvaron üresen, kopott
                     zöld színben búslakodtak. Dehogy búslakodtak, itt minden nevetett. Oly furcsa
                     volt és groteszk. Nagy, hosszú levelű ecetfák állottak az egyik sarokban, nagy,
                     ritka levelükkel idegenek voltak, s vidáman libbentek, mintha egymásnak
                     mesélnének éjjel a falevelek. Borostyán futotta be a saroktűzfalat; a kemény,
                     fényes levelek szaporán borították a vörös téglákat, a kavics sárga s az ég
                     sötét feketelila, mint egy nehéz függöny. Milyen jó itt! Fentről hűvös szellő
                     ereszkedik le, s aléltan és boldogan ül az ember.</p>
                  <p>- Mit végeztek ma délután az asszonyok? - kérdezte Kesserü az asszonytól külön,
                     halkan.</p>
                  <p>Sághyné nevetett.</p>
                  <p>- Mit?... szeretné tudni?</p>
                  <p>Kesserü ránézett, s elnevette magát.</p>
                  <p>- Szeretném.</p>
                  <p>- Mért szeretné?</p>
                  <p>Mind a ketten nevettek. Nem volt ebben semmi élc és semmi furcsaság, csak épp
                     annyi, hogy az asszony ellentmondott, kifordította a kérdést, és kötődött, és
                     többet adott, mintha egyszerűen válaszolt volna.</p>
                  <p>Hogy a férfi nem felelt, ő kérdezte:</p>
                  <p>- Kíváncsiságból?</p>
                  <p>A férfi nevetett. Ez igazán oly kedves és komikus volt, hogy ő a nagy komoly
                     fejével, szakállával kíváncsi legyen valami olyan semmiségre, amit egy csomó
                     asszony megbeszélhet a vendégeknek adandó uzsonnáról, hogy mi legyen, tejeskávé
                     vagy habos vagy...</p>
                  <p>Hát csak nevetett tovább, s nem felelt.</p>
                  <p>- Maga kíváncsi természetű? - kérdezte újra a nő.</p>
                  <p>- Magára kíváncsi vagyok.</p>
                  <p>- Rám?...</p>
                  <p>- Igen.</p>
                  <p>- És ha maga rám kíváncsi, akkor maga a többi asszonyt kérdezi tőlem?</p>
                  <p>Kuncogva nevettek.</p>
                  <p>- Vagy csak valamit akar kérdezni...</p>
                  <p>Ez igaz, tényleg úgy volt.</p>
                  <p>- ...és nem jutott eszébe okosabb...</p>
                  <p>Most felsóhajtottak mindketten, s a férfiakra néztek, akik oly komolyan
                     beszélgettek, ők nem voltak képesek megülepedett gondolatokkal foglalkozni.
                     Cicázott a lelkük, mint ha kis szellő libegteti a szirmokat.</p>
                  <p>- Hát most kérdezek valamit magától - mondta Kesserü.</p>
                  <p>- Na.</p>
                  <p>Nagyot nyelt, s mégis mást szólt, mint amit akart.</p>
                  <p>- Szokott sportolni?</p>
                  <p>Az asszony felnevetett. Ő is mást várt.</p>
                  <p>- Nem szoktam. Nincs rá időm.</p>
                  <p>- Nincs ideje? Mit csinál?</p>
                  <p>Az asszony nevetett.</p>
                  <p>- Alszom.</p>
                  <p>A férfi azt gondolta: “Hazudik.”</p>
                  <p>Nevettek; folyton egymás szemébe néztek, mind a kettőnek kék volt a szeme, s
                     úgy csillogott össze, mint két pajkos manó, azazhogy egy manó s egy nimfa...
                     Egy öreg faun, valljuk meg, s egy fiatal, vértől duzzadó, életre s mulatásra
                     vágyó, üde, fiatal asszony.</p>
                  <p>- Mit nevez maga sportnak? - mondta az asszony, s üres kis életére gondolt, egy
                     kisvárosi tanárné életére. Hol van attól a sport. Hacsak a nagytakarítást nem
                     nevezik sportnak, amit különben nem szeretett, s nem is szokott maga
                     végezni.</p>
                  <p>- Teniszezni tud?...</p>
                  <p>- Tudok.</p>
                  <p>- Na; végre egy felelet.</p>
                  <p>- Még kaphat különbet is.</p>
                  <p>Nevettek. Mintha valami jelentősége volna valahol a szónak. Mintha valami
                     egészen mást jelentene, mint amire vonatkoztatni egyáltalán lehet. Mintha csak
                     annyi volna az egész, mint a kiscicák karmolósdija.</p>
                  <p>- Azt elhiszem - mondta a férfi, s összehunyta a szemét, úgy nézett az
                     asszonyra. - Magával jól lehetne megverekedni...</p>
                  <p>- Verekedni? - mondta elámulva az asszony.</p>
                  <p>Erre ő nagyon, de hangtalanul nevetett. Verekedni! Evvel az édes, édes nővel...
                     Most hirtelen észrevette, hogy vastag, húsos száját valahogy ugyanúgy vonja el,
                     mint ahogy a nő a maga vékony ajkát...</p>
                  <p>- Megverne? - kérdezte az asszony.</p>
                  <p>Ő forrón és buján nézett rá.</p>
                  <p>Nem is értette. Megverni? ezt?... mily gyönyörű karjai vannak, erős és mégis
                     karcsú... mekkora mellkas, milyen nyak, tüdő, s ez a gyönyörű kis homlok,
                     csillog mint a márvány, a homloka különösen hatott rá, a felesége homloka nem
                     volt kiformálódva, valahogy elveszett a hajban, alácsúszott, elmúlt felfelé, de
                     ez olyan volt, mint egy kemény, önállóan megmintázott, íves, domború kupola, az
                     arc fölött, amelyen valami istenség mosolya fénylett.</p>
                  <p>- Meg - mondta aztán komolyan, keményen, egészen behunyt szemmel, s oly
                     kéjesen, mintha máris harapni akarna.</p>
                  <p>Az asszony lassan elvonta a száját, a szeme egészen lecsukódott, a pillái
                     hosszúak voltak és sötétek, s a szemek alatt gyűrődés támadt, egészen zavart és
                     bizonytalan lett az arca, s elfordította a szemét.</p>
                  <p>Nem válaszolt; ki tudja, mit gondolt.</p>
                  <p>Ő felsóhajtott, de oly lassan, hogy hangja ne legyen, csak teleszívta a tüdejét
                     levegővel, most ájultan jó volt.</p>
                  <p>Sokáig nem beszéltek.</p>
                  <p>Nézték a férfiakat.</p>
                  <p>Sághy olyan hallgató ember volt, nagyon elegánsan volt öltözve, mindnyájuk közt
                     az egyetlen elegáns ember, ami kissé illetlen volt ebben a kis városban és
                     vastag termetéhez képest; az arcát affektálva tartotta, mintha nagyon okos
                     embert játszana, aki hozzá nem méltó, nagyon buta emberekre figyel.</p>
                  <p>Petelei a tankönyvkiadások ügyéről beszélt, igen hevesen, s ez mindnyájukat
                     érdekelte:</p>
                  <p>- A direktor úgy gondolja, hogy az iskola kötelezővé teheti, hogy a növendékek
                     kizárólag csak saját kiadású tankönyveket használjanak. Tehát, ha mi ellátjuk
                     magunkat könyvekkel, nem szorulunk rá a fővárosi kiadókra.</p>
                  <p>Kesserü összerándult. Ez egy kitűnő idea, ezt le kell foglalni. Ebből pénzt
                     lehet csinálni, s ő tudta, hogy rajta kívül senki sincs, aki keresztül is tudja
                     vinni. De ő megszervezi... Hirtelen komoly lett, szivart vett elő és
                     rágyújtott. Az igazgató. Van is annak valami ideája! De annál jobb, csak hadd
                     legyen ő az igazgató... ezt most rögtön meg fogja csinálni... Hatszáz diák...
                     csak tíz tankönyvvel évente... Egy-egy budapesti kiadó pár forintot fizet egy
                     tankönyvért... ez a legnagyobb uzsora... holott van olyan tankönyv, amelyikből
                     már huszonnyolcadik kiadás van... Nem, ezt nem szabad kiereszteni a markából...
                     ez egy nagy tőke, nagyobb lehet, mint a kollégium birtokain való gazdálkodás és
                     sokkal nyugalmasabb, a könyvet nem kell csordásokkal őriztetni... s a könyvet
                     a kollégium pincéiből senki sem fogja ellopni, mint a szőlőt a Kutpatkán... még
                     a darázs se...</p>
                  <p>Valami belső égést érzett. Ez a könyvkiadás, mint idea, már az ő apja idejében
                     felmerült, de elejtették. Most Petelei csak az ő régi gondolataira eszméltette,
                     s most kimondhatatlan vágyat érzett pénzre... szüksége volt... akart...
                     kellett... sürgősen sok pénzt... még nem is tudta mire s mi lehetne, de
                     rányitotta a szemét az asszonyra, aki szótalan ült mellette... vajon mit érez
                     és mire gondol, hogy el tudnak a nők hallgatni egyszer-egyszer...</p>
                  <p>- Mondja, szereti maga a pénzt? - kérdezte hirtelen.</p>
                  <p>Az asszony arca mosolygón fellobbant, akkor azt mondta:</p>
                  <p>- Utálom.</p>
                  <p>De ő már boldogan feléledt: ez igen, ez tudná őt munkára vinni...</p>
                  <p>Pénzt. Persze a pénzt utálja; mire az neki; de hogy van öltözve; mily finom ez
                     a batisztruha; mily rendkívül finom színek, ízlés, s mily drága, szép s
                     gyönyörű test; nem is tudta tisztán, de valami homályos vágy dagadt benne: a
                     világ minden szépségét ráhalmozni erre a nőre... Ruhát és ékszert, és
                     körülvenni lakással, bútorokkal, kocsi, utazás: amit csak az élet nyújtani
                     tud...</p>
                  <p>- Jöjjön velem Párizsba - mondta halkan.</p>
                  <p>- Párizs - mondta sokára a nő, s lehunyta a szemét. A feje kicsit hátraesett,
                     az ajka előrecsücsörödött, aztán sóhajtott. - Párizs.</p>
                  <p>Kesserü mereven nézett maga elé. Ő volt már egyszer Párizsban; mint akadémiai
                     hallgatót kiküldte az iskola Utrechtbe, s akkor az apjától pénzt kapott rá, s
                     Párizsba is elment három napra. Látta most a rengeteg várost, a világotthont, a
                     tömeget az utcán, a nagy kerekű taligákat, a Metrót, a csillogó földalatti
                     villanyost, a rakott autóbuszokat, s a Concorde tért, ahol, mint a hívőnek,
                     minden kultúrembernek le kell térdelnie... Egy pillanat alatt nagy és szép
                     emlékek s érzések vadították meg: jaj, s neki itt kell tespedni; feküdni kell a
                     hitvesi ágyban...</p>
                  <p>Az butaság, az a tankönyvkiadás: mikor lesz abból pénz... Az csak ideköti az
                     embert egy életre; azt igen, hat gyereket nevelni lehet belőle, de egyet
                     élni?...</p>
                  <p>- Miért nem felel őszintén? - mondta Sághynénak. - Maga nem utálja a pénzt.</p>
                  <p>- Utálom - mondta az asszony, s leereszkedett pillákkal nézett a szemébe.</p>
                  <p>Kesserü sokáig nézte a szemét, mily tiszta vizű kék; azt mondta:</p>
                  <p>- Kék szem, ravasz szem.</p>
                  <p>Az asszony szeme kicsit megvillant s visszanézett. Most nézte meg először a
                     férfi szemét.</p>
                  <p>- Látom - mondta csöndesen.</p>
                  <p>A férfi szíve nagyot dagadt: ez a nő, ez méltó párja. Ily finoman...</p>
                  <p>- Nézze, milyen furi csokor - mondta hirtelen a nő.</p>
                  <p>Ránézett a csokorra. Nyári virágok nagy bokrétában az asztal közepén.</p>
                  <p>- Most sorolja fel - szólt az asszony.</p>
                  <p>- Rossz botanikus vagyok.</p>
                  <p>- Kacagás... Sikoltás... Sóhaj... Vér - mutatott hosszú, ideges ujjaival a
                     virágokra a nő.</p>
                  <p>A férfi rémülten nézte a kezét, vér ömlött az agyára. Ismeretlen volt neki ez a
                     buja fantázia, szédült a boldogságtól, mintha egy magasabb világba került
                     volna.</p>
                  <p>- Lilavörös! hallja, hogy vonyít... - nevetett halkan a nő, és lehunyta a
                     szemét, s olyan volt, mintha visszahúzódott volna önmaga mögé. Félelmes volt,
                     vinnyogó, távoli.</p>
                  <p>- Élek! - mondta a férfi konstatálva.</p>
                  <p>- Biztos? - szólt a nő, s finoman nevetett, hunyorítva maga elé nézett.</p>
                  <p>- De meddig?... - nyögött a férfi.</p>
                  <p>- Mint a tenger - nézte a virágokat a nő.</p>
                  <p>- Mint a tenger...</p>
                  <p>- Fodros habok... Tajték...</p>
                  <p>- Mint a tenger.</p>
                  <p>- Letörött; nézze milyen csüggedt; reménytelen... - s ingerkedve nevetett,
                     fehér ujjával megérintett egy elhervadó fürt virágot.</p>
                  <p>- Remény?</p>
                  <p>- Zöld, remény - megsimított egy buja, nagy zöld levelet, gyermekes
                     hunyorítással, csintalankodón.</p>
                  <p>- Remény... - ismételte a férfi is, jaj, a vér megöli, úgy rohan az agyára.
                     Részegen, kábultan nézett az asszonyra. Mi történt vele, mi történt vele. Soha,
                     soha ezt a szédülést nem bírja elviselni.</p>
                  <p>- Szereti a pénzt? - kérdezte hirtelen, támadóan, gúnyosan verekedve.</p>
                  <p>- Utálom.</p>
                  <p>- Hazudik.</p>
                  <p>Az asszony idegesen fölkacagott.</p>
                  <p>A társaság odafigyelt, megijedtek, hogy elárulták magukat.</p>
                  <p>Úgy érezte, rögtön felemelkedik a levegőbe, könnyebben, mint egy madár vagy
                     üres léggömb, de nem maradhat tovább ideláncolva a földhöz. Az agya pattanásig
                     volt, reszketett, hogy szót szólanak hozzá.</p>
                  <p>Hirtelen felemelkedett, felállott, didergő ajakkal; kezet nyújtott, s férfiasan
                     megfogta az asszony kezét. El kellett mennie, mert nem bírta; ordítania kellett
                     egyszerre, kurjantani, s duhaj nagy mennyszaggató üvöltésbe kezdeni: oly
                     boldog, boldog, oly kimondhatatlan boldog volt, azt hitte, ha felemeli a
                     karját, benyúlhat az egekbe, s angyalokkal dobálhat.</p>
                  <p>- Kezit csókolom.</p>
                  <p>Az asszony biccentett, mosolygott. Jó volt, hogy elment ez a férfi, jaj, benne
                     is felpimperedett, bimbózott, gyöngyözött valami boldogság... hecc...</p>
                  <p>Kesserü kurtán kezet fogott, s nem is hallgatott a tartóztató szavakra, el. A
                     kapu alatt fizetett a pincérnek, aki kijött a söntésből.</p>
                  <p> </p>
               </div>
               <div type="chapter">
                  <head>4</head>
                  <p>Úgy kellett futnia, mintha valami ellenállhatatlan erő röpítené. Teste tűzben
                     égett, foga vacogott, semmi gondolata nem volt, de valami oly roppant
                     szédület, amelynek még nevét sem ismerte.</p>
                  <p>Át az utcán, a piacon, s vakon futva be a szemközti nagyvendéglőbe, annak a
                     belső szobájába rohant, mintha kergették volna, levetette magát egy székre, s
                     könyökét az asztalra vágta, rátette a fejét tenyerére.</p>
                  <p>- Jaj, mennybéli jóságos jó isten! - mondta, s mindjárt hozzátette - egy liter
                     vörös bort.</p>
                  <p>A nehéz, csámpás kiszolgáló lomhán megfordult s elment, ő körülnézett szédült
                     aggyal s káprázó szemmel, mintha most mindjárt meg kellene halni, gutaütéses
                     boldog szédületben. A fejét úgy tartotta, oly nehéz volt és oly tehetetlen,
                     röfögni, mint a disznó, állati hangot adni s böffenteni a vad boldogságtól:</p>
                  <p>- Szeret.</p>
                  <p>Vastagon elmosolyodott, úgy érezte, hogy a pofái oly vastagok s merevek, mint
                     egy vaddisznóé, s úgy emsegett, odaadta magát, mintha fejét most rögtön
                     beletúrhatná a nő kebelébe.</p>
                  <p>Hozták a bort, egy vizespohárral felhajtott, érezte, ahogy ömlik lefelé a
                     torkán, be a beleibe, s kis idő múlva égett s főtt a belseje.</p>
                  <p>Akkor lekönyökölt, s maga elé nézett: várta az alkoholmérgezést, amely
                     erőtlenné tette az izmait, a karja, keze feje úgy lógott, minden eresztékben
                     megszakadt, mindjárt széthull.</p>
                  <p>- Szeret - mondta -, szeret, szeret, szeret...</p>
                  <p>Újabb pohár bort ivott meg. Nem tud visszagondolni, mit beszéltek, egy-egy szó
                     nem sok; annyi se jut eszébe, csak úgy csilingel a fülében a hangja, mint az
                     aranycsengő, s a nézése mint a tűzsugár, s nem is tudja mit jelent az a szó,
                     amit most százszor elsziszeg, ropogtat, mint a zabot vagy magot a foga közt,
                     oly élesen és tisztán mondogatja: “szeret, szeret”.</p>
                  <p>Nagyot fúj, s a harmadik pohárt... Akkor összeomlik...</p>
                  <p>A testében fő, fő, szakadatlan, rotyogva, bugyogva, pöfögve, a bor, a vér, fúj,
                     de utálatosan jó... a vére most megaludt, mint a leölt állaté a napon, ott bent
                     a testében mint a lekvár, úgy fortyog, harákol.</p>
                  <p>- Szerelmes vagyok - mondja hirtelen s váratlan.</p>
                  <p>Ettől megijed.</p>
                  <p>Ez még nem jutott eszébe.</p>
                  <p>Az arca vörös, mint a rák, de érzi, ettől elpirul... Mélyen és szégyenletesen
                     elpirul... Aztán kacagni kezd... Ott ülve egyedül a piszkos, mártásos, boros,
                     undok veres abrosz mellett, a Vadászkürt hátulsó söntésében, egyedül - jaj,
                     csak meg ne lássák a diákok -, szégyennel és orcapirulással gondolja újra el
                     hiányos agyvelejében, kifordult életében, hogy ő most valóban és föltétlenül
                     szerelembe esett, s hogy kitört, kitört rajta a szerelmi téboly...</p>
                  <p>Szerelmes... Mi az?... Sohasem volt... Szerelem volt az?... Az? Szerelem?...
                     valami édes, édes, rózsaködös mámor volt, Galánffy Zsófival, egy tiszta, szent,
                     megengedett, isten és emberek által jóváhagyott tisztességes, boldog, büszke,
                     nemes valami... Amire visszagondolni mindig jó volt és édes, amiért dolgozott,
                     küzdött, három évig várt, egyetemet végzett, de nem ment Pestre, itthon maradt,
                     tanár lett, megházasodott, családot alapított, a konyhában főző asszonyának
                     minden szabad idejében regényt olvasott, és senkinél két évig nem vizitelt, és
                     mindenkire való tekintet nélkül folyton csókolta és simogatta és imádta és
                     becézte, és a szüleinek hátat fordított, a testvéreivel összeveszett, az egész
                     világgal meghasonlott és a tudománnyal hadilábra került, a könyveit porban
                     hagyta, a tudományát elfeledte... és most egyszerre itt egy új szerelem...</p>
                  <p>Hűj, de meleg van!</p>
                  <p>Megpróbált kiegyenesedni, de újra összeesett; megrázta magát megint,
                     visszahullott; újra töltött s ivott. Ha már benne vagyunk...</p>
                  <p>Aztán soká, soká ült, anélkül hogy valami, legcsekélyebb gondolata is támadt
                     volna.</p>
                  <p>Még egy liter bort rendelt.</p>
                  <p>De már nem ízlett, nem kívánta, betelt. Bár így be lehetne telni minél hamarább
                     a szerelemmel is... Szerelem... szerelem... elmosolyodott, s érezte, hogy
                     fénylik izzadt arca: szerelem... van egy mese, a zöld disznóról, a szerelmes
                     herceg zöld disznóvá változik, az nagyon jó mese, és Sághyné is szerelmes, most
                     az is otthon, azóta haza... szegényke: de ha nem volna elég szerelmes, akkor
                     meg kell szerelmesíteni, de hogy? hogy ő is legyen olyan szerelmes, mint egy
                     dög.</p>
                  <p>Ebben megnyugodott. Hűj de jó lesz vigyázni majd a felállásnál... és vigyáz is,
                     mert csak későn vette észre, hogy már fel is állott, mikor azt gondolta, hogy
                     fel fog állani... elkésett a gondolata... s ezen nevetett, de csak akkor vette
                     észre, hogy még mindig ezen nevet, mikor már konstatálta, hogy ki is ment a
                     szobából, az asztalokon s a székeken végigevezve, kalimpáló kezekkel és
                     lábakkal, és kint van a csillagok alatt...</p>
                  <p>- Rettenetesen részeg vagyok - botlott a nyelve -, de rettenetes
                     szerelmes...</p>
                  <p>Egy idő múlva megint ott volt a helyén a bor mellett, töltött és ivott, s nem
                     tudta, hogy került vissza, s ki az, aki iszik, elkezdte az asztalt puha ököllel
                     ütemesen verni. A legény, a piszkosfehér, vastag, undok, már régen ott állott
                     előtte, s ránézett, és ő még mindig ütötte az asztalt, akkor igen kedvesen s
                     nyájasan s gyöngéd hangon mondta: “egy levélpapírt... meg egy borítékot... meg
                     egy ceruzát, ami van nekem, meg egy kis józan észt...”</p>
                  <p>Tudta, hogy ezeket az utolsó szavakat csak magának mondja, s oly halkan és oly
                     különös hangon, hogy azt a pincér nem is értheti, de kimondta, szótagolva, s
                     furcsa volt neki, hogy ő hallja...</p>
                  <p>Egyszer úgy látta, papír van előtte, fehér, kisalakú, komisz levélpapír, de
                     milyen jó, hogy egyedül van, hogy ebben a kisvárosban ilyen szolid emberek
                     vannak, persze a diákok elmentek, akik itt vannak, azoknak nincs pénzük...</p>
                  <p>Kedves Sára!</p>
                  <p>Ezt írta le a papírra, s csodálkozott, hogy a betűi milyen jók, éppen olyanok,
                     mintha józan volna.</p>
                  <p>Itt ülök bor mellett, és szeretem magát...</p>
                  <p>Megállott, megnézte és mosolygott, s a szája szélén érezte, hogy éppen úgy
                     mosolyog, mint Sághyné, úgy tartja a száját, ahogy Sághyné szokta... Haha,
                     mondta, ez őszinte, egyenes és becsületes írás. Itt nincs kétség.</p>
                  <p>Maga szép. Mi az, hogy szép? Én eddig sose törődtem a szépséggel, de most az
                     egész világon mindennél több a szépség, mert maga szép... és én szerelmes
                     vagyok magába...</p>
                  <p>Roppant szédülést érzett, az egész terem megfordult vele, azt hitte, most
                     mindjárt rókázni fog, de elmúlt. Ivott; a bor nedvessége jólesett, a fanyarsága
                     azonban, a vörös bor fanyar íze émelyítette.</p>
                  <p>Kedves Sára, maga mélyen meghatott engem, nem tudom, mi lesz ebből, de azt
                     hiszem, végzetem betelt.</p>
                  <p>Újra megállott, ez a gondolat a szívére ment, és sírni kezdett. Homályosan
                     feltűnt előtte élete szörnyű tragédiája, hogy neki itt kellett ragadni ebben a
                     kisvárosban, ahol senkivel sem érintkezve, lezárva, jaj, a boldogság börtönébe
                     bezárva... Szeméből bőven ömlöttek a könnyek, aztán lassan megkönnyebbült.</p>
                  <p>Én letérdelek maga elé, s megcsókolom a maga kezét, és leteszem a fejem a maga
                     ölébe, de mért hazudik nekem, maga nekem így is szép, miért hazudik...</p>
                  <p>Most hirtelen felnyitotta a szemét, s éberebben nézte a betűit. Mi is az, amit
                     most ír a hazugságról... volt valami... a beszélgetés alatt... de mi... volt
                     egy pillanat, mikor azt akarta mondani, hogy: mért hazudik?... de nem
                     mondta... vagy mondta? ezt jó volna kitörülni... de mért? ennél nagyobb
                     vallomást nem írhat: maga nekem így is tetszik... ha hazudik is, ha becstelen
                     is, ha Csont Imre a szeretője, sőt ha a herceg is az, mert igen, azt is
                     hallotta, hogy... pénzt fizetett a herceg Sághynak... hogy azért élnek ilyen
                     nagylábon, mert az asszony keresi... jaj... ez a bor... de annál jobb...
                     remélhető... lehet...</p>
                  <p>Durva szó: mért hazudik... hiszen neki nem hazudott, előtte egy szent és egy
                     édes, édes...</p>
                  <p>Kedves, ne haragudjon rám, hogy én oly szerelmes vagyok... de én egész
                     életemben s halálom órájáig... vagy a kiábrándulásig... nem tudom: kezét
                     csókolja</p>
                  <p>Mily zagyva, ezen nem fog eligazodni senki; ez egy buta, buta írás. Pedig jól
                     kezdődött, egyszerűen s őszintén... de hogy elromlott.</p>
                  <p>A szemét alig bírta nyitva tartani, pedig jó volna újrakezdeni az írást, de
                     érezte, hogy erre nem volna képes már, még egyszer leírni, nem. Aláírta tehát a
                     nevét: mit írjon? írta: Dr. Kesserü Kálmán.</p>
                  <p>Összehajtotta, borítékba tette, címet írt rá, s hátul ráírta: Feladó: dr.
                     Kesserü Kálmán. Hogy mért írta rá? Mikor már oda volt írva, megnézte, minek
                     kellett ezt leírni? De muszáj volt, muszáj volt ugyanarra a levélre egymás után
                     leírni az asszony neve után hátul titokban a magáét is.</p>
                  <p>Csodálkozott önmagán, hogy tudott fizetni, bár nem bírta figyelemmel kísérni a
                     számolást, s csodálkozott, mikor az utcán találta magát, s pláne mikor a
                     postaláda nyílását keresték az ujjai. Úgy tűnt fel, mintha valaki vezetné,
                     óriási kihagyásokkal dolgozott a figyelme, csak fel-feleszmélt.</p>
                  <p>Mikor a levelet bedobta, hirtelen tágra nyitotta a szemét, s azt mondta:
                     “Elvesztettem a csatát.” Még megnézte a postaládát gondosan, igen szomorú volt,
                     homályosan rémlett előtte valami szörnyűség, amitől a szíve szédült.</p>
                  <p>Hogy aztán hogy ment haza, arra sosem emlékezett vissza többet, csak arra, hogy
                     igen boldog, szép éjszaka volt.</p>
                  <p>Maga feküdt le az ágyába, s tudta, hogy a felesége ébren van, mereven fekszik s
                     nem szól. Egy szót sem szólt. Halálos kétségbeesésben, fagyosan, mereven.</p>
                  <p>De ő alig feküdt pár percig, fel kellett ugrania, s kirohant. Alig bírt az
                     ajtón kiesni, már megindult, mint a lavina, benne a bor, és okádott.</p>
                  <p>Mikor javában szenvedett és szégyellte magát, felismerte a sötétben a fiát, aki
                     reszketve, egyingben, mezítláb állt előtte.</p>
                  <p>Ingerülten, bal kezével intett neki, hogy menjen el. Ahogy Noé befedezte magát
                     a gyermeke előtt.</p>
                  <p>- És most vége az életemnek - mondta magában, s elmosolyodott, mint az
                     üdvözültek.</p>
                  <p>1925</p>
               </div>
            </div>
      </body>
  </text>
   </TEI>