<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16795" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Belvedere</title>
            <author>
               <persName>
                  <surname>Ligeti</surname>
                  <forename>Ernő</forename>
               </persName>
               <date from="1891" to="1945">1891-1945</date>
               <idno type="VIAF">50292909</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">16526</measure>
            <measure unit="pages">39</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Belvedere</title>
               <date>2017-04-24</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/16700/16795/"/>
               <respStmt>
                  <resp>Original Electronic Edition</resp>
                  <name>Vitos Zsófia</name>
                  <name>Molnár Éva</name>
                  <name>Drótos László</name>
               </respStmt>
            </bibl>
            <bibl type="printSource">
               <title>Belvedere</title>
               <author>Ligeti Ernő</author>
               <pubPlace>Kolozsvár</pubPlace>
               <publisher>Lapkiadó rt.</publisher>
               <date>1921</date>
               <ref target="https://mek.oszk.hu/16700/16795/"/>
            </bibl>
            <bibl type="firstEdition">
               <title>Belvedere</title>
               <author>Ligeti Ernő</author>
               <date>1921</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-05-11"/>
     </revisionDesc>
  </teiHeader>
  <text>
    <body>
         
         <div type="chapter">
            <head>I. FEJEZET</head>
            <p>Rigától Prágáig röpitett egy kórházvonat és letett, ütött-kopott katonát a letnai
               ideggyógyintézetben. Fáradt sugarakkal, gyilkos hidegfürdőkkel, a tussok hideg
               korbácsával paskolták a testemet és déltájban kiültem a belvederei parkban gyüjtöttem
               vizes arcomra a napsugarakat, mellre szívtam az augusztusi délelőtt hársfával és
               füaromákkal elegyes illatait, fáradtan hullott ölembe Jammes verseskönyve, szikráztak
               sárgás fényben a padok és szikrázott lenn a hegy lábánál a Moldova. Fejem felett
               arany legyecske szállott. Éltem.</p>
            <p>Éltem és lassanként elsülyedt az időben egy muló élet kulisszája. A felgöngyölődő
               szallagnak csak egy-két színe vibrált fel előttem. Idegen volt a varsói zsidónegyed,
               a breszki elhamvadt város, az át-megjárt orosz faluk a savanyú szélben, a végtelen
               mászkálások az éccakában a trénnel, az állásokra ráereszkedő esőfüggöny, melybe
               elvétve világitórakéta hasitott be és a fényszóró nagy szeme, ha pillantása hegyekből
               rejtett völgyekbe fordult alá. Itt: zsongott az élet. Kis gyerekek hemperegtek a
               pázsiton, cipőjükbe becsúszott az aranyos kavics, hajukba belopta magát a hegyes
               fűszál és katicabogár.</p>
            <p>Az életnek nincs se vége, se hossza - pepecseltem el a gondolattal. Mellettem öreg
               cseh anyóka öltögette a harisnya szemeit egymásba. Elszakadt szálak kapcsolódtak
               távolba néző szemem előtt fátyollá, élet sokszínü kendeje, beleszövődvén mult napok
               izes szálai és a levegőben kergetődző ökörnyál, rézsutosan eső napfoltok és remegő
               levelek zöldje.</p>
            <p>Két-három új barátom volt akkortájt. Alacsony, tömött kolozsvári doktor az egyik.
               Pocakján pettyes fehér mellény, aranylánc, vastag, polgári ékszer. Kurta lábaival
               vidáman szökdécselt a sétányon. Szerette a nőket szemmel és minden kalandvágya,
               melyet az otthoni élet és a kisvárosi megszokottság guzsba kötött, most felszabadult
               és fegyelmezetlenül tombolta ki magát az arany Prága vérforraló nyarában. Mosolygó
               ábrázattal, óránként megujuló frisseséggel próbálkozott a Belvedere nőinél, ravaszul
               kacsintva hagyta ott névjegyeit a padokon, a kis, négyszögletü névjegyeket behajtva,
               rajtuk a felirással: Univ. Prof. dr. Schwartz.</p>
            <p>Néha be sem mutatkozott. Észrevétlenül oda simult a nőhöz, belecsipett a karjaiba, ha
               ültek, megérintette fehér harisnyájukat. Ha a szeme közé vihogtak, boldog volt és már
               hitte is, hogy nemzeti missziót teljesit, hogy most itt van a csehek között, a
               lovagias magyar nemzet fegyverbarátságát közvetiti. Leszidták, elfordultak tőle? Fel
               se vette. Tréfásan megfenyegette ujjával a menekülő fehérnépeket és nyugodtan, mintha
               semmi kudarc sem történt volna, magyarázgatta nekem:</p>
            <p>- Én mondom magának, Prágában minden nő kapható, csak tudni kell velük bánni.</p>
            <p>De arról egész Prágában senki sem tudott, hogy dr. Schwartznak egy szeretője is lett
               volna.</p>
            <p>A másik barátom, kivel flangéroztam a parkban, szelid arcu, budapesti technikus volt.
               Arcán néhány szál szakáll serkent, gyerekes kék szemével áhitatosan és félénken
               tapogatta a leányokat, kik ringatódzva jöttek át a gyepen, kezükben rakett és mellük
               ritmikusan domborodott a csipkebluz mögött. Dr. Schwartz vállalta ifju barátunk
               kitanitását a széptevésben. Soha meg nem történt raffinériákról mesélt órákhosszat, a
               nők meghóditásának titkáról és különösen neki fejtette ki nagy előszeretettel
               elméletét, hogy minden nőt meg lehet hódítani.</p>
            <p>- Fiatal ember, minden nő a magáé, csak ki kell nyujtania a kezét. Azután megcsipni a
               gazdag nőt, van itt milliomos leány elég, elvenni, hazahozni Magyarországra.
               Bizony.</p>
            <p>Aladár a technikus talán be is látta ez elmélet helyességét, de elpirult, ha egy nő a
               szemébe nézett. Félt ilyen acélos nézésektől, amelyek egyszerre mindent megláttak
               rajta és összefoglaltak. Csak az áhitat élt benne, hogy jó volna kéz a kézben, nézni
               a kertre leszállingózó estét, de azokat, akik meleg nézéssel fütötték fel arcába a
               vért és karjuk érintése csendesen izent neki, tovább hagyta lebegni. Megelégedett egy
               divatárus kisleánnyal a Zizkovból, ártatlan találkákat adott a régi városháza előtt
               és feketesört fizetett esténként egy mohafedte kültelki pivovarban.</p>
            <p>Ezek az emberek fontosak voltak nekem, aminthogy minden fontos, ami az életemmel
               legkisebb mértékben is összefügg. Kisvárosi ember vagyok, érzékeny család sarja,
               nagy célok felé nem törtető, kissé passziv, mint minden ember, kinek a szük városi
               horizont nem engedi meg, hogy kalandorrá nőjje ki magát. Ahogy a pásztorember ismer
               minden csillagot az égen és tudja a nap járását és tekintettel kiséri a felhők
               iramát, úgy engem kis eseményeim szemlélővé tettek, megfigyeléseim ha nem is
               tökéletesek, az csak azért van, mert nem tudok objektiv maradni. A dolgok körülöttem
               nem sűrűsödnek tapasztalattá, minden gennyesen és véresen a szivem alá türemlik, ott
               él tovább megbujva, rejtve. Jön valahonnan szeptemberi szél, lekoppan egy érett kék
               hasu gyümölcs, orromba szökik ismerős illat, körülszálldos régi veretü szó, kibuggyan
               álmomban elfeledt kacagás hegyi patakja, megszállja torkomat kőszénfüst vagy
               monostorok felől harangszót kerget ide a szél, mintha petróleummal öntöttek volna le,
               minden oldalomon égek. Egyszerre világossá válik a sok összefüggés és édes istenem,
               annyi az összefüggés és minden összefügg egymással. Mint egy megbolondult
               postahivatalban, egymásba gabalyodnak a távíró szálak, Budapest vonalon
               beleordítanak a székely havasi kolompcsilingelésbe és ha emlékeim régi versek zöld
               lankáival korrespendálnak, belesajditnak életem hurjai. Triviálitás és sablon,
               vannak mozdulatok és mellékzöngék, melyek életem egész zeneszerkezetét zengésbe
               hozzák. Néha megkisérlem kikapcsolódni életemből. Mint az indiánus a hömpölygő
               folyamon úgy heverni életem partja mellett, elvétve rátenni a fülemet a bő habokra,
               hogy hallgathassam és megsejdithessem elkövetkezendő lépések neszét. Ez volna talán
               az ugynevezett tárgyilagosság, mely egynehány íróknak jellemzetes sajátja. Fiókom
               tele van hasonló kisérletekkel, melyek a régi recipe szerint egy-egy tőlem látszólag
               független eseményt nem nagy fáradsággal eltalált pointirozással gyurtak eleven
               agyaggá, de ma már, ki tudja, fejlődés ez vagy visszafejlődés, számos problémáim
               helyét csak egy probléma foglalta le, hogy úgy mondjam nagyobbszabásu kérdés, mely a
               paleolit korszaktól kezdve - vagy talán még régebbről - a szénkészletek teljes
               kiapadásáig - vagy talán még tovább - minden területet betölt, egyetemes
               világtörténelem: életem. Épen ezért bátor vagyok szives olvasóim figyelmét felhívni,
               hogy nincsen módomban úgy előadni a dolgokat, mint vannak. Egy csepp vizbe még
               Dickens sem szoritott tengert és ha önök mégis azt hiszik, Dickens legkevésbbé hitte
               volna. Minden író kifelé illuzionista és az úgynevezett tehetségétől függ, hogy
               mennyire lesz kókler. De befelé valamennyien, kik pennát forgatunk, nagy üstökösök és
               kis egek álló csillagai, egyformán nem tudjuk magunkat kifejezni, különösen akkor
               nem, ha felelősségünk tudatában önönmagunkról beszélünk.</p>
            <p>Barátaim, akik érző, eleven emberek voltak és külön-külön a firmamentum pályáin, mint
               a mindenség keringtek, valóban benyultak életembe, de fontosságok nem volt nagyobb,
               mint ott a Belvederén a pilseni sörnek, lábam alatt sárguló homoknak, a rododendron
               kerti ágyaknak és egy drótkerítés mögül előkandikáló korhadt száru rózsabokornak. Az
               emlitettek csak zárai és lakatjai életemnek, csupán arra jók, hogyha közülük
               akármelyiket látnám, vagy csak emlékezetem pitvarába kerülne, minden eszembe jutna.
               Alakjukat szándékosan kicsinyeltem le és csak magamat tolom előtérbe, mint Zuluoga
               spanyoljait és ha magam mellett megtürök hasonló nagyságban és lendületben bárkit is,
               azt csak magamért, luxusból, ajándékozásból teszem.</p>
            <p>Barátaimmal hosszasan nem vitatkoztam. Bevallom, szívesen bocsátkoztam elvi
               jelentőségű vitába, de mint szemérmetes, vidéki ember, lehetőleg kerültem az
               alkalmat, hogy magamból is adjak valamit. Több izben megremegtem és vér szökött az
               arcomba, hogy most elárultam magamat, szerencsére legtöbb embernek megvan a jó
               tulajdonsága, hogy észrevétlenül megy el fontos és életet reprezentáló dolgok
               mellett. Minden embernek más és más mult áll a háta mögött és ez teszi lehetővé, hogy
               még ha el is mondanók egymás titkait, akkor se értenők meg egymást. Nem találok
               rosszabb felosztást, mely a nyelv külömbözősége szerint osztályoz, hiszen minden
               ember, akár magyar, akár német, akár cseh, a saját, egyedüli nyelvén beszél, melyet
               már a szomszéd sem ért meg. Ez a tény indokolja álláspontomat, hogy ha van emberek
               megkülömböztetésének jogosultsága, ez csak a külön-külön emberi lehet, ami
               végeredményben egy a nemes értelemben vett kozmopolitizmussal.</p>
            <p>Magamnak szavakkal körülbástyázása, gesztusokkal védekezése bizonnyal kényelmi
               szempont és semmiesetre sem belső szükség. Nem győzöm eléggé hangsúlyozni, hogyha
               családi nevelésem magányosságra kárhoztatott is, emberekkel szívesen érintkezem és
               szükségesnek tartom, hogy fajtám egy-egy sikerültebb emberpéldánya állandóan
               kezemügyébe essék. Minden plein-air úntat, ha nem látok magam körül élő lényt és
               bármennyire is sikerült az irodalomnak a maga relativ eszközeivel vér és
               hús-figurákat újrateremtenie, kell öt érzésünknek az emberi test közelsége, párája,
               bolondsága és szenvedése.</p>
            <p>Prágában magam is részt vettem barátaim hancurozásában. A társaságért sok mindent
               megtesz, elkövet az ember.</p>
            <p>Szivesen emlékezem vissza két leányra, akik testvérek voltak, egészségesek, ápoltak
               és a fiatalság uri gőgje dagasztotta idomaikat: Nevüket sokáig nem tudtam, de
               Schwartz, aki a Belvederén mindenkit ismert, mondotta róluk, hogy egy nyugalmazott
               alezredes leányai. Ez természetesen nem volt igaz, aminthogy dr. Schwartz, mint
               minden bőbeszédü ember, könnyen túltette magát apróbb kijelentéseken, melyek
               összefüggés nélkül hirtelen eszébe jutottak. Én kényelmesen engedtem át magamat ez
               illuziónak, mert emlékeim gyerekszobájában üveg bura alatt pihent két kincstári
               kisasszony, Steinwänder osztrák őrnagy Lilije és Grätchenie, kikkel pirosan és
               remegve korcsolyáztam a tornakerti jégpályán és akik egy zárkózott, előkelő és
               keresztény élet ismeretlen titkait lengették felém. Nevezett prágai hölgyek, ha nem
               hasonlitottak volna arcuk egy némelyes kifejezésében egymáshoz, két idegen lény
               érzését keltették volna fel bennem. Az egyik, az idősebb, magasabb volt; szeme
               nyugodt és acélos járása energikus és lépései fiusak, fölényesség és komolyság
               mozdulataiban, hangosan nem nevetett soha. A másik: rakoncátlan fiatal gyerek, a kis
               csikók rugalmasságával, kacér, ragyogó szem, a pisze orr mögött hangja, mint játékos
               citera csengett, egyik kerti padtól a másikig, érthetetlenül lággyá morzsolta a
               kemény, német hangzókat és amikor az ugró férfi szemek beletapadtak a nézésükbe, a
               kisebbik mert visszanézni, de a nagyobbik öntudatosan, fölényesen rugta maga előtt a
               kavicsokat és tekintete biztosan, könyörtelenül verte vissza a tolakodó pillantását a
               szembejövőknek és hogy a háta mögött mi történt, arról nem akart tudni semmit.</p>
            <p>Dr. Schwartz természetesen bemutatkozott nekik. A nagyobbik keresztbe tett lábakkal
               ült a padon, a kisebbik egy vörös Engelhorns regénnyel legyezgette magát és
               felnevetett, amikor Schwartz gömbölyü feje előre hajolt és arannyal tömött fogai tört
               németségü mondatokat hevenyésztek feléjük. A nagyobbik felállott és egyetlen nézéssel
               utasitott vissza minden merényletet.</p>
            <p>- Gyere, Marie! - szólott hugának és hazamentek.</p>
            <p>Dr. Schwartz mosolyogva jött vissza padunkhoz, vidáman forgatván botját a
               levegőben.</p>
            <p>- Rendben van fiuk. A nők igent mondottak, csupán arra kérnek bennünket, hogy
               tekintettel édes apjuknak, az öreg alezredesnek szertartásos érzületére, ne itt a
               sétatéren mutatkozzunk be, ahol mindenki ismeri őket. A kisebbik egyébként megígérte
               nekünk, hogy eljön délután a kávéházba.</p>
            <p>Bár a siker, melyet dr. Schwartz közbenjárására elértünk, fantasztikusnak látszott,
               éltünk a gyanuperrel, hogy látva a hölgyek viselkedését, a dologság nem épen úgy
               volt, ahogy azt dr. Schwartz ékesen előadta.</p>
            <p>A továbbiak igazolták is gyanunkat. Másnap a nők szívtelenül elmentek elfordított
               fejjel mellettünk, még a kisebbik is adta az előkelőt és amikor dr. Schwartz utánuk
               kiabált, látható megbotránkozással más szerpentin útra tértek el.</p>
            <p>- Itt valami baj van - csóválta a fejét dr. Schwartz, amikor mi szemrehányó
               tekintettel fordultunk felé. Alighanem, maga, fiatal barátom, tapintatlan mérnök úr,
               rontotta el az egészet.</p>
            <p>A technikus élénken tiltakozott, hogy ő nem illetlenkedett, a doktor részéről az csak
               kifogás. És a nőkkel való megismerkedés ezek után végérvényesen megbukott.</p>
            <p>Ilyen szomoru megoldásba nem mehettünk bele. Elhatároztuk, hogy a mérnökjelöltnek
               másnap oda kell menni a hölgyekhez és nevünkben bocsánatot kell kérni.</p>
            <p>Másnap, amikor délelőtt tiz óra tájban a leányok újra megjelentek, a mérnökjelölt oda
               is ment. A kisebbik csengettyüzve kacagott, a nagyobbik barátunk szeme közé
               vágta:</p>
            <p>- Tőlünk ne kérjen bocsánatot, hagyjon bennünket békében. Nincs szükségünk a maguk
               barátságára.</p>
            <p>Le voltunk forrázva. Hiába szólitottuk meg másnap, harmadnap, iksz alkalommal megint
               a nők hajthatatlanok maradtak.</p>
            <p>Ami engem illet, ez az állhatatosság felette imponált nekem. A leányok mégis csak,
               minden szemtelenkedésünk dacára is kijöttek a sétatérre. A nagyobbik leány szeme
               olykor végigsuhant rajtam és ebben a nézésben volt valami, ami arcomba kergette a
               vért. A pillantás ezeket mondotta: nem neked szól a megvetésem, de nekik. Ők
               utálatosak, de te nem. Undorodom tőlük, de te tetszel nekem. Miért vagy velük? Miért
               vagy velük, te, árva, kétcsillagos kis magyar katona, száz másik magyar katonával,
               önkéntessel, tiszttel, doktorral? Kik neked e betegek, hogy együtt loholsz velük
               kórházakból kaszárnyákba? Miért vagy velük? Miért közös az életed az övékkel, miért
               nem vagy egyedül, mint én? Lásd, megvetésemet neked is oda dobom, pedig te különb
               vagy. Végtére is nem mondhatom neked, hogy szeress, még veled szóba állok! Végtére is
               nem szólithatlak meg, nem inthetlek magamhoz, amikor velük vagy.</p>
            
         </div>
         <div type="chapter">
            <head>II. FEJEZET</head>
            <p>Néhány nap mulva teljesen egyedül maradtam. Barátaimmal nem törődtem. A kezelést
               áttettem a korai reggeli órákba és utána nyomban ki, a sétatérre. A leányok, frissek
               és áldottak legyenek ők, már künn voltak. Széles, tenyérnyi foltokban zuhogott a nap
               heve a padokon. Leültem, újságot vettem a kezembe és azzal a büszkeséggel, melynek
               forrása öntudatlan védekezés, elnéztem a fejük felett. A nagyobbikat, talán mert én
               voltam a durcás, elneveztem magamban Trotzkopfnak és csak egy oldalpillantással
               néztem reá, amint könyvébe és himzésébe mélyedt, kósza levelet simitott el szoknyája
               szélén vagy kitörült arcából egy odatévedt hajszálat. Olyankor, egy pillanat alatt,
               beteg az orvossággal, vagy szomjas a vízzel tesz így, e leány minden szépségét fel
               akartam szürcsölni magamba.</p>
            <p>Elvétve pillantásaink összetaláltak. A két nézés összetapadt, két acélos penge
               verekedett egymással: hohó - mondotta az ő szeme - kellek neked! - Igen, akarlak -
               szúrtam felé a tekintetemet. - Kis fiu vagy te hozzám - vágott vissza fölényes
               mosollyal ajka körül. - Mégis akarlak, azért is - és szememet a pupillájába
               mélyitettem. Ajka tiltakozón elgörbült: - Mit is törődöm veled?! - Könyörgöm, -
               buktam előre fél testtel - ne utasits el magadtól. - Eh, más dolgom is van -
               fordított egyet a könyvben... - Kisvártatva felém fordult: mit olvasok? Úgy tartom a
               könyvet, hogy legalább a cimét láthassa. Megnézi, nem érdekli. - Unalmas vagy barátom
               te is, a könyved is - kigyózott egyet japán vágású szemöldöke. - Te talán külömbet
               olvasol? Mutasd a könyved! Megérti, hogy mit akarok és a könyvet azért is az ölébe
               ejti. Majd feláll, végig megyen mellettem, hogy öt perc mulva visszaforduljon és
               akkor elém tartja a cimlapot: Jacobsen. Igen, ő Jacobsent olvassa, még nem tudom,
               talán éppen a Niels Lyhnét. Drága aranyos gyermek, be jó vagy te hozzám... Most talán
               megfordult volna a végzet, ha Marlitton merengtél volna el, vagy Hahn Hahn Ida
               grófnőn.</p>
            <p>Másnap én is egy Jacobsen kötetet szorongatok a kezembe. Észreveszi, elmosolyodik.
               Feláll, áthajtja fejét a terraszon és hosszasan elnéz a siklós Moldva és a hidak
               felett. És valahogy úgy áll ott, mint Jacobsen Grubbe Máriája. Tudja jól, hogy tudom:
               látom, miattam áll a folyondáros terrasszon. Hogy lássam, körülfonjam a testét.
               Termete egy siluettbe nyúlik. Leszakit egy virágot. Rám néz. Könnyü mosoly. Nem, még
               nem szabad.</p>
            <p>Kis huga olvas a padon. Nem is tudja, hogy közöttünk már szövődik valami. Eszembe
               jut, mint egy gyerekdal: Az új háló fog már ágabogaival mind a kettőnket....</p>
            <p>Végre kijönnek barátaim; ismeretlen barátnőm hálásan veszi tudomásul, amint
               elmenekülök előlük, mielőtt hangos aplombbal hozzám csörtetnének. A fiuk leülnek
               szemközt és folytatják ellenük a szélmalom harcot. A kisebbik nevetve állja az
               offenzivát. Tetszik neki a játék. De a nagyobbik arca még keményebb lesz, szinte
               szigoru. Ha akarná, édes apja, az alezredes becsukatná valamennyit az egyesbe, mig
               meg nem feketednek. Dr. Schwartz kurtavasat kapna és nyolc napig bőjtölne. A
               nagyobbik megelégszik azzal, hogy durcásan nószogatja hugát a hazamenetelre.
               Immel-ámmal fölkapaszkodik a padról és lesöpri magáról a galyakat. Hazamennek. Már
               tudom, hogy melyik irányban laknak. Megkerülik a nagyobbik köröndöt a kioszk mögött
               és ahol, a barokkútnál megsűrüsödik az ösvény, befordulnak. Lassan utánuk megyek. A
               nagyobbik szeme megsejditi, hogy a tömött bokorban, tul a parellel futó kerti úton
               őket kisérem. És én? Reszketve lesem, amint felhőzik fehér ruhája és vékony nyaka
               becsúszik a zöld levelek közé, mint egy szalag. Járása biztos, öntudatos. És hogy én
               kisérem őt, muszáj kisérnem, a világ legtermészetesebb dolgának tartja.</p>
            <p>De a sétatér bejáratánál, ahol utcasor kezdődik, megállok. Nem kisérem tovább. Úgy
               érzem, máris sokat engedett meg nekem.</p>
            <p>Másnap is ők jönnek ki hamarább. Jacobsen ma otthon marad. Új könyv: Meyrinck.
               Megbocsátom neki, bizonyára személyes ismerőse, esetleg atyafiság. Rendben van. Leül
               és a szemjátékot tovább folytatjuk. Marie, a kisebbik, kinek nevét egy halk,
               egymásközti beszélgetésből jegyeztem meg, ha szemem nem csal, észrevett valamit.
               Amikor meglát, nyugtalanul rám néz, odasug valamit nénjének, aki egy árnyalattal
               elpirult. Istenem, talán nem is igaz, csak én szeretném hinni, kezdek nőni a
               szemében. Ma zárkózottabb, mint tegnap. Fél talán, hogy egy lépéssel közelebb
               merészelek hozzá. Közben megérkeznek „barátaink”, a lányok be sem várják. Trotzkopf
               kisasszony itt hagy bennünket. - Smlecsno, pocskat mné - kiabálja a doktor izetlenül
               utánuk, jóllehet, tudja, hogy németek a lányok és nem csehek. Én is eltünök - a
               bokrok mögött. Körben egy pillantást kapok még, mélységes, belülről jövő
               szemrehányást! Látod, ilyenek a te barátaid! Magyarok. Hát miért nem védelmezel meg
               ellenük? Légy lovagias és torkold le őket.</p>
            <p>Mély alázattal, én nem tehetem. Az ő kegyelmükből vagyok még a gyógyintézetben,
               hercegnőm és ha kirugnak a csapathoz, sohasem látlak többet. És máskülönben sem
               akarom elárulni magamat. Ha tudnád, érzéseimben mily titkolódzó vagyok és mily
               szemérmetes. Napról-napra fontosabb vagy hercegnőm nekem és napról-napra jobban
               titkollak.</p>
            <p>Mindazonáltal merész vagyok. A sétatér kapujánál megállok, de nem fordulok vissza.
               Utánuk megyek. Marie észreveszi, ujra sug valamit. Hercegnőm nem vesz észre.
               Szótalan, egy füszálat harapdál, nem válaszol Marienak. Befordulnak egy utcába,
               elmélkedek, hogy legalább a házuk előtt kapok utravalóul egy pillantást. De barátnőm
               ajka szigoru s én jól tudom, hogy kinlódol miattam, de nem szánlak meg. Nem, ma nem
               veszlek tudomásul.</p>
            <p>Trotzkopf.</p>
            <p>Öt percig állok házuk előtt, várom, hátha az egyik ablakban meglátom őket.
               Akaratlanul is a szivemet tartom a kezemmel, hátha mégis. Nem tudok távozni. És
               később elmegyek, összerágom a cigarettát s elkeseredve egy gázlámpához hajitom.</p>
            <p>De legalább tudom, hogy hol laknak.</p>
            
         </div>
         <div type="chapter">
            <head>III. FEJEZET</head>
            <p>És ez így megy nap-nap után. Úgy teszünk, mintha a véletlenség hozna össze bennünket
               a Belvederen, nem a szántszándék. Kerüljük egymást, pillantásainkat összekapcsoljuk,
               újra visszarántjuk. Az önkinzás játéka ez is, mi hetekig játszunk. Korrespondálunk
               egymással, fontoskodó és titokzatos morse jeleket váltunk, ismerjük egymást.
               Megtudom, Helénnek hívják. Nevét, mint egy lopott holmit, gyüröm a szivem alá,
               lakásomon betünként szedem szét, összerakom, földre ejtem, százszor leírom,
               elguritom, amforává formásitom és vállaimra emelem. Hangosan mondom, fütyülöm,
               énekelem, zenét komponálok mellé. Néha azt hiszem: csillag, ki minden időkön
               fényeskedik. Végig zuhanok a diványon és behunyom szemeimet és hangosan kérdezem
               magamtól: Csillag, van-e még ilyen csillag a világon? Van... Vékony hegedü...
               valahonnan a koponyám legmélyéből, zárt ablakok mögül, elrejtett lichthof árnyékából
               szüremlik át édes mellékzöngéivel az emlék. Erzsinek hívják. Egy név, melyet
               összeszoritott fogakkal felejteni akartam. Üvegbura alá tettem és behúztam
               gyászflórral. És most diadalmasan süt ki a sötétből, mint világitó korall a tenger
               fenekén. Helén nevét suttogom - tudatosan az új nő nevét, ki itt dobol most a
               szivemen és... és Erzsi hajának bódulatát érzem öntudatlanul. Erzsivel ülök a
               szobában, vörös, görög frizurája az államat surolja és mégis az álmodozások
               fantasztikus rododendronkertjéből Helén arca hasit ki fehér villogással. Hajfürtök,
               szavak, fehér cipők, kis szallagok bazárja, minden együtt. Végig simítom gyors
               mozdulattal a homlokom táját. Suttogok, lábujjhegyen jár a hangom. Lássuk csak -
               mondom magamban - hát úgy történt, hogy Erzsi meghalt. És Helén most született...
               azaz hogy Erzsi nem halt meg, de föltámadt... Halotti ingében mást temettünk el, de
               él ő és Helén ruhájában rejtőzködik... Lássuk Helént, nógatom magam. Helént akarom.
               Minden gondolatommal meg akarom fogni az arcát és az emlékek lágy és érzékeny
               anyagjából eleven szobrát próbálom kigyurni. Némely mozdulata biztosan alakul ki az
               alaktalanságból. Ringó járás, kék horgolt kabát, nyakba eső, sűrű barna copf, pufók,
               barokk angyal a kútnál, a Belvedere: igen, ez Helén és a tartománya... De mi ez?
               Helén borongó szépségére egy gúnyos mosoly sötétlő árnyalata tévedt Szavakat hallok
               és e szavakat nem Helén mondja el... Hanem Erzsi. Fejemre húzok egy diván-párnát,
               hogy elhessegessem az arcát. Én most őt akarom. Egyedül őt... Nem megy. Helén szája
               fölé, mintha egy fényképre egy másikat vetitenének, rajzolódik az Erzsi arca és
               beleordítom a süket, puha csendbe: Helén, ne engedd el a kezemet. Még nem késő
               semmi.</p>
            <p>Akarj erősebb lenni, Helén kis szivem, mard be magadat tüzesebb vonalakkal az
               agyamba... Helén... Úgy, úgy. Igen... Visszajöttél, te vagy, egész te vagy. Marieval
               kéz a kézben méssz, most mögötted összecsapnak a bokrok, maradj meg az éles
               beállitásban... Kérem, művésznő, ne mozogjon. Nyugodtan menjen előre a színen, valami
               egész álmatag hangon forduljon félarccal a közönség felé. Ne hanyagolja el a
               partnerét... Nem jó. Nyugodtan előre megy, azzal a félálmos testtartással, a nézőtér
               felé, egy pillantás, de most gyorsan a hősre nézzen, igen, igen, a hősre... Több
               figyelmet művésznő, az Isten szerelméért... Ó, Helén. Egyetlenegy. Most tisztán
               látlak, bárcsak így maradnál, de úgy félek, hogy szertefoszlik az arcod. Csak egy
               pillanatra... Hát, hogy is volt csak... Délelőtt 11 órakor hazamentél. Kissé felleges
               ég alatt. Marie a jobb karjával beléd kapaszkodott és engedte magát, hogy húzzad. Te
               bólintottál és egyik kezed himbálódzott a könyvvel. A Kolostor-utcán egy öreg urnak
               köszöntél oda. Jó kedved volt, ballábadat kissé hátrafelé emelted, tovább topogtál,
               mit tudom, négy negyedes taktus. Én mögötted ötven lépésre. Te nem néztél vissza, de
               tudtad, mindig tudtad, hogy ott vagyok. A láthatatlan szolga, mert sohasem néztél
               hátra. Egyszer, emlékszel, visszanéztél, nem is akartad. Én rád néztem, tudom
               határozottan, egyetlen nézés voltam, a kezem, a hátam, mivel a falnak támaszkodtam
               megszünt létezni. Minden csak téged nézett.</p>
            <p>Balkonodról, zárt ablakok mögül, kiugró kaszkádok között kinéztél. Kihajoltál,
               kerestél. Hajad a nyakadba esett, bluzod kígombolódzott. Integetni kezdtél a
               kezeddel. Tarka japáni pongyola volt rajtad, a kis fehér mopszli felkapaszkodott a
               fekete, bársony karosszékbe, felállottál, az ablakfára hajtottad a fejedet...
               Istenem, hiszen ez már nem Helén. Elmosódott, az emlék arcát már felitta. Ez Erzsi és
               Nagyvárad és a Pável-utca... És Helén? Ő nem is integetett nekem, még csak nem is
               hajlott ki a balkonon... Rettenetes, meg kell bolondulni!</p>
            <p>A nyár már a végét járta. Helén ritkábban jelent még a sétatéren. Marie pedig
               egyáltalában nem jött ki. Heves főfájások gyötörték, melyek talán bizonytalan
               érzéseimmel voltak összefüggésben. Vagy talán mindez a túlzásba vitt hidegvízkúrának
               volt az eredménye?! Nem tagadhatom, hogy szemmel-láthatólag soványodtam. Nem is
               restellem bevallani, - intimus feljegyzéseim előreláthatólag kevesek kezébe kerülnek
               el, - hogy mód felett hiú vagyok és sokszor, fél órákon keresztül nézem magamat a
               tükörben. Arcom minden vonását ismerem vagy legalább is ezt hiszem magamról. És
               rájöttem, hogy épen saját arcunk az, ami számunkra mindig idegen marad. Nem becsülöm
               túl arcom kifejezési lehetőségeit, de bizonyos rejtett fájdalmakat vettem észre
               rajta, kik szeszélyes gyűrődésekben, szarkalábakban és hajtásokban bújtak meg.
               Rendkivüli fiziognomiaí tanulmányaim újra visszavetettek a magányosság tornyába és
               körülbástyázottabban mint valaha, menekültem titkommal az emberek elől.</p>
            <p>Így éltem.</p>
            <p>Helén pedig, mint mondottam, ritkábban, mind ritkábban járt ki és kósza tekintete
               néha megkeresett, néha akarata ellenére is elfogott engem. Egy lépést kell csak
               megtennem - biztattam magamat - hozzá kell menned, most már mindent megvezekeltél,
               szólj neki, akármit, mindegy, hiszen úgyis csak közömbös szavakra vetemedhetsz, nem
               fog elútasítani. Láttad, ma reggel is hogy nézett. Mire vársz? - kérdezte árnyas
               pillantása alól - lassan összeomlik a nyár és a falevelekkel hüvös szél perel.</p>
            <p>A lépést, egyetlen lépést nem volt erőm megtenni.</p>
            <p>Helén egyszer kijött Marieval is, együtt, öt percre, augusztus huszonnyolcadikán,
               feljegyeztem a naptáromban, mert ragaszkodom az emlékekhez és két kézzel rántom őket
               vissza a tovaszáguldó időből. Előtte való este nagy vihar volt a Belvederen. Kövér
               eső sárossá mosta a homokot, reggelre nyomorék levelek feküdték meg a sétányt. Helén
               frissülve járt a fellobbanó új napon és hazamenet elejtette zsebkendőjét. Nem vette
               észre, sem huga, a zsebkendő földrehullását. De nekem látnom kellett, mert szemem
               rendeltetésének fogja fel, hogy mindent észrevegyen, ami Helénnel történik. Hiszen
               ismertem cipőit, szalagjait a hajában és szemének parázsából olvastam ki, hogy
               nyugodtan telt-e el a napja, vagy a fiatal leányok neuraszteniája gyötörte? Helén
               elejtette zsebkendőjét és engem, ki mindig száz lépésnyire követtem őt, mintha sziven
               ütöttek volna. Most, most - kiáltottam ujjongva - most rohanj oda, add át neki, mond
               el, hogy boldog vagy. Szavak villantak fel agyamban, kész, kis mondatok, kiket
               álomtalan éccakákon gondoltam végig, felkészülve, hogy mit mondjak neki, ha egyszer
               majd szemtől szembe kerülök vele.</p>
            <p>Csöndesen utánalopództam, lépteimet meggyorsitottam, hogy utólérjem a leejtett
               zsebkendőt. És akkor megtörtént a katasztrófa. Amint odatartok, a keresztútnál
               hirtelen befordul egy utcaseprő, ki a lehullott leveleket hordta össze lapátjával
               garmadába. Meglátta a zsebkendőt és utána nyult.</p>
            <p>- Tegye le - sugtam oda - én akarom odavinni.</p>
            <p>- De hiszen ez nem a magáé - válaszolt nagy bután, szemeket meresztve - hanem azé a
               kisasszonyé.</p>
            <p>- Mindegy. Én akarom odavinni. Értette?! - A beszédre hirtelen megfordult Helén és én
               elhallgattam. Az utcaseprő pedig odavitte a zsebkendőt. Helén, Marie pedig hátra sem
               nézve tovább mentek. Gyökeret vert a lábam, remegni kezdtem és meggörnyedve fordultam
               vissza.</p>
            <p>- Vége mindennek, rettenetes - dadogtam - most már sohasem merek Helén szeme elé
               kerülni.</p>
            
         </div>
         <div type="chapter">
            <head>IV. FEJEZET</head>
            <p>Valahogyan máról-holnapra lehült a levegő és szordinót kapott az egész Belvedere. Egy
               árnyalattal elborultak a prágai templomok zöld kupolái, tornyok, házak, öreg malmok,
               emberek, hajóhidak fáradtabban könyököltek ki a Moldovára, mint valaha. Helént tiz
               napja nem láttam, házukat, Belvederét, istenem! Újra összekerültem „barátaimmal”. A
               bólogató fák között jártunk, amikor a kertbe vezető úton megpillantottam Helént. Mély
               szemrehányás vizesedett szemében, megtört fény mögött ott lappangott egy kis
               szomoruság. Szeptember első napjai aggatták-e rá szomoruságukat, vagy talán nem is
               volt szomoru? Bizonyára minden a hangulattól függ, talán én mártottam be fekete
               tussba a világot és öntöttem a fák koronája közé a csöndes bánat szépia tentáját. A
               lappangó ősz első heteiben érzékenységem még jobban pattintotta idegeimet. A távoli
               vonat füttye mélyebben markolt a szivem alá és egy-két elárvult regatta a Moldován
               jobban fájt mindennél. Helén ott sétált az őszben, mozdulatait táncos levegő
               dédelgette, közben meg-megállt és távoli felhőkön merengett. A felső vendéglő előtt
               egy padra ült. Baloldalomon a technikus haladt és mikor előtte vitt el útam,
               csendesen, nagyon csendesen, de hogy Helén mégis meghallja, jegyeztem meg:</p>
            <p>- Igen, barátom, holnap átmegyek Prágába, a pótszázadhoz. Ma vagyok utoljára a
               Belvederén. Helén szeme - ó jól láttam, tudtam és a vér bibora sikoltva szaladt szét
               ereimben - félénken riadt reám és szemem röptében fogta el ezt a könyben fürdetett
               nézést. Felkaptam a villámsugárt, két szemünk egymásba tapadt, de a két pillantás nem
               verekedett. Fogta egymást, mint két kétségbeesett ember, halálugrás előtt, a sülyedő
               hajón.</p>
            
         </div>
         <div type="chapter">
            <head>V. FEJEZET</head>
            <p>Délután megnéztem még búcsúképpen a házukat. Az alkonyati csöndességben megritkultak
               a járókelők, tompábban hangzottak a lépések; egy kerítésnél meglapultam, mint egy
               koldus. Merően szegeztem oda a lefüggönyözött ablakokra nézésemet: Helénnek ki kell
               jönnie, látnia kell még engem. Alig egy percig tartott minden idegszálam hipnotikus
               játéka, félrenyilott a függöny és a csukott ablaküvegen keresetül megjelent Helén
               fájdalmas arca. Köszöntem neki ügyetlenül és mély meghajlással, reszketett közben a
               kezem. Istenem, mi ez megint! Hiszen ott... Erzsi áll. Már felejtem Helént, elsülyedt
               az égő alkonyatban. Előre hajlok, mintha nem hinnék a szememnek. Erzsi ott, ott az
               ablakban, ujjongtam, nem vesztettem el, nem veszett el öt tél és öt nyár, újra ott
               van, lesz, kikisér, áhit és parancsol a szemével, a sóhaját is hallom, száll, körbe
               fog, mint az ölelés, ó, Erzsi, Erzsi, egyetlen Erzsi, most rátapasztja homlokát a
               hideg ablaküvegre, most letörli a befútt üvegen sóhaja páráját, nem szól semmit,
               végtelen pantomimika ez, de mi mégis beszélünk, szavakat dobunk egymásnak, játszunk
               velük, mint a labdákkal, kifogjuk, visszadobjuk.</p>
            <p>Erzsi...</p>
            <p>A Kőrös mormol titokzatos scherzókat... És a templom kupoláján fényfoltok ülnek meg
               zölden. Távolból hallkuló ostorcsertités. Imitt a sétatér és hervatag konfetti
               gubbaszt a kihűlt délutánon. Körülnézek. Ismerős jeleket keresek; alkonyi házak
               arabeszkjeit, kik boldogságom tanui voltak. Mi? Micsoda? Hiszen ezek a házak nem
               azok, a törpe földszint itt emeletnyi magasságba szökkent, a lassanként elmuló
               kocsizörgés itt villanyos csilingelés, ez Prága és ott a balkonon, fehér színek és
               eleven hús szövedéke: nem Erzsi. Mi az hát, mi úgy integet felém, mint ismerős a
               vonat ablakából. Felujjongó?! Diadalmas?... Az érzés. Újra a régi érzés, mely a muló
               idővel nem változott, egy palettára kever multat és jelent és azt váltja ki belőlem,
               ami voltam. Lejátszott dallamok futnak ki a szivem alól, friss életerővel, a
               hangkeverés új csodájával, mert önnönmagamat teremtem újjá. Akkora gyorsasággal
               vibrálnak most egy csokorban a mult elszakadt szálai, hogy amint végig futnak
               ujjaimon a gondolatok - gondolat és érzés az mindegy, aminthogy minden már csak:
               emlékezet - a fizikai fájdalom hasogatásával kinlódom át őket.</p>
            <p>Nedves szememet megtörülöm. Tisztán látok. Helén előre hajlik és int nekem. Körül
               nézek, hátha másnak szól. Lehetséges? Nem, nem tévedhettem! Tekintetét felém küldi,
               senki sincs az utcán. Helén!! Hónapok passzivitása megteremtette a maga robbantó
               aktivitását. Könnyekkel mostam alá egy sziklát és sóhajokkal rezegtettem meg egy
               virágágyat. Helén tehát tudja, hogy mennem kell e városból, de nem ereszt. Lasszókat
               dob ki a balkonból és hurkot csavar a derekam körül. És mégis rabszolgája vagyok és
               mégis: győztem. Valami megnyugtat, mintha langyos fürdő emelné lábaimat. Hol van már
               Erzsi és hogy sülyed el mellettem a világ, hogy fakul el minden, mint egy haldokló
               orcájáról a pir, hogyan száll minden valóságra egyetlen függöny, hogy megtépázott
               alakom gyertyává egyenesedjék és égig érő tűzcsóvává s fényeskedjék a végtelen, sötét
               időre a tátongó, komoly kárpitok között, föl, föl, kapkodó árnyékkal a falán,
               széttárt karjaim elfutó vonalában: győztem.</p>
            <p>Meddig is tartott ez a nézés, melyben a lelki spektrum minden színe összeolvadt?...
               Öreg asszony jött ki a kapun és felém tartott. Csak most, ahogy karjaim közé szoritom
               zsibongó fejemet, otthon, az íróasztalomon, néhány hét lehütő távolán át érzem csak,
               ahogy felém jött és megszólitott. Akkor csak azt hallottam, hogy egy szó testté vált,
               kitapintható, élő anyaggá, ahogy izent. Jött tőle irdatlan szférákon az izenet és
               karján vezetett egy öregasszonyt. Az izenet jött és az ordított be a fülembe. Földre
               sütött szemekkel hallgattam, mint biblikus időben a kinyilatkoztatást a megszállott
               próféták, ólmot égetett a fülembe, hogy megbolonduljak mindentől és ne halljak semmi
               mást, csak ezt:</p>
            <p>- A kisasszony azt izeni, ne menjen el, Uram! Várja őt meg este hét órakor a
               sarkon.</p>
            
         </div>
         <div type="chapter">
            <head>VI. FEJEZET</head>
            <p>Amikor ez a kis jelenet lejátszódott, délután öt óra volt. A nap kifáradt már az
               égen, mint az öreg asszony szendergő álom előtt a szempillákat, egymásután teregette
               le alkonyi tülljeit. Helénék ablakán legördült a rolló. Vettem magam, kiültem egy kis
               kávéház terraszára, a rugdalódzó oleander-bokrok közé, kik fázékonyan bujtak
               egymáshoz és halkszavu virágnyelven konverzáltak egymással. Figyeltem őket, amint
               csevegtek szűzi és nagy dolgokról, csendesen belediskuráltam megjegyzéseimmel, mert
               nekem is közöm volt, hogy mi a véleményük a hervadásról, a tajtékos vörös felhőkről,
               a lecsüngő esőfüggönyökről. Itt-ott, emeleti ablakokban lámpa villant, parányi,
               kerek lángok bukkantak elő, kokadt fényük el-meghimbálódzott a sötétben, imbolygó
               szempillájuk felém pislantott és ultraviolett finomsággal ők is részt kértek a
               megelevenendő dolgok litániáján. Vigasztalan esőfoltok, tócsák az aszfalton, ezüstös
               árnyalatokban, tova lebegő súlynélküli árnyékok a falon, utcákon, vértelenül,
               villanyos kocsik, valahonnan érkezők és ismét elhaladók, melyeket szikrázva fog el
               kékes fényében az idegfonál, hogy újra elejtsen egy elhalványuló világban. Gondolatok
               így váltak a kitapintás valóságává; minden dolog így került a közvetlen, az emberi
               érintkezés közelségébe - ám érces hangon egy torony a félhetet ütötte, szaladj hát
               szenzációkra szentelt élet a vágy szárnyain, a szomjuság hajóján, a reszketés
               villamosán utána!</p>
            <p>Utána!</p>
            <p>Utána rohantam és vártam őt, azzal a feszültséggel, mely végtelen életemben csak
               párszor adatott meg. E feszültség állott hirtelen hátam mögé, mint színpadi
               előadásokon sülyesztők fölött Mírákel, a csodadoktor, vagy amikor kölyök koromban egy
               második emeleti ablakban, Budapesten jött fagyos acéllal a doktor, hogy megnyisson
               fülem mögött egy irtóztatóan sűrű és feldagadt kelést. Ez a feszültség, amikor
               füzesabonyi aranyvetések között, négy szál deszkában az első halottat láttam, a
               kimuló, elhallgatott embert, szerencsétlen nagyapámat.</p>
            <p>És ugyanaz a feszültség, amikor váradi napsütésben két, lelkes karral nyúltam az
               Erzsi nyakába és meritettem fel szivem végtelen és parttalan és meritetlen kútjából:
               a csókot.</p>
            <p>Helén jött. Fekete pillangó. Karcsú, lágy testén szürke felöltő. Félve jött felém és
               mégis egyenesen hozzám. Ahogyan magam előtt láttam őt, a sorsot láttam, a hívásomra
               feltámasztott fátumot, a földre lecsapó zengő vihart. És ahelyett, hogy ujjongtam
               volna és ezüst kanál csengette volna üveg szivemet, a mellemet ráztam, mint
               engesztelő napon a gyászoló zsidók. Most, most... Menekülj, mondottam magamnak,
               boritsd két hideg tenyeredet pápista arcodra, fuss! Fölkeltetted a vizözönt, az ár a
               nyakadig ér. Erdő szélére kerültél ki, szemben a táguló horizonttal, rohanj vissza az
               erdőbe, ág-bogas életedbe, a földig torpanó fák, ott gyökerek kulcsolódnak mélyen a
               föld alá, szeszélyes karok tartanak függönyt a fejed felett és komoly, kifeszitett
               ponyváján az égnek előre fénylik a csillag.</p>
            <p>Helén jött, megfogtam a kezét. Kis, meleg madárkát tartottam az ujjaim között avagy
               talán kalimpáló szivet. Valamit akartam mondani és csak annyi csordult ki
               belőlem:</p>
            <p>- Köszönöm.</p>
            <p>Meddig állottunk ott? Az idő hangosan csattant, a tengeren egy hab fodrozott fel, mi
               az? Talán egy örökkévalóság volt, talán egy félpillanat, amig a világitó óra mánusa
               egy másodpercet előre szökött.</p>
            <p>- Köszönöm, hogy eljött - mondottam - lássa, fáj ez a nagy boldogság.</p>
            <p>- Nem lett volna szabad eljönnöm - felelte Helén -, nem is tudom, hogy hogyan
               határozhattam el magam erre a lépésre... Talán mert maga elutazik?</p>
            <p>- És maga eljött, hogy útravalóval lásson el? Egy percre csak, hogy mindig emlékezzem
               e percre... Hát ezért?!</p>
            <p>- Ne mondja azt, hogy mindig fog emlékezni. Az ember mindig felejt.</p>
            <p>- Az ember mindig emlékezik. Semmit sem lehet elfelejteni. Minden ami történik
               velünk, visszamarad. A folyó lemossa a part homokjait, de viszi magával. Talán a
               mélybe is lehordja, de az ott marad, annál biztosabban, minél mélyebben.</p>
            <p>- Ha elmegy Prágából, meddig emlékezik még reám? Vissza viszi útja Magyarországba,
               jó, van egy emléke. Én! De mi az magának? Száz emléke volt és ezer emléke lesz. Mi
               leszek én közöttük, e tarka vásáron, elmos az idő és maga is mosolyogni fog, hogy
               hetekig állott az ablakom alatt...</p>
            <p>Mentünk a Belvedere felé. Nem nézett reám és úgy éreztem, hogy még nagyon messze van
               tőlem. De mellettem ment, neki megnyitottam a száj zsilipjeit, hogy szavak
               holdvilággal zúgva fürdessék meg a testét. (Ó, mentem így már, éppen így, Erzsivel,
               Kőrös partján, szagos kertek mellett, a tikkasztó borus bolt alatt...)</p>
            <p>- Mindig fogok magára gondolni és emlékezni, mert én nem felejtek el semmit. Ha száz
               emlékem lesz, vagy százezer, mind belém kapaszkodik, ki torkomon, ki szivemen. Az idő
               új fordulatában hanyat fekszem majd az ágyamra, gyömöszölöm magam alatt a derekaljat,
               oltom és gyújtom magam alatt a villanyt, elázott cigarettavégek áporodott illata a
               hamutálcán, mind élő kínok a kín miatt. Maga. És télvízben kifordul a hóra lakkos
               félcipő: maga. És eltévelyeg a zongorán egy gyönge, szakadozott skála: maga. És
               táncteremben hófehér kar szeli ketté a levegőt: maga. És gyümölcsök között, szupék
               után valaki zsebkendőjét a keblébe gyüri: maga. És bordó-vörös páholyból, aki
               vörösebb, mint a kardinális gombja maga. És drámákban meghalnak valakiért és égbomlás
               között tengerre szállanak északi sarkot keresni: maga és regények és kalandok
               szépségétől ájultan a kanapéra zuhanni: maga, maga...</p>
            <p>Szabadon csapott fel a hang belőlem, én tudtam a fizikai fájást. Gátakat zúzott szét
               a visszafojtott szenvedély, hogy zuhogjon, mint a megbolondult vízvezeték.
               Végre.</p>
            <p>- Ki maga - kérdezte Helén és ezüst húrok rezegtek a hangjában. - Ki maga és miért
               mondja ezt nekem és... és... bocsásson meg, hánynak mondotta már ugyanezt?</p>
            <p>- Hánynak mondottam, tudni akarja, hát igen...! Ahogyan itt állok, pucéran a
               vihederben, kapkodva árbócfoszlányok, úszó fadarabok, tönkök és mentőgummik után,
               hajótörött, kiszolgáltatva a multnak avagy katafalk tetejében, mindezt csak magának
               mondom. Egyedül magáé áldozati oltáron ez egyenes füst, maga, szirtem, kigőgösödő
               Ararát.</p>
            <p>- Istenem, hát másnak senkinek... ó...</p>
            <p>- Vagy mondottam is másnak soknak, mindenkinek?! Mit tudom én?! Mindegy. Mi köze
               hozzá?! Hullák szerelmeiből loptam ki a vért és keverem ájult ereimbe. E szavakat
               végigtáncoltattam a világon, napok és éccakák kötélhintáján, szerelmeket rugtam
               félre a lábammal, én, én, ki viharvert arcomat hajtottam oda egy lány térdeihez,
               muzulmán odahajtott bánata a szent sírhoz. És szavakkal korbácsoltam magamat, másokat
               is, pedig úgy szerettem őket, olyan nagyon.</p>
            <p>Helén megállott, rámnézett, csillogó szememben olvasni próbált. Szentek hídján a
               kőszentek közelebb hajoltak, hogy lássák, mint ég el az ember, lángoló bokra az
               éccakának.</p>
            <p>- És most minden a magáé. Nézze, Helén, szelíd vagyok, penitens, hallgasson meg. Most
               minden a magáé. Amit valaha nekik adtam, ácsorgásaimat és piruló homlokomat, íme -
               alázatosan, illedelmesen megtérve hajtom meg maga előtt.</p>
            <p>- Olyan ez, mint az irodalom. Amit mond... Nem-de nem színész, egy lányismerősöm, aki
               ismeri magát, az mondja, maga költő.</p>
            <p>- Drága Helén, mondja meg barátnőjének, hogy nem vagyok költő. Nem több, nem
               kevesebb, mint minden más ember. Ember vagyok a lappangó fantasztikumommal, fájdalmas
               grimaceimmel, titkossá rejtett szenvedéseimmel, gyökértelen életemmel, holnapba haló
               elmulásommal. Bocsásson meg nekem... Ember vagyok!</p>
            <p>Mentünk tovább szótlanul. Kifelé a városba, a Moldován túl, mögöttünk a mult
               rekvizituma, százszínű Prága felé.</p>
            <p>- Hova megyünk? - eszmélt fel Helén, amikor már a Nemzeti előtt állottunk,
               villanyosok körtáncában. - Nyolc óra elmult, jöjjön, kisérjen haza... és beszéljen...
               még, még... magáról.</p>
            <p>Beszéltem. Fáradtan, megerőltetések után, hegyre ér az ember, megereszkedett inakkal
               cammog le a völgybe. (Apámról, édes anyámról beszéltem, néhány észrevétel a
               fajtámról, védelmeztem „barátaim”-at és rátereltem Helén figyelmét az általános
               emberi gyöngékre. Rövid impressziók - és meglehetősen felületesek a cseh-német
               ellentétről - megkérdeztem, hogy milyen könyveket olvas és nyugodt hangon jelentettem
               ki, hogy hézagpótló olvasmányoknak nem vagyok hive. Helén hugáról beszélt,
               barátnőről, zongora studiumairól. Megkérdezte, hogy mi vagyok civilben, mert minden
               kétségen felül áll, hogy nem lehet megélni irodalomból, kijelentettem, hogy
               úgynevezett ügyvédjelölt vagyok és ha szükség lesz rá, úgynevezett ügyvéd. Harctéri
               szenvedéseimről beszéltem és hogy fejlődésemben mennyire visszavetett a háború. Helén
               megismertetett hadbavonult rokonaival és életének hirtelen eszébe ötlő mozzanataival.
               Mindketten éreztük, hogy e beszélgetés nem az igazi. Csak az: beszélgetés, amihez
               közvetlenül köze van az embernek. Hogy nekünk más a mondanivalónk, nem az, ami
               esetleg külön-külön érdekelne bennünket, hanem az, ami tisztán csak a mi kettőnk
               dolga.)</p>
            <p>Mikor újra felértünk a Belvederéhez, Helénnek kissé megremegett a hangja.</p>
            <p>- Hát tényleg elmegy?!</p>
            <p>- Mennem kell. Kitesznek a kórházból. Be kell rukkolnom a póttesthez. Onnan pár nap
               mulva a hadrakelt sereghez küldenek ki.</p>
            <p>- Próbálja meg, csináljon valamit. - Nagy melegséget éreztem ki a Helén hangjából. -
               Ha csak lehet, maradjon még itt egy pár napig. Isten vele, a viszontlátásig.</p>
            <p>Ott vagyok a Belvederén, utána néztem, ki tudja, látom-e még? Furcsa és
               elemezhetetlen érzés volt ez az első beszélgetés után. Heves fejfájás gyötört,
               támolyogva mentem haza, útközben többször meg kellett támaszkodnom a barakkoknál.
               Elgondolkoztam szavak hiábavalóságán, szidtam magam, hogy fegyelmezetlenül
               viselkedtem, gyermek, végiggondoltam újra beszélgetésünket, mit mondott ő és mit
               feleltem én és hogy az én szavaim pontosan mit váltottak ki belőle? Idéztem a
               mellékzöngéket, a hang árnyalatait, eláradt pátoszomra gondoltam és pongyola
               mondatszerkezeteimre, újból átéltem a szavakat, amik csak profanizálni tudnak és
               végül utáltam magamat, veszekedtem és hadonásztam nehéz karjaimmal, melyek fájtak,
               mintha nehéz görcs esett volna beléjük.</p>
            
         </div>
         <div type="chapter">
            <head>VII. FEJEZET</head>
            <p>Reggel beteg voltam.</p>
            <p>- Tizennégy napi szolgálatmentesség és azután bevonul a századhoz - mondotta dr.
               Schwartz hivatalos komolysággal az ambulancián.</p>
            <p>Mily boldogság! Tizennégy napig még enyém volt a Belvedere. Szeptember nyolcadikán
               újra kijött Helén és Marie. Fáradtan, összegyűrve ültem meg a padot. Helén alakja
               kiviláglott a sűrű zöldből. Lépése, amikor köszöntöttem, egy pillanatra meglassult.
               Majd vontatottan ment tovább. Hátha most hozzájuk csatlakoznék és kihasználnám e
               tétovázás pillanatnyi előnyét? Helén megérezhette, hogy mit gondolok és visszanyerve
               minden biztonság érzését, előre sietett. Ismeretségünket titkolni akarta huga előtt.
               Pedig hogy vártam reggel, bár már kijönnének ők és most künn vannak és hozzájuk nem
               merek lépni.</p>
            <p>Helén végigment a sétányon és visszafordult és újra vissza. Hűséges kutya szemeim
               félénken kisérték. Fel kéne pattanni, oda kéne rohanni hozzá! De hol a bátorság,
               amikor még szeméremmel van tele a szivünk?! Felvettem egy újságlapot a padról és
               olvasni kezdtem. És ezeket olvastam ki:</p>
            <p>- Nevetséges, hogy hogy állasz itt, hiszen Helénék miattad jöttek ki. Mit félsz
               tőlük? Egyszer csak muszáj lesz hivatalosan is megismerkedned velük.</p>
            <p>Kis csalódásfélét véltem látni a Helén arcán, utánuk szaladtam és meg se várva, hogy
               a Helén arcába kerüljek, háta mögött suttogni kezdtem néhány dadogó, konvencionális,
               de fáradtságtól fuldokló szót. Helén és Marie hátrafordultak.</p>
            <p>Beszélgettünk. Egyszerre csak egy emberrel tudok beszélni. A társaságokban mindig
               csodálkozással pillantottam arra a hallatlanul biztos emberre, aki matróz-úszással
               fúrja magát át a feje felett összecsapó szóáradaton keresztül. Nála a társalgás
               szimultán sakkjáték, egyszerre többel játszani, lekapcsolni a királynét, önelégülten
               véget vetni a partinak. Én csak külön-külön tudom közölni a magam mondanivalóját. Kik
               az én embereim? Elfogni őket az emelkedettség ritka percében, igen. Befútt kávéházi
               ablakok mögött ülni és mint egy pillangót elkapni a mások akaratlan sóhajait. Vagy
               titokzatos és felderengős szavakat otthagyni a búcsúzó tenyerében, hogy ott fenn, a
               magányos hotelszoba árnyán melegedjenek fel pirkadón, mint a hajnalhasadás.</p>
            <p>Furcsa volt nekem, hogy beszélnem kellett egy másik leány előtt is, rólam és neki.
               Mert mit mondhatok a nagy világon Marienak, ami érdekelné őt vagy ami érdekelne
               engem?</p>
            <p>De beszélnünk kellett és én beszéltem. Megkérdeztem tőle, mit csinál az öreg
               alezredes, mire ők nevetve válaszolták, hogy tévedés van a dologban, mert apjuk
               egyáltalán nem katonatiszt. Ellenben nyomdai műintézetük van, graphik anstalt -
               ejtette ki Marie bizonyos öntudattal - és hogy anyjuk egyik nagynénike látogatására
               néhány nap mulva Königgrätzbe fog utazni. Marie külön érdeklődött a technikus
               iránt.</p>
            <p>- Kedves fiunak látszik - nyilvánitotta, mire felajánlottam, hogy szíves
               engedelmükkel be fogom mutatni. Tudat alatt arra gondoltam, hogy így tehermentesitem
               magamat Marietól és magam maradok Helénnel. Ami Helént illeti, boldoggá tette, hogy
               néhány napig még maradok, de nyugtalanította, hogy szokatlanul sápadt a színem, nem
               tudta megérteni, miért cigarettázok olyan sokat, végül lelkemre kötötte, hogy
               délután köpeny nélkül ne menjek ki az utcára. Marienak meg külön meg kellett igérnem,
               hogy másnap a technikust is magammal hozom.</p>
            <p>Helénéket hazakisértem és egy árva szót sem kottyantottam ki, hogy mennyit
               szenvedek.</p>
            
         </div>
         <div type="chapter">
            <head>VIII. FEJEZET</head>
            <p>Szeptember kilencedikén nem jött ki Helén. Tizedikén délelőtt vártam a Belvederében.
               Helén megint nem jött ki. Talán mert a hűvös szél összeborzolta a fákat és vörös hold
               lógott az ég alján. Délután öt óra tájban megállottam a házuk előtt. Házak csupán az
               utca egyik oldalán voltak, a másik beépitetlen terület, nyárvégi pázsittal, szakadozó
               drót-kerítéssel, állásfák tömkelegével, de néhány megrakott, gyümölcsös
               gesztenyefával. Állottam az egyik gesztenyefa alatt, köpenyegemet összehúztam, néztem
               a lefüggönyözött ablakokra. Mit tudom én, hogy mit akartam? Céltalanul állani. Régi
               dalfoszlányokat fütyörészni. Kis gondolatokat feldobni a levegőbe, mint papírosból
               játékkarikákat, aztán kifogni őket egy pálcikán. Várni, mig a negyedórák, a félórák,
               az órák eltelnek. Fázni. Szenvedni.</p>
            <p>Közben, mint a silbak fel és alá járogattam. Mindenkit, aki bement a házba megnéztem
               és azt is, aki lejött. Ez talán hozzájuk tartozik, villant fel egy-egy arc a
               kapualjban, rokona, apja, anyja Helénnek? Talán a hordár is hozzájuk megy fel az első
               emeletre, bekopogtat, valaki üzenetét hozza. Kiét? Ki izen neki? Kivel levelezik?
               Kinek ír Biedermayer-íróasztalánál keresztbe tett lábakkal ülve ottan, holmi
               írásokat, azt, hogy... „Kedves barátnőm, kimegyek hozzátok”, vagy azt: „egy fiatal
               magyar ember üldöz reménytelen szerelmével”, vagy azt - naplóba: „...Nem tudom,
               folytassam-e a barátságot, már két napja nem láttam”, vagy azt, papírlapra, sebesen,
               öntudatlanul, feltörekvő energiák hatása képen! „szeretem, szeretem, szeretem...”
               vagy: „Ernő, Ernő, Ernst, Ernst, Ernst...”</p>
            <p>Vagy talán nincs is fenn. A lefüggönyözött ablakok mögött oly tompa fénnyel szürődik
               a lámpafény, mintha ellenzővel letakarva az éjjeli szekrényen virrasztaná őt...
               Beteg? Összegyüri a párnákat, sírva harapja ki hegyes fogaival párna csücskéből a
               tollat? A feje fáj? Láza van? A doktor hőmérőt húz ki a hóna alól, odatartja a
               lámpáshoz, fejét csóválja: 39? Vagy tán semmi baja sincs a világon, csak kényeskedik
               és kemény, fius lábaival rugdossa a paplant?</p>
            <p>Vannak-e gondolatai? Hoppá, eszem, babonázd meg gondolatai járását, rugaszkodj
               utánuk. Kisérd, mint megcsalt férj a hazulról menekülő hitvest pályáján, hogy
               csél-csap gondolatai hova lendülnek ki, mit akarnak, hol ostromolnak? Rajta,
               kémleljétek ki, mit gondol ő, mit akar és mit tesz most? Pupillák, húzódjatok össze,
               mereven, vizsgálgassátok az ablakot: mit gondol most Helén? Gondol-e uzsonnákra, sok
               gyümölcsre, ananászra, gondol-e dörgölődző, hűséges agarakra, ruhafodrokra, angol
               szavakra, multjának eseményeire? Istenre, hugára, születésre, színekre, szagokra, a
               hőre, mely kiárad a néma bútorokon, karjára, mit maga előtt tart merengve, ujjaira,
               zongorára, zongora kisasszonyra? Beethovenre és a művész teremtő munkájára, körmeire,
               kik szeszélyesen ragyognak, mint a tükördarabok, gyűrűjére, kit a megfeszült kis
               ujjon ízületekre vonszol, kövekre, zafírra és brilliánsra, sziámi rubinra vagy
               Ceylonra... Gondolatok, akik biztosan búttok elő a fantázia stellungjaiból s mint
               köd-katonaság apró hólepelben csúsztok el a drótakadályokig, emlékeztessétek Helént
               az ellenségre, Oroszországra, Baranovicsire, kötözőhelyre, tábornokokra,
               vöröskeresztes démonokra, magazinokra, éhes gebékre, vastag őrmesterekre, füttyre,
               kommandóra, nyerítésre, sóhajra, szuszogásra, horkolásra, sírásra, tüsszentésre,
               ordításra, vajjon mindezt ismeri-e Helén? És ismerem-e én az ő világát, abban a
               szövevényben, ahogyan ő éli s vajjon tudja-e Helén, amit én és tudom-e én azt, amit ő
               tud? Szeretem hinni, hogy ami az én gondolataimat betölti, neki sem lehet idegen,
               hiszen azt szeretem benne, hogy én: ő vagyok, ő: én, árnyékom, hozzám tartozik, egy
               gesztus, ami az enyém. Közel van hozzám, úgy fedi testemet, mint hajnali ködben a
               köpenyeg, úgy melegit befelé a szája, mint a cigaretta.</p>
            <p>Helén, egyetlen, nézd itt állok ablakaid előtt, reggeltől estig, esttől éjfélig,
               éjféltől reggelig. Közben millió kört keringtek a csillagok, százezer mértföldeket
               rohantak égő üstökösök ismeretlen ürben, elmúlott az idő. Helén, fellegek jöttek az
               időben és tovanyargaltak, szellők születtek ákáclevelek alatt és elrohantak számumnak
               a Szaharára, százezer virág hullott le, százezer születés a négy világtájon és
               hétszázezer halál, millió mozdulatok suhantak végig, millió szó hangzott el pattanva
               és dacolva a füsttel, visszajöhetlenül minden, de én itt állok, Helén, ablakod előtt,
               hogy fognám hálónak: lélekzetedet, tengernek: könnyeidet, őszi szélnek:
               sóhajtásaidat. Helén! Itt állok ablakod előtt, árvíz ér fel ablakodig: himnuszaim.
               Ököl veri ablakodat: a szavam; tűzvész lángol az éccakádban: a szivem. Ébredj, Helén!
               Szemem sugára, mint a holdkórost vezessen ágyadtól ablakodig. Nézd, én megdöglöm itt.
               Nézd, én megdöglöm itt, de neked ezt látnod kell. Neked azt látnod kell, hogy hogyan
               sistereg fel egy egész világ. Egy egész világ. Helén, nyomd oda arcod az
               ablaküveghez, kulcsold össze görcsösen ujjaidat, teljes erővel támaszkodj az
               ablakfához, értsd meg Helén, egy egész világ roskad itt össze, verd magad a padlóra
               és seperje hajad a földet, mint a végtelen iszalagja, Helén, nagyon mélyről jön a
               hangom, apokaliptikus döbbenetekből: egy világ hömpölyög ablakod előtt és én
               megdöglök itt.</p>
            
         </div>
         <div type="chapter">
            <head>IX. FEJEZET</head>
            <p>Másnap délelőtt benn voltam Prágában és mit tesz Isten, a német színház előtt
               elfogtam Helént. Kék ruha volt rajta, fedetlen nyak, hátul hajában széles, fiatalos
               fekete szalag, félre csapott velour kalap, magasszárú cipő a lábán, mely erősebbé
               tette lépéseit és elvette lábának azt az enyhe, finom képét, amely úgy élt bennem,
               mint egy hajlékony mozdulat, papucsba rejtődző gyönyörüség, súlynélküli csuda.</p>
            <p>Helén mosolygott.</p>
            <p>- Nem voltam idehaza négy napig. Anyukát kisértem el Königgrätzbe. Hát maga mit
               csinált? Mondja, nincs kedve jönni velünk a színházba? Hogy mit adnak? Szöktetés a
               szerájból! Nos hát, előre, váltson három jegyet!</p>
            <p>Bementem, megváltottam a jegyeket, közben valahonnan, valamelyik üzletből előkerült
               Marie is.</p>
            <p>- Adja ide a két jegyet, a harmadikat pedig tartsa magánál. Most pedig mesélje el,
               hogy mit csinált négy nap óta? Nem hiányzottam magának?</p>
            <p>- Mit mondjak, eltelt ez a négy nap is. Felkeltem, lefeküdtem. Eltelt. Ha lehetne,
               mig a háború tart, kitörülni a napokat... átaludni, ágyban feküdni, minden reggel
               behozná valaki a Prager Tageblatt-ot, megnézni, nincs-e még béke, tovább feküdni.</p>
            <p>- És semmit sem dolgozni, csak heverni lustán a dívánon - nevetett Helén. - Maguk
               magyarok mind ilyenek!</p>
            <p>- Hogy mit szeretnénk és hogy mit csinálunk meg, az két nagyon is különböző dolog.
               Valahogyan ez egész életünk tragédiája. Minden nap minden órájában szeretnők úgy
               elhelyezni magunkat, ahogy vágyaink jelentkeznek. Ami másképen annyit jelent, hogyha
               nem sikerül magunkat egészen bevinni valamely nap munkájába, úgy az a nap elveszett.
               Minden, amihez nincs közöm, ami nem belőlem jön, hidegen hágy. Valahogy úgy hat a
               testemen, mint egy kegyetlen pánt, ami most, mint öt szoros ujj, kapja össze
               csuklómat: az, hogy itt állok maga előtt és nem tudom oda adni magamat úgy, amint
               szeretném. Hogy uniformis van rajtam, hogy a napot akarom nézni, mint verődik vissza
               a reflex a maga arcán és ehelyett fel-le emelem kezemet tiszteknek, akikhez nincs
               közöm, mégis kikényszerítenek egy mozdulatot belőlem. Itt lát maga előtt valakit. Én.
               Mit lát belőlem? Egy önkéntes káplárt, derékszíj nélkül, betegállományban. Vagy
               beszéljek magának regattáról a Dunán, hogy fedetlen fejjel, megfeszült karokkal,
               napnak kitárt mellel küzködnek evezőim a mély és örök vizen! Egy önkéntes káplár áll
               maga előtt, mint egy kép, mely mögött nincs mélység, gyerekrajz egy síkban,
               kriksz-kraksz, mit lát, mit sejt maga abból? A maga szemében csak egy arc elernyedt
               passzivitása látszik, én, de hiányzik a távlat készsége, a háttér, a kíséret: a
               múltam. Hiányzik sokszínű nyakkendőimnek szeszélyes egymásutánja a szekrény ajtón,
               hiányoznak útazásaim, kis kalandok és az a mindig új arculat, akit a változó idő
               formál. Behúnyja szemét, akkor is kit lát? Egy káplárt. De többet, ha akarná is,
               aligha. (Mert úgy-e bár, akarjuk, hogy egymásnak a legtöbbet igérő pózban
               mutatkozzunk be?) Nem látja angol útazó sapkám szélét, étkezőkocsi sarkában egy
               globetrotter szivarfüstjét, ki játékosan száll az ablakon percenként újuló mezők
               felé. Nem látja arcomat kipirultan és szeszektől, esti láztól duzzadtan, a táncterem
               csillogásában az atropin önfeledtségén keresztül csillogva, a táncteremben, ahol
               sötét frakk hangsúlyozza a mozdulatokat és felszabadult arc akaratos profilja
               diadalmaskodik a fehér ingmell felett.</p>
            <p>Nem ismeri azt a tekintetet, mely könyvek útvesztőiben pirul ki, a reménykedés
               bámulatával a villanyfényes íróasztalnál és amikor az én arcom glóriában fürdik,
               minden a félhomály jelentéktelenségébe halkul. Nem ismeri maga a gyorskorcsolyások
               röptét, a Caprini-gépre szálló útast, a pódiumon ágálót, ki csak önön szavát
               hallgatja és rettenetes életösztönnel védekezik ezer szem kereszttüze elől? Mit ismer
               maga rajtam? Mit tudja azt, hogy ki vagyok? Nem káplár, Helén, higyje el nekem. Nem
               egy passziv, szenvedő beteg és szerelmes és összetört, vagy mit tudom én?! Adjatok
               nekem óceánt, keresztülúszom, vezessetek elém megkótyagosodott, véres szemű bikát,
               lenyűgözöm. Tengerésznek születtem. Helén, a végtelen matrózának, ki egy nagy bámulás
               a messzi partok csodái felé, matróz, Helén, orromban tizezer méteres viz illatával,
               kapaszkodva a kötélhágcsón, mig összepaskol hab és jeges szél. De
               propeller-kapitánynak... Prag, Podol, Kuchelbad... Ó, miért nincsenek szférák, hogy
               felreppenve lásson, tornyok, hogy elfáradjon a szeme, mig oda felkisér, Helén. Helén,
               miért vagyok bitófája e furcsa, idegen életnek, kosztümös pojáca, senki, káplár,
               rohadt szám, akit maga, ha elmasiroznék harmincmagammal, észre sem venne, jobb, bal,
               jobb, bal, betartani a lépést, vigyázz és pihenj.</p>
            <p>- Pihenjen, barátom, pihenjen - szólt Helén, ki nyugodtan hallgatott végig, mint egy
               koncert darabot, melynek tempo acceleratoja őt is heves izgalomba hozta. Helénben
               nagy türelem volt, hogy végighallgassa az embert és Istenem, muszáj most
               visszagondoljak, Erzsiben is. Két áldott testvér, egymásnak adván bűvszereiket, hogy
               végigsimítsák hallgatásukkal a szememet és én a magam kultuszának boldog révületébe
               zuhanjak. (Följegyzem magamnak: fontos, hogy egynémely férfit a nők meghallgassanak.
               Bizonnyal egyedül ez a fontos.)</p>
            <p>Marie is kötelességének érezte, hogy hallgasson. Hallgatólagosan tudomásul vette,
               hogy neki nincs köze az egész játékhoz. Helénnek a testvére is el fog jönni a
               színházba, én ülök közbül és ők meg körülöttem. Igy beszéltük meg. Marie mindent
               tudomásul vett, jóakaratú semlegességgel nézte az ügyet, okos, kis feje tudta, hogy
               csak így illeszkedhetik mellénk, hogy reá különösebb szükség nincs. És mert így
               érezte, kitörő örömmel szabadította ki magát körünkből, amikor az Elisabeth-Brückénél
               megpillantotta iskolatársnőjét, akit nyomban hangos hallalival hozzánk
               csatlakoztatott és ahogy bemutatta, már bele is csimpaszkodott a karjával, előre
               szaladva, gyors lépéssel, nagy hangon, csacska leány-titkokat sugdosott a fülébe.</p>
            <p>A Pulverturmnál feltápászkodtunk a villamosra. Megállottunk a tömött kocsi perronján;
               Helén egyik kezével belekapaszkodott a fogantyuba. Karja az átlátszó tüll alatt, mint
               karcsú kigyó kapaszkodott a magasba. Ott, előttem állott, az álló emberek
               tömkelegében, illatok tömkelegéből diadalmasan kikerülve. Egyetlen illata szerte
               terjengett, ahogy a leszállók és felszállók odadobták egymásnak és a nagy kavargásban
               a testét éreztem magamon, akkor vált tudatossá, hogy akarom ezt a nőt, két karom
               kívánkozásával, a felfővő test meggondolatlanságával. Nem szólottunk egymáshoz
               sokáig, a közömbösség ráfújja páráját a legcsillogóbb ablaküvegre is, vagy tán a
               pillanat parancsa dobolt rajtam, hogy átgyúrjam, feldolgozzam magamban, amit e szemek
               láttak, szavak szétdobáltak és mozgásba hoztak. Hirtelen lepett meg, mint egy
               nyillalás, hogy mit is akarok én e lánytól? Félénken búvott meg e gondolatok között a
               szócska, melyet kiejteni csak legritkább esetben szabad, az istenhívők
               megdöbbenésével, ha tán villámlás és mennydörgés jönne utána, hogy: szeretem...</p>
            <p>Tiltakozva hessegettem el, lefölényeskedtem, visszagyürtem, birkóztam e szóval,
               hiába, mint egy szúnyog csipett a karomba és fullánkjával hol az egyik, hol a másik
               gondolatomat szurdosta össze. Mérge, mely az öntudatlan érzések kútjából merült fel
               lassanként, benne volt már a testemben. És ájulását kívántam a múltnak, hogy
               lefüggönyözött szobában, csukott ajakkal haldokoljak, szeretem, szeretem, szeretem,
               hallottam tisztán rettenetes pergését, zakatolt a villanyos, szeretem, csengett a
               csengő sze-re-tem és mint a szerpentin-szalagok, tekerőztek a betűk a rohanó
               cégtáblákon és a házak falain, nincs menekvés, zuhant agyamon a pöröly. Szemem falta
               a testét Helénnek. Uram isten, itt állok vele szemtől-szemben, a konok, önmagában
               bizakodó, a magányos voltával dicsekvő, fájdalmak ápolója, én. Vaskazettában őriztem
               kincsemet, szentélyben, ápolt fájdalmam frigyládáját és csak azoknak szóltam enmagam
               hórebi hegyén, kiket kiválasztottam, hogy megmutatnám nekik, de jaj, nem elégszenek
               meg a nézéssel, kinyujtják kezüket utána, hogy letépnék rólam és gémberedett
               ujjaimból elrabolnák.</p>
            <p>Megpróbáltam okosan beszélni magammal.</p>
            <p>- Nevetséges, egyszerü beképzeltség, nem komoly emberhez méltó. Valóban, téged
               okosabbnak hittelek. Te és szerelem? Hát komoly ez, mond? Hiszen így a legnagyobb
               következetlenségekbe esel. Mindig hangsúlyozod, más: felületes, minél közelebb esik
               hozzád valami, annál inkább: a tiéd. Mi az, hogy szerelem? Oda akarod adni magadat
               te, szerencsétlen? Hát ki ő? Tedd a kezed a szivedre, hát megért ő téged?!
               Hihetetlen. Emlékeztetlek: egyszer már megégette a gyertya az ujjadat. Mit sóhajtozol
               úgy, mit kapkodol egy név után... Nos?... Hát Erzsi, igen, reá gondoltam. Mit értél
               vele? Mindent odaadtál, kiégett kohó voltál, sikátorok züllött és kósza kutyája,
               revolvercső hűsítette már a melled. Na látod? Úgy-e, hogy csak egy seb maradt belőle,
               felfakadó kelés... Mit mondasz? Hogy neked jól esik a szenvedés? Rendben van. Újra
               meggyőzzelek, hogy a szenvedés megaláz, erőtlenné, férfiatlanná és nevetségessé
               tesz? A fajtádra figyelmeztetlek, erre a szívós, dolgozó fajtára... Megint előjössz
               az érveddel, hogy neked kell a fájdalom, mint a mindennapi kenyér. Nyugodt óráidban
               egy kissé fantasztikusnak találnád magad és ideádat. Van még egy ütőkártyád? - Hogy
               Erzsi szeretett és együtt égtetek magasra? Ugyan kérlek... Erzsi nyugodtan éli
               világát, szép és új tavaszokba viharzik, szerelem táplálja erejét, reamstek, égő
               Refosco, lila dalmát borok, meghízik tőlük... Ellentmondasz. Tévedsz, ha ezzel le
               tudod tagadni az igazságot. Azért is kimondom, ő, csak tanult rajtad. Ehh... nőknél a
               szerelem nem hagy oly mély nyomot, mint nálatok férfiaknál. Jött, elment,
               bárányfelhő. Hogy te mindennap magadra csatolod ezt a gyerek-bánatot, mint az
               imaszijjat, ez a te gyengeséged. Bizony na, nem értelek. Kacagtató az ellenvetésed:
               nem érték, de irodalom. Óh, az az irodalom. Mintha férfiasságból nem születtek volna
               új értékek. Kisvárosi pózok ezek, fölöttük a szűk keretek atmoszférája... Hogy ettől
               nem tudsz megszabadulni? Mert nem is próbáltad. Mert nyakas vagy, enervált, taknyos.
               Itt Prágában érezhetnéd meg igazán, hogy friss, új lehetőségek állanak előtted. Csípd
               nyakon, törd le, gázolj keresztül. Előtted egy leány, főzd puhára, taposs rá, csókolj
               vért az ajakából, de ne nyavalyogj... Rázod a fejedet, nem tudlak meggyőzni...
               Ismerlek, nem első eset már ez, így fogsz megrothadni a felhőkarcolók aljában is...
               De csak egyre kérlek még. Állj meg, ne add magad tovább. Zárd be jól az ajtókat, csak
               a külső pitvarban találjon szállást a nő. Barátom vagy, egyetlen bizalmasod,
               kitartok melletted. Nesze, itt sisak, fedd be veled a fejedet. Imitten a lándzsa,
               szúrd méregbe: Erzsi... Hogy ez nem lovagias fegyver?! Miért nem hivatkozol mindjárt
               a nemzetközi jogra? Mit törődsz vele, te holdkóros, fő az, hogy épen kerülj ki a
               küzdelemből.</p>
            
         </div>
         <div type="chapter">
            <head>X. FEJEZET</head>
            <p>A villanyos átdübörgött a Moldva hídján. Gyors kanyarulattal befordult a
               Belvederénél. Helén intett a leányoknak. Leszállottunk...</p>
            <p>A villamos megállónál álldogáltak. Dr. Schwartz és a technikus ravaszul mosolyogtak
               és különösen a doktor lóbálta nagy vigyorgások között panama-kalapját.</p>
            <p>- Kik ezek a maga barátai? - kérdezett Helén. E kérdés elől nem volt kitérés,
               kénytelen voltam foglalkozni velük. Elmondtam, ami bennem élt róluk, két
               gyorsfénykép, enyveshát. Helén nem volt megelégedve. Még kevésbé Marie, akinek
               tetszett a technikus.</p>
            <p>- Maga önző - duzzogott Helén - mindig csak magáról beszél. Ha másvalakiről kérdezek,
               félrebiggyeszti a száját, hogy hagyjuk, ez nem érdekli magát. Hát azt hiszi, hogy
               nincsen meg külön minden embernek a maga érzésvilága?</p>
            <p>Csöndesen elmosolyodtam. (Hiszen ez az én tragikumom, minden ember tragédiája, hogy
               nincs két egymáshoz hasonló levél a földön.) - Úgy-e, hogy ún már, elviselhetetlennek
               tart? - jajongtam. El akar űzni magától? Hát mit mondjak róluk? Schwartz doktor léha,
               üres ember, negyvenöt éves, hamis fogsora van, de nagyszerü pacienturája. Prágában
               jól ismerik, az öreg Thun-Hohenstein hercegnő háziorvosa. Szereti szidni a zsidókat,
               pedig ő is az. Napszámba udvarol, legcsekélyebb eredmény nélkül, mostanság egy
               hadbavonult lókupec feleségének csapja a szelet, tudja, annak a hirtelen-szőke
               asszonynak, akivel a multkor láttuk az uszoda előtt. Tegnap vett neki
               szilszkín-gallért, de már a szeme másfele kacsint, meg akar ismerkedni egy őrnagy
               elvált feleségével, de az is fütyül a barátságára, mire egy grabeni divatkereskedő
               feleségének mutatkozott be, aki abban a reményben, hogy megszökik az urától és a
               doktorhoz megy, meghívta libamájra. A doktor nem áll a kötélnek, sem Chopinnel, sem
               fehér pongyolával nem hagyja magát befonni. Havi jövedelme egyébként ötszáz forint,
               Basedow-kórban szenved és januárig segédszolgálatra van minősítve... Vagy a
               technikusról akar információkat? Huszonegyéves, nőtlen, izraelita, műegyetemi
               hallgató, perfekt magyar-német, gyorsírás, gépírás és billiard, adósságai plusz,
               jövedelme mínusz, frontszolgálatra ezidőszerint alkalmatlan, de őrszolgálatra igen,
               a hadiesküt letette... Mit akar, drága Helén, elégedjék meg ennyivel! Az információs
               iroda vagy cseléd-elhelyező, amely ennél többet tud, az csal.</p>
            <p>- Elég, elég - vágott közbe Helén kacagva és egy fűszálat tépett szét a fogai között.
               Mára tökéletesen elég. Marie azonban a szemem közé nézett és csendesen mondotta:</p>
            <p>- Mutassa be nekem a technikust.</p>
            <p>Helén a házuk előtt rövid kézszoritásra nyújtotta a kezét. Hallatlanul jókedve volt,
               csúfondáros mosoly játszott az ajka körül, Marie meg egyenesen a szemem közé
               nevetett.</p>
            <p>Sohasem fogom kiismerni a nőket...</p>
            <p>Ballagtam visszafelé a városba. De valami bizonytalan érzés újból kihajtott.
               Hiányzott valami, aminek nevét nem tudom. Öntudatlanul megállottam a balkon alatt és
               láttam, hogy Helén elmereng a függönyök mögött. Észrevett és mindketten elpirultunk.
               Helén kihajolt az ablakon; ledobott egy virágot. Jelt adott. Ujjait mutatta, hogy öt.
               Nyomban a másik két ujját, a mutató- és a középujját.</p>
            <p>Összesen hét, este hét órakor találkozunk a színház előtt.</p>
            
         </div>
         <div type="chapter">
            <head>XI. FEJEZET</head>
            <p>A délután nyugodtan telt el. Kettőkor megebédeltem, kettőtől háromig aludtam,
               háromkor elmentem a Continentalba. Végiglapoztam az összes illusztrált lapokat, még a
               Neue Rundschaun is keresztül ettem magamat. Kiszíttam néhány dritte Sorte-t,
               levelezőlapokat írtam, odaültem egy barátomhoz, a nemzeti kérdésről vitatkoztam,
               hallatlanul nyugodt voltam és nem néztem az órára sem. De úgy öt óra után, amikor a
               Vencel-téren felkerülve a múzeum háta mögött csatangoltam, újra eszembe jutott Helén.
               Valahogy elcsitult bennem annak kérdése, hogy azzal maceráljam magamat ki ő és mit
               akarok tőle? Talán inkább a diadalmas érzés döngette mellemet, az, hogy Helén jön.
               Biztosan, velem, érettem. A céltalan tapogatódzásokból, a hangot nem lelt
               kínlódásokból, a nagy bizonytalanságból egy bizonyosság: jön. Egész történetem a
               nővel végigszaladt bennem. Hetekkel ezelőtt elérhetetlen csoda, tiz napja ismerem,
               mert ő akart megismerni, ma már ledobván félénkségét, mint egy belépőt a
               táncteremben, jön. És ahogyan elnéztem magamat, észre kellett vennem: egyenesebb
               tartásom, lépteimet acélos áram öntözi, ujjaimból villanyos szikrák pattognak ki. Nem
               tudom megtalálni a helyes szót, talán izgatott voltam. Valahogy úgy éreztem, mintha
               új ruha lett volna rajtam. Egy mérnök felesége mosolygott reám, fölényesen tovább
               mentem, mert tudtam, hogy irigyek reám. Ha tudná hogy milyen messze van már tőlem,
               hogy közöttünk az útat sívó homok temette el, hogy én már a célhoz értem, un homme
               arrivée. Helén jön.</p>
            <p>A színház foyerjában vártam be Helént és Mariet. Adakozó hévvel segitettem le hosszú,
               iskolás leánykabátját, átnyujtottam a ruhatárosnőnek, dédelgetően simitottam át a
               prémgallért. Helén és Marie megállottak az álló tükör előtt. Helén a tükörben engem
               keresett és mosolygott. Tudta, hogy szép és némán leste, hogy miképen szívom be
               magamba hajának szédült barnaságát. Kényszeritett a magam belső dialógusába: szép
               vagy Helén. Látom a szemed csillogását. A hajadat tíz percig fésülted, a blúz kék
               színe jól áll neked, nyakad és vállad fehér, ápolt vagy, irigylésre méltó. A legfőbb
               jót tetted velem: szivembe adtad a büszkeséget. Megajándékoztál az illúzióval, hogy
               most hozzád tartozom. Az emberek irigyelnek, mert látniok muszáj, akaratuk ellenére
               is, hogy mily szép vagy így rajtam keresztül.</p>
            <p>- Ó, Helén, - suttogtam, de ő nem akarta meghallani. Nemes főtartással ment végig a
               folyosón. Egy lépéssel mögötte mentem én, szinte ugyanazon vonalban. Emberek,
               nézzetek ide, ő most az enyém. Az én védelmem alatt áll, kezemben tarthatom látcsövét
               és ajkammal foghatom fel lélekzetét. Emberek, ha mondani akar valamit, akkor hozzám
               szóljatok, csakis hozzám. Hányan vagytok emberek? Ezren, ötezren és akárhányan is
               vagytok, egyiketeknek sincs köze e remegő, büszke leányhoz, csak nekem.</p>
            <p>...A függöny legördül. Szöktetés a szerályból, Mozart muzsika. Az elhomályosított
               nézőtér felett felzúg a Presto. Helén közelebb buvik mellém, szinte érzem, hogy süt a
               lába az enyém mellett. „Hier soil ich dich sehen Konstantze, dich, mein Glück...”
               Helén mereven néz a pulpitus felé s csak koronkint kegyeskedik pillantását szememre
               fordítani. Talán Helén suttogott valamit, én nem beszéden keresztül korrespondálok.
               Tekintetek és mozdulatok közvetitik nekem a lényeget, a kvintesszenciát és minden
               közlendő Ding an sich-jét. A szavaknak is van melegségük, de a gyúlencse, mi
               összegyűjti a sugarakat: a mozdulat. Gesztus: sűrűsített beszéd. És csak a néma
               gyermeknek érti édes anya szavát.</p>
            <p>Egymásra nézünk, szemünknek van egy furcsa, befelé élő astigmatizmusa; mi csak
               egymást látjuk. A látásnak egyik törvénye, hogy a recehártyán fordítva rajzolódnak a
               képek, a mi nézésünk külön törvénye, hogy nem azt látjuk, amit nézünk és látunk
               anélkül is, hogy néznénk. Helén nem néz reám és mégis lát. De most megborzadok.
               Mintha valaki kopogtatna az ajtón. Erzsi sem néz ide és mégis lát. Nagy barna szeme
               lekigyódzik a páholyból és lenn a parketten pörköli a zsakettemet. A hátam mögött
               van, ó oly biztos vagyok benne és fellángol a félemeleten, mint egy gyertya. Vörös
               selymeken, páholy bőrszék, bronzvörös haj gőgös magasságban, vörös rózsák ziháló
               illatában: Erzsi... És nem merek sem előre nézni, sem hátra nézni. Erzsi, Helén: egy
               szem. És ömleszti e szem vörös hullámait bordó cseppekben, tengernyi patakokban, mint
               a felmetszett erek az öngyilkos fürdőkádjában. Pattannak az erek, bugyborékol a vér,
               kegyetlen szúrós taktusra ömlik és Osmin groteszk prestissimojával, az én külön
               muzsikám, szilaj stakattok és fáradt lentok, új ér felszakadásáig, immár bömböl a
               teljes orcseszter, ujjongva hull a vér a csillárokból, eszeveszett karneválja a
               vérnek.</p>
            <p>Ehh... fantázia!... Szivem táncol egy éteri sugáron.</p>
            <p>Helén nézi az előadást. Én is nézem. Füleimhez tartom kezemet, mint a hallócsövet,
               figyelek az úgynevezett szavakra. Mennyire nem érdekelnek a puszta mondatok, de
               csitt, Belmonte áriájában ott hadonászik karjaival az isteni Mozart. Fagottok,
               klárinétok, hárfák, hegedük, castagnettek, tamburok diskurálnak egymással, csak ezek
               mondanak valamit, a szó puszta edény. Mozart a bábjátékos térdére ülteti a bábukat és
               beszél. Csakis az ő szavát hallom. A szó, ahogy felbömböl benne a zengés, élettelenül
               hull vissza, de a hang átsugárzik a magasba, szökőkút és cseppenként gyöngyözik
               vissza a nézőtérre.</p>
            <p>Második felvonás. Mint templomi csengő cseng fel a mezzo szoprán, welche Wonne,
               welche Luft... mi a szó, ha nem volna az élő hang, ki csirázzon a kebeléből és
               Belmonte tenorjában ölelkezve, mint a rejtély.</p>
            <p>A hős most átkarolja a nőt, akit szeret, vinné magával. Mond neki valamit? Miért?
               Szereti, átkarolja, viszi magával, elég ennyi, én értem. Minek ezt magyarázni?
               Sokszor mondják a szerelmesek: légy az enyém! Miért mondják egymásnak? Hogy is tudják
               ezt a szót kiejteni: vallomást sohasem szakad elmondani szájjal. Ha a szemével nem
               adta tudtára végérvényesen, akkor már késő. Rossz színész. Nem hallom ki a hangjában,
               hogy életét a sors idáig, e kijelentés megfogalmazásáig hozta volna. A hős a nő háta
               mögé áll és ezt sugja a nőnek: megyek veled, a világ végéig, szeretlek. Mi ez?
               Botrányos, hogy hogyan hazudnak mind a ketten. A világ végéig? Hát hol a kezdet és
               hol a vég? Istenem...</p>
            <p>Elfordítom szememet a színpadról - Helént nézem. Legyél az enyém... vajjon ki
               tudnám-e mondani neki? Ha nem szeretném úgy, akkor igen. De így... Helén, drága,
               kicsi leány, kedves és egyetlen, tudnád-e utána mondani... Megyek veled, a világ
               végéig, szeretlek... Hát hova jönnél velem? Hiszen amig a szót kimondanád, már
               elrohantam melletted, mint a gyorsvonat.</p>
            <p>Az orcseszter szakadatlanul harsog és én a zene hullámaiba vetem magam, de jó úszni
               színpadra nem figyelni, képzeletet instruálni, szépen, csöndesen belül külön darabot
               megrendezni. A zene hullámaiból ütöm fel a fejemet és Helént nézem. A csipkéit,
               ahogy megrezzennek a teste felett. Szoknyája homályba vesző fodrait, feszülő
               harisnyáját, cipője csokrát és kisajátitom magamnak azt a lábat, ki tétován surolja
               az enyémet. Sejtem a vonalait, ismerni vélem hajlását, ajkamon érzem a színét,
               ütőeremen a villanyosságát. A dolgozó képzelet szemérmetlen, dobja-veti a
               ruhadarabokat. Rejtett útak felé vezeti a test mozdulatait... Helén, bocsáss meg
               nekem! Ha tudnád, hogy mire gondolok...</p>
            <p>Együttlétünknek minden részletét nem tudom leírni. Elmondhatnám, hogy jött új
               felvonásköz, ujjongtak a csillárok, a tömegidegzet felszabadult, hangos szókat
               keresett, fix pontot, melyen szeliden meglapulhasson. Ez: a felvonásköz. Nem lényeges
               kelléke az érzés meghatározásának, melyet a tömeg érzett és én az adott aktuális
               pillanatban a tömegben, a tömeggel és a tömegben külön és a tömeg nélkül feldolgozni
               kényszerültem, de vannak lényegtelenebb momentumok is: a folyosó arany tükrei, a
               barokkos ornamentumok, a tiszti ruhák hajtókái és vállszalagai, a fel-feltünedező
               nők, akik mind külön benyomás, külön testtartás, külön kilépés és én rossz, hibás
               fülemmel is megéreztem, hogy egyik másképen járkál a hátam mögött, mint a másik. A
               perc elemzésénél valamennyien mint momentumok bukkantak fel és azt sem mondhatnám,
               hogy nem fontosak. Hiszen: vannak, sőt megvannak, hiszen eszünkbe jutnak. Mindnyája
               eszembe jut, hogy meghatározza azt a látszólag tőlem messzeállót, a belőlem
               kikapcsolódót, akit már, valahogy, kissé zavarosan, úgy sejtem, évek óta akarok
               kioperálni magamból: Helént. Üszkösödő sebemet, kit Helénnek nevezek el, óvatosan
               határolnám körül lancettákkal, egyéb hideg csipeszekkel, de a seb: a testem, belőle
               lett, vérem átömlesztette, egy sejt a többiek között és ha spiritusban látnám magam
               előtt (úgy, ahogy tudatossá tenni valamit, a spritusszal) akkor is azt mondanám, íme
               ez: én belőlem van. A fogorvosnál mindig elkértem foghúzás után selyempapírba
               gyömöszölve azt a kétágu csontocskát, melyen megaludt kevés vérem. Lehet, hogy
               hiperesztézia, de kihúzott gyermekfogaim ma is fájnak. (E pillanatban az íróasztalnál
               ülök, félkezemmel a halántékomat szorítom és elkövetem, ami a leglehetetlenebb műtét:
               emlékeimet rekonstruálni. Elhalt, kiszáradt rostokba vezetem a vért, hogy egészséges
               pulzusra keringjen és ha nem tudnám azt, hogy öntudatlanul, a nap minden szakában,
               még az álom sülyedő percében is mindnyájan így cselekszünk, személyesnek és
               betegesnek tünne számomra a munka. Tiltakozom minden „személyes” ellen, sőt szent
               meggyőződésem, hogy az agymunka szédületes oktávfogásaíra sohasem lehet a patetikus
               nagy szót megtalálni.)</p>
            <p>Helén az Alia Turca alatt, a zenekar kavargó krescendójában kezembe tette a kezét.
               Fészkébe bútt a madárka. Talán a vihartól, ki gőzölögve porzott fel a muzsikából,
               mint a robbanás a földturrások között, vagy tán belülről pattantotta szét a
               vaskamarát, a magányosságot, lehet: az mindegy és az egy. Biblikusan erős ekrazit az,
               mely lyukat kergett a magánosságon, ó szívem, fészkébe bújt a madárka, tenyerembe, de
               hova bujjak én, hol az Isten tenyere, hogy elmenekülhessek hajlásaiban?!</p>
            <p>Helén közelebb hozza szivemhez fejét, Mit dem Geliebten sterben ist seliges
               Entzücken... Ó, Mozart, erősebb lüktetése a kezednek, végtelenbe tévedt taktusod és
               Helén feje a csillárok alatt odazuhan a mellemre. Már vibrált a perc és a végzet már
               rugdosta alattunk padlót. De nem. Még nem feküdtünk alá haboknak. Zúgott, harsogott
               mögöttünk az össze-vissza, partnélküli tenger, állottunk, úgy-ahogy és amikor
               összecsapott a vizár egymást becéző, simuló hajunk riadtan rebbent széjjel.</p>
            <p>Előadás után Helénét megvárta az öreg cseléd. A Dajka, mondottam magamban - átérezve
               minden találkozás végzetszerüségét, - ki akkor tájt és most újra látom a pillanatot -
               lerohant az emeletről, kezében Helén szivével, marasztalt, hogy maradjak, Helén vár.
               Marieval előrementek, én és Helén utánuk. Nem szólottunk - semmit. Remegtünk is a
               szótól.</p>
            
         </div>
         <div type="chapter">
            <head>XII. FEJEZET</head>
            <p>Bizonyára Helén is gondolkodik. De mi gonoszak vagyunk. Csak a mi gondolatunk köti le
               érdeklődésünket. Egész úton magammal voltam elfoglalva. Az motoszkált a fejemben,
               hogy szerelmes vagyok, alázkodom, küzdelemben veszek részt és végül is győznöm kell.
               A győzelemért folyik a párbaj. Minden erőlködésem, vigyázz állásom, fegyverzetem
               ezért van, a győzelemért. E pillanatban azt hiszem, hogy minden a szerelemnek
               egyetlen lendítő kereke. Minden teher, melyet az elmult hetek öntudatlan pillanatai
               összehordtak, csupán azért van, hogy föléjük emelődve egy diadalordítással a templom
               tornyára tüzhessem a zászlót.</p>
            <p>A győzelem látszólag útban van és el fog a kétség, hogy mi is a győzelem? Milyen
               attitűddel közöljem e hadi tényt Helénnel? Mert ha elárulom, hogy szeretem, akkor
               legyőztek. A szerelem, mint lelki adottság nem megy veszendőbe, de gőgömet, kiről
               úgy hiszem, több minden szerelemnél és mindennél, mint a friss venyigét töri ketté
               Helén. Elborzadok a gondolatra, ha vállamat odafektették légyen a porondhoz. Ha pedig
               elmenekülök, most, most, akkor gyáva vagyok, mert a bizonytalan elől oldottam
               kereket. Vagy épen a nagy bizonyosság elől?</p>
            <p>Úgy döntök, hogy e pillanatban nem szabad elhagynom az arénát. Cél: Helénnek meg kell
               csókolnia engem. Nem tudom még, hogy szeret. Nekem kell a bizonyosság. Bele
               pusztulnék abba, ha nem kerekednék felül. Amikor a gőgömet, szemérmemet és magamat
               féltem, épen a gőgöm akarja, parancsolja, hogy ujjongva minden fölé felülkerekedjék.
               Mert mi történik? Én szeretem Helént. Ha ő nem szeret viszont, kivert kutya vagyok.
               És ahogy küzd bennem a sziv e két ellentétes áramlata, újból hevesen dobog a szivem,
               hátha szeret Helén s akkor mi lesz? Győztem, de cserébe oda kell dobnom önmagamat.
               Nekem nem szabad Helént szeretnem. Nekem nem szabad egyáltalán szeretni.</p>
            <p>Pedig be jó volna tudni, hátha Helén még is szeret.</p>
            <p>Fejem zsibong, egész életem bugybol most, mintha vulkánon törtek volna fel. Szótlanul
               megyünk a bokrok szilhuettjével haránt, tekintetünk az ezüst Moldovára esik lassan,
               megyünk fölfelé a szerpentin úton. Helén lépése meglassul egy-egy fordulónál.
               Megállunk, Helén újból a Moldován hintáztatja szemét. A folyó felett hajók árnyai.
               Templomok zöld kupolái, zegzúgos tetők, házak nem látszanak, csupán a tetők. Mint
               különböző kalapok, süvegek és ládák a padlón, egy szintben a kupolák. Mint a
               barrikádok. A padon jóval előttünk ülnek Marie és az öregasszony. Kacagnak, megvárnak
               bennünket.</p>
            <p>Feljebb megyünk. Helénhez odasimulok, gondolat nélkül, mint egy selyemkendő. Az
               éccaka sűrűjéből kitapintom a kezét. Egy pillanatig remeg a kis kéz, de tétován
               átengedi magát. Odaemelem a kart a mellem magasságába, ráhajolok és a hajlásba,
               mintha forró vasat olvasztottak volna, tapasztom oda a számat. Helén karja
               visszarándul, arcomat friss és bő vérhullám locsolja keresztül. Megtörtént. Helén
               lesüti az arcát. Tovább megyünk. Feljebb. A hold csillogóbb ezüsttel sikálja végig a
               víz tükrét, a horizont kitágul, már látszanak az összes hidak valahol messze, a
               lassanként emelkedő háztömkelegekben, utca keresztmetszetek között rémlik a múzeum.
               Feljebb megyünk, feljebb, feljebb. A bokrok árnyai megnyulnak, árnyaink a kavicsos
               úton egymásba fonódnak, átkulcsolják egymást, inganak-lengenek, mint a hazajáró
               lelkek. Marie megint előre került, mint egy gyöngyöző forrásvizet, felettem hallom a
               kacagását.</p>
            <p>De mi nem szólunk semmit. Helénnek újra elkapom a karját, reáborulok és mint akit
               mákonnyal itattak, részegen húzom el ajkamat a karján a vállától le a tenyeréig.
               Helén megáll. Szédülök és tenyerébe hajtom a fejemet. Feljebb megyünk. Szorosan
               egymás mellett, testünk egymáshoz tapad, mintha láthatatlan kezek egybeszőtték volna.
               Öntudatlanul érzem már a teste hajlását is. Fenn kacagás, megszakadó általszüremlő
               csilingelése a hangnak. Feljebb megyünk. A legfelsőbb sétányon vagyok, az allén, a
               hegy tetején, ahol először pillantottam meg Helént. Súlynélküliek vagyunk,
               ellebegtünk a testtől és elszakadtunk a világtól. Lenn korlátlan távlatokba vész az
               arany Prága, köröttünk a folyó kék, tömör iszalagja. Helén megint megáll, rám néz.
               Kezünk egymáséban, ujjaink egy szövedék szálai. Hirtelen kirántom a kezemet,
               magamhoz szorítom Helént, arcát az arcomhoz. Valahogy kifordul a fejünk, Helén orrát
               a szemem alatt érzem. Küzködünk egymással, tisztán hallom, hogy Helénnek felnyilik a
               blúza, egy kapocs elpattant. Nedvesen érzem már az ajkát is, aki ferdülten zuhant az
               enyémre. Felső ajka kimaradt, utána kapok, szűkülő száját fogaimmal présben szoritom
               össze. Kezem átkarolja a nyakát és ujjaim külön babrálnak a hajában. Minden ujjam
               külön gyönyört keres. A hüvelykujjam görcsösen nyomja a nyakát, mint doktor kanala a
               beteg nyelvét. A másik kezem is tétova. Mellén lesiklik, aranyláncocskát tapint. És
               mit csinál az én mellem? Rajta keresztül hallgatom Helén lélegzetét. És mit csinálnak
               térdeim? Alázatosan roggyannak összeütődve halkan a Helénéhez. És mit csinál lázas,
               felszabadult, nyomorult testem és mit csinál lelkesülő agyam, ki fel-le fut az egész
               testben, útasít, bátorít, kerget, korbácsol, mint bomló csapatok élén, kétségbeesett
               harcos a rohamban?</p>
            <p>Mindez pillanatokig tartott. Bíborosan vált el ajka az enyémtől, lassan vált le róla,
               mint matrica a papírosról. Sötét alagútban jártunk, hol elsötétedett az út, csak
               árnyékokat és illatokat éreztünk és hogy kiértünk, újra láttuk a holdat nyargalva és
               leesőben a felhők között, bukó ballon, nyugodt volt minden és kristály éles, mint
               alagút után a táj, ha elmultak a kőszénfüstök, kirajzolva leveleken vonal és
               rezzenet.</p>
            
         </div>
         <div type="chapter">
            <head>XIII. FEJEZET</head>
            <p>Ma éjjel szájon csókoltam egy leányt és most mély vergődésemben magának postázom a
               szivemet, Erzsi! Maga volt az első négy éven át és négy év óta senkisem jött maga
               után. Csak egy idegen leányzó érkezett el hozzám, mint valaha gyermekkorában a
               sétatér végében, a délutánok puha levegőjén egy katonazenekar szaggatott hangja és a
               langyos lassú szél elszakadt, ismerős hangfoszlányokat sodrott felém. Egy tenger
               tarajosodik lábam elé és az ágaskodó hullámhegyek hajótörött palackját közelítik
               felém. Izenet, ákom-bákom életem napsütött messzeségéből, tömören áll előttem a
               levegő, mint az üveg-fal, ki kéne a kezemet nyújtanom maga után, Erzsi. Ma éjjel
               véresre csókoltam valakit, kiért szivemet sürgettem a csillagok alatt és nem tudom és
               nem tudom és nem tudom, kinek a szájaizét érzem az ajkamon, az övét avagy a magáét.
               Csöndesen megfogtam a kezét, fehér foltocska kandikált ki egy szikla szirt mögül és
               morzsoltam a verset... aus alten Märchen winkt es, hervor mit weísser Hand...
               Halántéka érintette az enyémet, forró volt már a halántékom, mintha valaki már régtől
               ott felejtette volna gyöngyöző sűrü páráját. Hangosan éjfelet vert a szivem és... a
               hátam mögött kigyúlni láttam egy templomtornyot és a toronyban valaki eszeveszetten
               kongatta a harangot. A szemébe néztem a pupillák bűvös, merő tekintetéből a maga arca
               bámult vissza. Mit akar tőlem, Erzsi? Nézd, kis bogaram, mit akarsz tőlem? Egyszer
               lefelé jöttünk a váradí hegyről, a fák össze-vissza zsongtak a kertekben, fehéren
               izzott a por, édesen hideg volt a kútvíz, azt hittem én vagyok a legboldogabb...
               Elengedted a kezem. Ütődve, véres karral és horzsolt combokkal gurultam le a hegyi
               úton, rongy, kiivott parasztkancsó, zizegő konzervbádog és most, újra kitartott
               mellel megyek a hegynek, fel, feljebb, a győzelemmel oldalamon, nemde nem kacagva
               kapdosod el a szivemet, te kegyetlen pillangó űző, mit tegyek, hát nem lehet neked
               megmagyarázni: hagyj békét! Mit merülsz fel meredve kemény daccal a hátam mögött,
               egyik kezedet kiáltó számra tartva, másikat kolduló két szememre... Mely nyelven,
               kinek dialektikájával tudnám magam megértetni, hogy maga csak volt. Most Heléne von
               Stieber úrileányt szeretem, komolyan, őszintén, tudatosan, az elhatározás
               merészségével. Értse meg jól, kérem, magának semmi köze e hölgyhöz. Eltekintve
               bizonyos áthidalhatatlan társadalmi ellentétektől úgy vélem, nevezett úri leány
               szellemi kvalitások tekintetében is külömb önnél... Hogy mennyiben?... E nő ragyogó
               fiatalsága, lappangó energiái nekem a megújhodás, a teremtő munka lázát kölcsönzik.
               Én dolgozni akarok. Kikivánkozom a szűk keretekből, melyekbe maguk belegyömöszöltek,
               le akarom zárni magukat, nekem terveim vannak az élettel, küldetést érzek e helyen
               nem vázolható célok elérésére... Mit nevet? Mit lehet ezen oly cinikusan nevetni?
               Hogy annak idején magának pont ugyanezeket mondottam?!...</p>
            <p>Rettenetes! Nem képzeltem volna, hogy évek multán is ily pontosan emlékezzen
               szavaimra. Bűnbánóan, megtépázva borulok a maga emléke elé. Szerettem. De miért kínoz
               tovább? Miért nem rugdos el lábaival, kik oly kéjjel gázoltak bokáig a fűben, más
               világtájakon, hogy elfelejtsen, ne tudjak semmit magáról? Helén, aki bizonyára
               megvetné a maga manirjait és lehetetlen szeszélyeit és cseppet sem érez hajlandóságot
               magával még holmi utcai ismeretséget sem tartani, Helén szeret engem. Határozottan
               tiltakozom úgy a Helén nevében is, hogy maga feltolja magát az ő vagy az én
               barátnőmnek. Mi a mi dolgainkat már csak elvégezzük ketten. Nem vall társaságbeli
               viselkedésre, nem ladylike, hogy bennünket állandóan megzavar úgynevezett jóindulatú
               beavatkozásaival. Ha jól meggondolom a dolgot, négy év óta folyton-folyvást nyomon
               kisér és érzelmeimben befolyásol. Egyenesen visszatetsző, hogy legbensőbb élményeimet
               úgy szórja össze-vissza, mint féltékeny feleség ura íróasztalfiókját.</p>
            <p>Néha úgy világit ide szemével, mint a tolvajlámpa, ami mellett a betörő safe-ek
               kincseit feszegeti. Csókjaim, öleléseim, vágyódásaim, könyveim, könyeim, sóhajaim
               mind fertőzöttek a maga jogtalan beavatkozásától. Ha nem félnék a büntető
               törvénykönyv paragrafusaitól, leútaznék a maguk ronda kis, provinc városába és
               megfojtanám magát.</p>
            <p>...Erzsi könyörgöm, hagyjon magamra. Csak most az egyszer. Ütött-vert koldus vinnyog
               a küszöbénél, hogy csak most az egyszer hagyja őt fellélegzeni. Csak most az egyszer,
               mert ez halálos jó lenne neki.</p>
            
         </div>
         <div type="chapter">
            <head>XIV. FEJEZET</head>
            <p>Másnap reggel könyvekkel megrakódva vártam Helént.</p>
            <p>- Most már úgy-e bár jóbarátok leszünk? - mondottam. Szeretném, ha megismerné
               könyveimet. Így talán még közelebb jutunk egymáshoz. Mert a csók, az még
               semmi...</p>
            <p>- Hálás vagyok magának. De hátha nem tetszenek a könyvei?</p>
            <p>- Az lehetetlen. Kell, hogy tessenek magának. Most már maga fog helyettem is
               gondolkodni.</p>
            <p>- Szóval muszáj - kacagott Helén. - Szóval le akar sülyeszteni vagy fel akar emelni
               egy fejedelmi mozdulatává. Függelék lennék a maga kezében, egy gesztus, mely jól áll
               magának. Akárcsak egy cigaretta a pozitura kedvéért. Nagyszerű.</p>
            <p>- Nem, nem, ne értsen félre, de azt akarom, hogy az én szememmel lássa a világot.</p>
            <p>- A maga szemével a világot fáradtnak, szeszélyesnek, kissé ködösnek és kissé
               bizonytalannak látnám. Talán jobb volna, ha én kölcsönözném oda a szememet magának?
               Hogy mindent frissnek, zsengének, harmatosnak, fürdöttnek lásson.</p>
            <p>Helén gondolata meglepett és nagy ürességet éreztem a szivem táján. Tudatlanul mindig
               meg voltam győződve, hogy diadalom nem teljes. Mit ér a győzelem, ha Helén nem
               egészen az enyém. És most tudatosan látom, hogy nem az enyém, mert nem akar olyanná
               lenni, mint én. Helén más, mint én. A néma szépségbe ki tudom vetíteni magamat,
               imaginációm istennőt teremthet belőle, de gondolatokra ráparancsolni nincs
               hatalmamban. És ez nagyon fájt.</p>
            <p>- De maradjunk csak a könyveknél. Milyen élményeket tud nyújtani magának egy könyv? -
               kérdi Helén.</p>
            <p>- Nekem: sokszor többet, mint maga a természet. Mély az élet, de Dosztojevszki
               írásain még mélyebb. Szép egy elhagyott park, de ahogy Böcklin...</p>
            <p>- Nem hiszek a könyvélményekben. A művészet megszépitheti a természetet. De nekem a
               forrás vize az erdőben kell, nem pedig eredeti házhoz szállított csomagolásban.</p>
            <p>- Nemcsak a művészet szépíti meg a természetet. A természet nem szólal meg, ha nincs
               újjá teremtő fantázia.</p>
            <p>- Mit akar ezzel mondani?</p>
            <p>- Azt, hogy nekem egy Baedecker és néhány térkép elég az asztalon, hogy szélességében
               lássam a világot. Az összefüggéseket. Ez itt Párizs és hipp-hopp, én már a Westenden
               sétálok. Ez itt Madrid, Tajo, Duero, Guadalquivir. És a Pireneusok, Alpesek,
               Himalaja. Nagasaki és Sztambul. Kairó és Nílus deltája. Szirokkók, tájfunok, bórák.
               És fehérek és sárgák és göndör feketék és rézvörösek. És torokhangon beszélnek, egy
               szótagokkal, lágyan csurognak a betük szájukban, mint a datolya. És elnyujtva
               akcentuálnak és mássalhangzókat torlasztanak egymásba. És a nők meztelenek, nem
               tudnak a szeméremről. Egyiknek szeme kék, a másik szeme fekete és minden bánat az
               övék. Olasz leány tengerbe mossa lábait és olajos bőrén a nap csillog. Spanyol nő
               ferditi legyezőjét, a háttér befelé mélyül mögötte. És a francia nők tangócipőben.
               Csipkékben tünik el a láb. Amerikai leány Fokk-gépe felhők fölé emelkedik. Zsidó nő;
               korsó a vállán. Török nő nargoli füstben. Arab nő, elfoly a homokban. Japán nő,
               mosolyt csöngettyűz. Indus nőnek kigyó a combján és teste táncban, vörös izzásig.
               Orosz ballett, plain-air színház Flandriában. Wanderbilték lakomája a Fifthy-avenuen.
               Dokk-munkások döglenek meg Pattersonban, és a szőke Hansok szeme kifordul a
               lövészárkok mélyén. És mennyi minden a világon, ami csak úgy eszébe jut az embernek!
               Mennyi ember, mennyi mozgás. A jelen kaleidoszkópja. Megőrült ringlispiel, egektől
               pokolig szaladó villámvonat. És mind látom. Hallom. Szaglom. Fogom. Kapkodok utánuk
               görcsösen, tovatünő uszályok, foszlány habok, vattacsomók...</p>
            <p>- Igen, ez a fantázia. Olvasmányok, képek, nosztalgiák.</p>
            <p>- Hallgasson, nagyon kérem. - Vattacsomók és feléjük szállok, mint a sirálymadár,
               megpihenek vállukon és újból elszállok. Fantázia. Színes lampion. Égő kukker,
               közelre hord és távolít. És illúzióim! Keverem őket mint patikus tégelyeit, sok
               színes üveg, bazárok csecse-becséje. És minden az enyém. Ez én vagyok. Érti Helén? Az
               egész világ.</p>
            <p>- Nekem meg semmit se hagy meg belőle. Hát azt hiszi más nem így van ezzel?! És hogy
               másnak nincs joga élni? - tette hozzá csöndesen.</p>
            <p>- Mit más?! Én vagyok és még sincs senkim. És nincs semmim. Kitagadott, kisemmizett,
               bélpoklos.</p>
            <p>Helén felém hajolt és szótól sebes számat végig öntötte tikkatag párájával.</p>
            <p>- De nincs egyedül. Én maga mellett vagyok és kitartok maga mellett. Akarja?</p>
            <p>- Mert mi vagyok én? Magányos koldus vagyok, kopasz fa a keresztútnál, elszabadult
               bóbita a savanyú szélben. Minden folyik, minden elfolyik, minden elmulik és kétszer
               nem léphetsz egy folyóba. És nyomodat hiába keresed, nyomodat összefujja a zápor,
               olyan girhes vagy, olyan rongy és olyan gyalázatos. Hát ki vagyok én - és már
               önönmagamnak ordítottam, börtöneim között, sötét deszkámon, a vizes téglát
               tapogattam, nyirkos porát a vakolatnak. És gályarab voltam, hanyattfeküdtem a
               forró-forró deszkán, két kezem kinyújtom, vízszintes keresztfán, ólmozottan,
               lábaimban görcsökkel, elkínzott prédikátor. Rettenetes nap heve szárította torkom,
               ingemet feszítette és kitikkasztotta nyelvem.</p>
            <p>- Szeretem magát - suttogta Helén. Ezt a pátoszt, ezt az isteni kétségbeesést
               szeretem.</p>
            <p>Azután elhallgatott. Lesütötte a szemét és ujjaival szétmarcangolt egy feleletet.
               Végtelen szünet után újból rám emelte a szemét:</p>
            <p>- Hát maga szeret engem?</p>
            <p>Torkom felé új áradat indult, új özönvize a szivnek, de valahol megakadt a hang, mint
               rohanó autó az országút kavicsában. Megtántorodtam. Csak annyit tudtam mondani:</p>
            <p>- Szeretem, úgy szeretem - mint önmagamat.</p>
            <p>- És... és mit szeret bennem? - (ma úgy érzem, hogy Helénnek elhalványodott az
               arca...)</p>
            <p>- És mit szeret bennem?!</p>
            <p>- Magán? Helén!... azt a pátoszt, azt az isteni kétségbeesést.</p>
            <p>- Ó - hallgatott el Helén. Azután hazamentünk.</p>
            
         </div>
         <div type="chapter">
            <head>XV. FEJEZET</head>
            <p>Kaptam a következő levelet:</p>
            <p>- Szeretem magát. Maga az első szerelmem. Egyszerüen tudom csak kifejezni magamat,
               pedig mi leányok, éjjel és napközben sok csacsiságot gondolunk össze, melyek
               bizonyára mélyek és titokzatosak. Szeretem magát, miért, nem kutatom. Bizonyára
               rájönnék valamire. Én csak arra gondolok most és szüntelenül, hogy vajjon maga
               szeret-e engem? Tegnap esti beszélgetésünk után, ahogy emlékezetemben visszaidéztem,
               azt kell hinnem, hogy a maga szerelme valami nagyon furcsa, valami, ami romlásba
               döntene mind a kettőnket. Maga nem szeret engem. Nem, nem, ha szeretne, nem így
               beszélne velem. Lehet, hogy én tévedek, de az ösztöneim sugják, hogy egy más ember
               boldogtalanságával nem tudna engem boldoggá tenni. És hogy én sem tudom magát mássá
               tenni, nem is akarom, mert így szép maga, nemes fiatalember és nem is tudom magam
               kifejezni. Megdöbbentően nagy vagy, ilyennek gondoltalak, erősnek, aki egy világot
               tart a vállán. De a következő pillanatban gyönge lesz és én hogy bízzam arra a
               férfire életemet, aki egyszer sírt előttem? Megzavar gondolataimban, mikor mond
               igazat, mikor nem? Bocsásson meg, ha ismétlésekbe esem, de oly nehéz kiismerni magát.
               Igaz, én is próbálkozom magammal, hogy mi is az én életem, de nem megy, nagyon
               komplikált és talán fájdalmas is. Nagyon sok minden van, amit nem tudok felderíteni.
               Az azonban bizonyos, hogy egészen nem kellek magának. Hát én nem érzek? Én vak
               vagyok? Azt hiszi, hogy csak maga él úgynevezett lelki életet. Meg kell mondjam, ha
               mindjárt rosszul is esik, de én nehezen fogok belenyugodni abba, ha nem mint
               egyenrangú felet tekint engem. Úgy képzelem, maga átadja teljesen nekem magát és én
               viszont. De az, bocsásson meg, lealacsonyítás, hogy nekem nincs külön életem, külön
               akaratom. Oly furcsákat mondott a tegnap is. Gondolkozzék csak. Egy életen át lennék
               maga mellett, csak nyugtasson meg. E sorokat éjjel írom, mindenki alszik. Nem merem
               elölről elolvasni, mert félek, hogy olyasmit írtam, ami bántja. Inkább összecsókolom,
               elküldöm magának</p>
            <p>Helén</p>
            <p>Este tájban kaptam meg e levelet, hazamenet nyomban elnyúltam az ágyon. Fázón, mint a
               lázbeteg, gubóztam be az éjszaka sötétjébe. Órám a kis asztalon szabályosan vert.
               Egyetlen fénypont: nyütt szivarom bronzbarna feje volt. Kesernyés ízek a
               szájpadlásomban. Hanyatt az ágyon, mint a hajótörött, akit a viharok magányos
               szigetre dobtak ki és csuromvíz gúnyában, csapzott hajjal, tapadó rongyok, tengeri
               füvek között idézi óceántúli életét.</p>
            <p>A levelen tépelődtem, melyről biztos volt, hogy jönnie kellett: a Leszámolás. Hogy is
               volt csak?... „Mellette leszek egy életen át? Akarja?” Úgy hatnak reám e szavak, mint
               a friss tűzrakás, melege fölé tartom nedves ruháim, gémberedett szivemet. Szeret,
               szeret, tikk-takkolt az órám és Helén csókja újból ajkamon égett. A csókját próbáltam
               elemezni, néhányszor végigsimítottam a homlokom és behúnytam a szememet, mert mindent
               el akartam felejteni, csak ezt a csókot nem. Hunytátok már be szemeiteket, testvéreim
               a neureszténiában? Mintha trambolinról vízbe ugranál és érzed, hogy mint nehezülsz
               lefelé és fejed fölött vastagon csap össze a hullám. Behunytam a szememet. Mit láttok
               olyankor? Nálam sötét kárpiton csillagok szaladnak mindétig, gyorsabban, gyorsabban,
               gyorsabban, mint az eső. Majd sárga, sáfrányszínű koszorúk gyulladnak,
               körbetáncolnak maguk körül, most újra csillagok, de alulról felfelé záporozók. És
               aztán sötétség, akkor mintha úsznék, mind mélyebbről magasabbra törném fel magamat
               és... alulról a víz színe felé apró buborékokban felgyűrűzött egy másik csók. Az
               Erzsié. Újra tisztán láttam. Csókja a vetések között, csipőig a zizegő
               kalásztengerben. Csókszédület hajók fedélzetén. És csók és minden. És nem tovább.
               Aléltan megtántorodni egymás karjában, sohasem akartam többet. És sohasem értem el
               többet.</p>
            <p>Kísérlet, közeledés, vége. Idegen kútba vedret meríteni, de soha nem érni feneket.
               Mindent csak félig... Egészen nem kellek senkinek. Egészen nem kell nekem senki.</p>
            <p>Helénnek van igazsága. Én nagy beteg vagyok. Magányosságban szenvedek. A magányos
               ember társat keres és amikor már fogja kezét valaki, akkor érzi magát
               legmagányosabbnak. Ezért maradt a dolog annyiban Erzsivel és ezért érzem
               magányosságomat legtragikusabbnak nagy emberi közeledések után. Hányszor jutott
               eszembe e nyavalya, hogy emberek, nincs egymáshoz közünk s éppen akkor, nem amikor a
               legvadabb ölelésre feszítjük meg karjainkat. Mert mi ez a magányosság? Ott ahol a
               legfontosabbak, a legmeztelenebbek, isten pucérai vagyunk, sőt Isten, eszmélünk fel,
               hogy nincs senki, aki meg tudna bennünket érteni. Mások vagyunk, külön anyag, mint a
               többiek. Mily könnyü Jamesnek, az amerikai filozófusnak? „Mindnyájunkban vannak
               energiák, melyeket a színtelen nyárspolgári élet egy pillanatra elaltat, amelyek
               azonban a kivételesnek, a tragikusnak érintésére felébrednek és akkor eljutunk a
               cselekvés heroikus állapotához. Hiába, ő az akarat filozófusa! De nálam éppen e nagy
               feleszmélésnek, a clairyence pillanatában omlik össze minden.</p>
            <p>Igazsága van Helénnek. Én más vagyok, mint ő és ez létünk tragikuma. Nem is tehetsz
               te mássá, édes, mert nekem nem te parancsolsz, hanem a mult. Mennyire nem
               parancsolhatok én sem neked!... Az én multamban benne van Erzsi. Tiédben senki, talán
               apád és anyád szerelme. Ki tudja, ajkad vonaglásán keresztül kik leveleznek? És
               vajjon az Erzsi csókjában ki volt benne? Érzéki, húsos száján valaha én gyerekkorok
               fülleteg erotikáját szívtam magamba. És még tovább! Elkalandoznak a gyökerek anyám
               csókjáig, a nagyapáméig. Áll mögöttem irdatlan őserdő; a multam. Itt-ott világosan
               láthatók éles sziluettek és előrebukó ága-boga a sűrűnek. De hogy mi van benn az
               őserdőben, mit zúg össze-vissza a dzsungel, nem tudom. Csak azt tudom, hogy minden
               előrehajlásomnál felzúg az orchester. Szeretni valakit, megfosztani valakit. Egészen
               akarni, elvenni, elrabolni, legyilkolni a multját. Teljesen, egészen kell bírni
               valakit - zokogtam, párnáimba áztatván keserű könyeimmel az ágyat, mint vigiliáns, ki
               Krisztus öt sebéért ostorozza magát.</p>
            <p>Lássuk csak, hogy is történt.</p>
            <p>Megcsókoltam Helént. Ez az egész. Ha elgondolom hónapok idegtáncát, a csók után,
               milyen csalódás. Hátha tudtad, - szólok magamhoz - hogy csak ennyi, miért kínoztad el
               magadat? Vagy nem tudtad, hogy így lesz? Miért lenne éppen most másképen, amikor
               mindig így volt? „Maga nem szeret engem.” Hát akkor kit szerettél Helénben? Erzsit?
               És Erzsin? A többi gyerekeken, végig, süldő leányokon, kasszában ülő
               háremszépségeken, zongoratanitónőkön és cselédeken? Elsápadsz, nem mered elmondani.
               Gondolod, hogy ütött az utolsó órád. Eszmélni kell, hé! Térdre! Érzed a sors
               korbácsütéseit válladon! Hogy patakzik a véred és mégis - milyen édes! Nincs
               bátorságod bevallani? Hóhérok, vigyétek a kínzókamrába. Ez itt a spanyolcsizma,
               látod? Ez meg itt egy nyakcsigolyaszorító. Amaz meg tüzes vas. Na, édes fiam!
               Így-így, hajolj a fülemhez. Hát mit szerettél rajtuk? Helénen, Erzsin, valamennyin?
               Elborzaszt a szó, amit suttogsz. Nyomorult vágyaidat szeretted rajtuk, beteg
               idegeidet, pusztuló önmagadat.</p>
            <p>Az önszerelem, önmagunk hívságos áhitata - ez volt a szó, mely hajnaltájban, tragikus
               taglócsapással sujtott le rám. Hányszor próbáltam már gondolataimat más,
               ezüstpapírba beburkolni, most, mint egy üres koponya vigyorog felém e szó, az éjjeli
               szekrényen. Ezért ölelkezik Helén arca az Erzsiével, mert mind a két arc a te
               profilod, ember, egyik jobbról, a másik meg balról. Te vetkőztetted le a fátyolos
               leányságukat és te öltöztetted fel őket e felfokozott szerelem bársonyába. A te
               titokzatos véred biztatta őket az életen keresztül és íme most te dobod őket a
               kandallóba, ám ott tüzes csóvákkal és sistergésekkel tovább élnek. Nyomorult vagy
               bizonnyal, mert csak önmagadat szereted bennük.</p>
            <p>De ez nem tragédia. A tragédia az, amikor Helén a szemembe vágja: „Én vak vagyok, azt
               hiszi, csupán maga él úgynevezett lelki életet?” Ők mind élnek, akarnak, forrongó
               matériák és dadogva is, de saját illúziójukat vetitik kifelé. Gazember vagyok, hogy
               leleplezem őket és boncasztalra viszem, amikor csókjuk még a szájamon illatozik. Ez
               az, mintha drága testüket egy szál ingben tenném ki az utcára. De mentségem, hogy
               legkomiszabb magammal szemben vagyok. Itt, isten és ember előtt, tévelygéseim
               elkomoruló szigetjén ordítom: őket csak megalázom, de amit magammal végzek,
               autodafé, felnégyelés és testemet patkányokkal maratom széjjel.</p>
            <p>Szeretnék odamenni mindenkihez és külön-külön megmagyarázni, hogy ez a probléma nem
               is olyan egyszerű. Igaz, hogy holnap vissza mehetnék Helénhez, mosolya ismét nekem
               szólna és az ajka, melyet úgy hajóztam hónapokon keresztül, mint a Jóreményfokot,
               most zöldágként magától hajlana felém. Csak egy szót kéne szólani hozzá, egy kis
               hazugságot, amit megtesz százezer ember és jönne velem az ismeretlenbe. És családom
               volna, gyerekeim, sok hüvösen tartott fehérnemüm a szekrényben... Élet. De nem merem
               megtenni, egy lépést sem tovább, félek önönmagamtól.</p>
            <p>Helén, mi egymást sohasem látjuk többet. Közöttünk áll a Hazugság és lábainknál
               kettéválik a sziklafal. Beteljesülő szerelem, nem kellesz nekem! Eltollak magamtól és
               ti álmok, ledorongollak benneteket! És ti jók, kik közeledtetek hozzám, verjetek
               véresre korbácsaitokkal és üldözzetek a hetedik határba!</p>
            
         </div>
         <div type="chapter">
            <head>XVI. FEJEZET</head>
            <p>Belenéztem a tükörbe, megijedtem saját arcomtól. El voltam tökélve, hogy Helénnel
               többet nem beszélek. Nem, nem, nem beszélek, mondottam magamban és lábam
               önkénytelenül is a Belvederébe vitt. Mintha egy külön életet élt volna a lábam,
               független tőlem, nem akaratomból, sőt akaratom ellenére. Az állomás felé indultam és
               visszaértem a parkba: látni őt. Hogy vágytam arra, hogy elébe boruljak, cipője orrát
               könnyeimmel megnedvesitsem. Rohant a villanyos a Moldova partján, bukdácsoltam
               felfelé a hegyi úton, egy perc még és látni fogom őt. - Nem. Már-már fel voltam a
               hegytetőn és az utolsó fél másodpercben kezem ökölbe szaladt, amint a láthatatlan
               ellenséggel viaskodtam, a tudatossá vált igazsággal. És - brutális erők dobtak vissza
               a sötétbe, ahonnan felkivánkoztam.</p>
            <p>Kevés pár hetemet kétségbeesett erőfeszitéssel próbáltam elmorzsolni. Csodálkozva
               néztem a technikusra, aki nap-nap után asszonytest melegével fütötte magát
               pirosra.</p>
            <p>- Megismerkedni egy-kettőre megy. A magyar fiúnak van keletje. Egy félóra mulva a
               lakásodon van - mondotta a technikus egy estén.</p>
            <p>- És sohasem voltál szerelmes?</p>
            <p>- Soha - mondotta meggyőződéssel.</p>
            <p>- És soha nem gondoltál arra, mily szép lehet szerelmed, a komoly fák tisztult
               árnyalatában, a tökéletesség páholyában, mily szép! És mily jó, kezének ujjait
               egyenként elővenni, egyenként becézni és végigcsókolni, mily jó! Tenyerébe fejet
               hajtani és ruhái redőjébe sírni. Az ablaka előtt állani, csendben fütyörészni, mig
               fel nem szalad a függöny. És búcsúzni tőle nehezen és szemünknek két fonala nyúlik
               velünk, ahogy távolodunk és elzengeni az éjben szíveken keresztül a fájás minden
               érccsengésével: jó éjszakát....</p>
            <p>De ez utolsó sorokat már magamnak mondtam. A technikus diadalordítással szaladt el
               mellőlem, mert a láthatáron feltünt számára a nő.</p>
            <p>Dr. Schwartz még mindig abban kéjelgett, hogy lányoknak obscén szavakat suttogott a
               fülébe és bár a nők egy biztató kézmozdulatáig sem ért el, boldog volt,
               belehízott.</p>
            <p>A Rudolfinum előtt sétáltunk dr. Schwartzcal. Torzó elméletemet fejtegettem neki, a
               milói Vénusz szépségeit. A zseni, ki azt márványba gyúrta, megérezte, hogy kar nélkül
               kell hagyni a szobrot, mert befejezetlenül maga a tökéletesség. Mert a művészet vesse
               el a régi iskolai felfogást „kerekded, arányos, befejezett”, de nyisson meg
               perspektívákat szántszándékos be nem fejezettségével. Aktivitásra késztetni a
               szemlélőt, hogy a le nem kötött aktivitásán keresztül megérezze a nagy
               összefüggéseket és hogy teremtő képzeletével, mely minden polgári lélekben egyformán
               szunnyad - töltse ki a hézagokat. Szidtam a regényeket, melyek poénra dolgoznak, egy
               körül nem határolt valami és az élet nem dolgozik csattanóra.</p>
            <p>- Semmit be nem fejezni. Amikor a legédesebb, akkor eltolni a poharat. Kell a
               szenvedés!!</p>
            <p>- De hiszen ez bolondság - kacagott dr. Schwartz és hevesen csapdosta újfent
               tenyerével a combját. Ha a nő tetszik nekem, én neki és amikor megcsókolhatnám, akkor
               azt mondjam, hohó, nem babám, ezt tiltja a modern műélvezés elmélete, hehehe...</p>
            <p>Néha mint siketnéma ődöngtem a Vencel-téren vagy a Grabenen. Mennyi nő, mennyi
               kacagás, mennyi párosodás, mennyi életerő, Jesszusom! Itt-ott felgyúltak a villanyok
               magányos alkovok homályán, vélnéd látni a testek állati viaskodását. Hajófedélzetén
               lementem a Moldova partjai mellett, a habokban feszülve úsztak a nagyszerű
               férfitestek, ritmikus karmozgásai az izmoknak. Távol feltünt és elsülyedt az
               alkonyatban a regatta. Kuchelbad zöld pástján kombinék fehérje villant. Kerti lámpák
               kerek fényében, a vörös abrosz felett a durva cigarettafüstös ajkak egymáshoz értek.
               Pivovarok gőzében ellankadva kokadt le csaposlegények feje széles-ölű, cseh leány
               kötényébe. Táncos barokban kigyózva szorultak egymáshoz a térdek. Bordélyokban a vad
               ösztönök anarchismusával harapták egymást a némberek. Vasárnap délután. Cédán állott
               az önteltség gőgjében a szerelem nagyvására és én a magam elboruló kis életével
               legszebb szerelmek ravatalánál. Nem, nem úgy állok e szerelmek ágyufejénél, mint jó
               pap a füstölőnél, de, mint az apagyilkos.</p>
            <p>Nők mentek el mellettem, oldalomhoz riszálták tomporukat. Néha autóban is felvillant
               egy nő és szeme nyilát biztosra zúditotta felém.... Brrr, cselédleányok és grófnők,
               undorodok tőletek.</p>
            
         </div>
         <div type="chapter">
            <head>XVII. FEJEZET</head>
            <p>Beszélgettem magammal. Alteregom oda ült a másik szalmazsákra, cigarettát sodort.</p>
            <p>- Ne kergesd el az illúziókat, mert ha azok nincsenek, nem él életed egy fabatkát
               sem. Keresd, hazudd a narkotikumot, mert a valóság undorító, csupán az „égi” mázot
               lehet elviselni, ami a durva lényeget befoncsorozza. Hazugság nélkül nincs
               boldogság.</p>
            <p>- De ha nincs, miért ébresztettétek fel bennem a hazugságot, a keserü kijózanodást?
               Miért tartjátok vissza karjaimat, melyek ölelni akarnak? Miért tiltottátok meg, hogy
               a tavaszt: tavasznak lássam és a csókot: csóknak. Miért?</p>
            <p>- Nem szereted Helént?</p>
            <p>- Önönmagamat szeretem.</p>
            <p>- Hát akkor mit mászkálsz ablaka alatt? Miért nem írsz neki?</p>
            <p>- Elveszíteném a boldogtalanságomat.</p>
            <p>- Te magad akartad így. A palackot, melyben a kijózanodás szellemóriásai elzárva
               zsugorodtak, magad nyitottad meg kegyetlen kézzel. Miért? Mert nem vagy normális.
               Bolond vagy.</p>
            <p>- Nem vagyok bolond. Józan vagyok. Azzal a józansággal, ahogy emberek meghalnak az
               utolsó percben.</p>
            <p>- Látod, azt hiszed, hogy most valami okosat mondottál. Honnan tudod, hogy a
               haldoklók józanok. Hátha átömlenek rózsaszínü álomba és valami nagy mámor, hallatlan
               extázis hintáztatja tagjaikat. Megint egy illuzió. Megint.</p>
            <p>- Lehet, nem vonom kétségbe. Talán, amit én illuziónak tartok, valóban az, és az is
               az, amit én hideg józanságnak, az operáló kés biztosságának mondok. Mit bánom én?
               Egyetlen valóság, hogy harcban állok veled, késsel, pikával szurkálom a tükörmásomat,
               párviadal súlyos bandázzsal, végkimerülésig. Mit bánom én? Ez a valóság.</p>
            <p>- Kényszerképzet.</p>
            <p>- Minden kényszerképzet? Csók, mögötte a másik csókkal, szerelem, félig éretten
               lehulló, önönmagunk keresése, minden? Legyen. De a szenvedésem, az nem illuzió. Ez az
               Atlasz, tartja világomat. Miért nem akarjátok elhinni, hogy vannak emberek, akik a
               bánat nélkül nem tudnak örülni?! Hogy életüket azzal emésztik: el akarunk szakadni
               sok földi salaktól és nem tudunk. Nem ismered azt az érzést, ami elfogja az embert a
               negyedik emelet ablakában? Két kézzel fogja a párkányt, mert valami arra készteti,
               hogy ugorjon le a mélységbe? Vannak emberek, akik biztonság érzésüket elveszítik,
               amikor a dolgok mélyébe akarnak nézni. És így lesz minden mozdulat félszeg, mert
               hiányzik az önbizalom. Nem tudunk cinikusok lenni, de nem tudunk örülni sem.</p>
            <p>- Szóval minden kis örömödben kevéske keserüség mindig van, mint kávé alján a
               zacc.</p>
            <p>- Ravasz.</p>
            <p>- Gúnyolodol, pedig úgy van.</p>
            <p>- Fenét van úgy. Megint egy illuzió. Próbálj, akarj megváltozni. Ha nem tudsz lenni
               egészen idealista, légy egészen cinikus. Valami.</p>
            <p>- All right. Meg fogom próbálni. Meg fogom próbálni. Igazod van: muszáj. Hátha az
               öndresszura elvisz odáig, hogy mindent mosolyogva veszek tudomásul. Sőt még az
               életet is...</p>
            <p>(Valljuk be, e platonikus jellegü elbeszélgetések önönmagammal, nem voltak jók arra,
               hogy megnyugtassanak és hogy Helénnel szerelmi ügyemet újból felelevenítsem. Nem
               tudom, jól fejtettem ki, miért kellett e szakitásnak megtörténnie? Kétségbe kéne
               esnem, ha jól. Mert világosan érzem, hogy oda nyultam be, a tudatalatti világ oly
               szféráiba, ahol csak hiperviolett sugarakkal lehet dolgozni. Ez egy lelki válság, és
               mit sem érne, ha szavakkal hajszálpontosan körül tudnám bástyázni. A cél előtti
               meghökkenések, erőszakos visszariadások nem az okfejtő regényírók moziszerüségével
               bukkannak fel lelki élményeim között. Karsztok hegyi patakja ez, feltűnik és újra
               elbú. És amit még elmondandó vagyok, csupán azért teszem, mert nem esne jól, ha
               egynémelyek - kevés nőismerőseim jelesen - szeszélynek avagy póznak tartanák e
               históriát. Magam részéről, amikor itélőszéket tartottam magam felett, bizonyos
               bőbeszédűséggel tálaltam fel, hogy úgymondjam e bűncselekmény antiaktáít.</p>
            <p>Tek. kir. törvényszék! Igen tisztelt esküdt urak! Tiltakozom az ellen, hogy a fent
               elmondottakat önök egyszerüen klinikai esetnek könyveljék el. Ha kellő
               objektivitással tudnék kritikát gyakorolni, azt mondanám, ez normális következménye
               egy normálisan végiggondolt fiatal életnek. Ez az élet nem passziv, mert passzivnak
               lenni annyit jelent, mint eltolni minden örömet magunktól. Még csak nem is cinikus,
               mert bár hiábavalónak tartja önönmagát összilluzióival együtt, sajnálja, hogy az
               illuziókat elveszítette. Az atéista siratja így a maga elkallódott vallásosságát.
               Talán a mai, most kibontakozó embertípusnak egy iskolai példája, ez azonban nem
               jelenti az én értelmezésemben holmi típusok létezését. Főjellemvonás: a be nem
               fejezettség. A befejezett ember, ahogy ő mondogatja, tisztában van önmagával.
               Pályaválasztásában: VII. fizetési osztály után VI-ik jön és az V., esetleg itt
               megáll. Ma tizezer korona vagyona van, holnap húszezer, néhány év múlva 1 millió és
               itt megáll. Szerelemben: Megkérni, elvenni, gyermekeket nemzeni határozott számban és
               nemben, nagyapa lenni, esetleg dédnagyapa és itt megáll. Vagy: lecsókolni a nőt,
               szeretővé avatni, hét hétig mutogatni, kidobni, mely eljárást az ideális lelkületüek
               végkielégítésnek is hívnak. Érintkezésben: mindenkinek eleget tenni, de mégis
               bizonyos distanzeot tartani, mindenkit meghallgatni és mindenkinek igazat adni.
               Művészetben: Első felvonás, második felvonás, stb. költői igazságszolgáltatás stb. A
               befejezett ember mindig tudja, hogy mit csinál. Nem kalandoz mellékösvényen, nem
               hazardirozik.</p>
            <p>A be nem fejezett embernél a véletlen: törvényszerűség és egész élete a vis majorok
               labdajátéka. Pályaválasztásában nagyobb fontosságot tulajdonit az esetlegességnek,
               mint az akaratnak; a csillagképleteknek, mint a szívós munkálkodásnak. Érintkezésben:
               nem tud elhelyezkedni, minden szociális adottsága ellenére is magányosnak érzi magát.
               Meg van győződve, hogy az élet nem a születésnél kezdődik és nem a halálnál végződik.
               Önönmagát egy végtelen szövedék darabkájának tartja, oly picinek és szálai másokba
               kapaszkodnak és ha a himalájai embertestvérének kitépik a karját, az neki is fáj. A
               befejezett ember: izolált jelenség, megáll a maga lábán. A be nem fejezett ember:
               minduntalan az összefüggéseket érzi és így elveszíti a talajt a lába alól.
               Szerelemben: nem tudja az erotikát elválasztani a gondolati elemtől, még helyesebben,
               erotikus, mert erotikusnak lenni: az ösztöni életet gondolati elemmel szaturálni.
               Művészetben elfogadja a milói vénusz elméletét, nagy rajongója a torzónak, szolgája a
               fantáziának, nála az illuziók elvesztése az Infernónak csak egy szűkebb messzebbre
               sötétedő körét jelenti. A be nem fejezett ember a Bajazzó és a Don Quijotte keveréke,
               de ez nem méltatás, mert hamis ideálizmusában mind a két úr önzőbb volt, mint bárki e
               földön.</p>
            <p>Igen tisztelt hölgyeim és uraim! Elvtársak! A belvederei kaland, amint méltóztattak
               észrevenni, nem nélkülözi a szerelem érzéki és nem érzéki kellékeit. Hősömben egy
               furcsa szabású fiatal embert ismertek meg önök. A boncasztalon kipreperáltuk egy
               fiatal ember hulláját, szigorló urak, egy fiatal emberét, aki megalomániában
               szenvedett, mert azt hitte, hogy csak ő fontos és más senki. A technikus, Dr.
               Schwartz, Helén és Erzsi kisasszonyok szokatlan módon a háttérbe kerültek és így még
               most sincs módunkban tudomást szerezni, kik ők, milyen erkölcsi habitust viselnek
               stb. stb. Pedig ők is egy külön világ, vágyakkal, paroxismussal, függetlenül másoktól
               mulandóságnak és válásoknak kitéve. ...De hagyjuk ezt!</p>
            <p>Az élet konturjai egy cirkusz pompáját vetítik felénk. Egy hölgy a magas iskolát
               lovagolja, sziporkázó üveg gyöngyök között ugrik át az abroncsokon, mint tündér a
               légben, ó és - előadás után hazamegy, lemossa a mastixot és ötért szafaládét
               étkezik. És én... én... A klown, ki a szerelmi cirkusz minden szőnyegének betolásánál
               ott vagyok, pepecselek velük, mintha nekem volna legtöbb dolgom a világon, közbe orra
               bukom, harsány kacaj és túss a polgári zenekarban, a befejezett emberek megigazítják
               a szőnyeget, 11 órára befejezik munkájukat, söröznek és a söntésben megeresztik a
               nadrágszijjaikat. Ó boldog befejezettek...</p>
            <p>E sorokat akkor írom, amikor a végzet kipofoz a Belvedere gyönyörü bokraiból. Hevesen
               lüktet a szivem, még egyszer látni Helént, még egyszer, egyetlen egyszer, mielőtt,
               trallalla, elvonul az ezred. Helén nem kap választ és joggal hiheti, hogy nem
               szeretem. Pedig mindenkinek látnia kell, hogy Helén nagyon nagyon a szivemhez nőtt -
               a magam módja szerint. Jobb, hogy e kis német leány nem talál rá e naplójegyzetre és
               így nem tudja meg, hogy miként csókolom én egy életen keresztül örök létre a milói
               vénusz hiányzó márványkarját. Ringassa őt tovább a Belvedere, fűszerezze új
               lombsátor, csiklandozza inyét a Junius, én a be nem fejezett szerelem szobrát naponta
               fogom átgyúrni emlékképek futó homokjából percekig élő szoborképbe, de e pillanatban
               csak ő él és lángol, mint mártir alatt a máglyarakás.</p>
            <p>...És hogy holnap mi lesz velem, nem tudom?!</p>
            <p> Vége.</p>
            
         </div>
      </body>
  </text>
</TEI>