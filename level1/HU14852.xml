<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU14852" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Leszámolás</title>
				<author>
					<persName>
						<surname>Forró</surname>
						<forename>Pál</forename>
					</persName>
				   <date from="1884" to="1942">1884-1942</date>
				   <idno type="VIAF">107985695</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">10244</measure>
				<measure unit="pages">29</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Leszámolás</title>
				   <date>2015-12-28</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/14800/14852/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Drótos László</name>
					   <name>Mészáros Atilla</name>
					</respStmt>
					<bibl type="printSource">
					   <title>Leszámolás</title>
						<author>Forró Pál</author>
						<pubPlace>Budapest</pubPlace>
					   <publisher>Világv. Reg. Kiadóváll.</publisher>
					   <date>1932</date>
					   <ref target="https://mek.oszk.hu/14800/14852/"/>
					</bibl>
				</bibl>
				<bibl type="firstEdition">
				   <title>Leszámolás</title>
				   <author>Forró Pál</author>
					<date>1932</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-30"/>
		</revisionDesc>
	</teiHeader>
	<text>
		<body>
        
        <div type="chapter">
            <head>I.</head>
            <p>A kis müvészkávéház tömve volt. A főpincér aggodalmasan nézte a billiárdasztal mellől
               a tömeget:</p>
            <p>- No, szép kis fölirásokra van megint kilátás! - gondolta bosszankodva, önkéntelenül
               a zsebéhez nyult, amely tömve volt apró kis számolócédulákkal. A számolócédulákon
               különböző számjegyek álltak és azok alatt egy-egy müvész aláirása. Jean természetesen
               nem autogrammokat gyüjtött, hanem a ki nem fizetett kávék és sörök elismervényei
               voltak ezek a keskeny papirdarabok, amelyek makacsul várták azt a napot, amelyen
               valamely csoda pénzzé változtatja őket. Jean arcán hirtelen élénk meglepetés
               látszott.</p>
            <p>Fiatal, sápadt, púpos emberke lépett be, akinek szemei ugy égtek, mintha állandóan
               lázas lett volna.</p>
            <p>Hát ez is eljött? Krauter János, aki már két hónapja nyomtalanul eltünt, hat
               schilling adósság hátrahagyásával?</p>
            <p>Krauter is észrevette Jeant és gyorsan elforditotta fejét.</p>
            <p>- Az ördögbe, - mormogta, - hát ezeket a főpincéreket sohasem cserélik ki?</p>
            <p>Jean nem birta tovább idegekkel.</p>
            <p>Udvarias mosollyal és sima mozdulattal, akár egy kigyó, odasurrant Krauterhez:</p>
            <p>- Alásszolgája, müvész ur, - mondotta kétszinü alázatossággal, - régen tetszett már
               itt lenni! Pompás szinben méltóztatik lenni!</p>
            <p>- Jean ur, - válaszolta elszántan Krauter, - ne fárassza magát. Egy fityingem
               sincsen...</p>
            <p>- De kérem, - méltatlankodott a főpincér, - két hónap után?</p>
            <p>- Most jut az eszébe sürgetni? Éppen most, amikor arról van szó, hogy talán csak egy
               két nap és könyökig vájkálok a pénzben?</p>
            <p>- Talán örökölni tetszett?</p>
            <p>- Hát maga nem tudja, miről van szó? Hogy miért zúg itt körülöttünk a tömeg?</p>
            <p>- Nem tudom...</p>
            <p>- Ember! Hát nem olvas ujságot? Holnapután nyilik meg a nagy tavaszi tárlat és mi,
               akik itt vagyunk, valamennyien beküldtük képeinket... Egy órán belül dől el, hogy
               kinek a munkáját fogadták el. Ismeri Brandenburg festőmüvész urat?</p>
            <p>- Hogyne, kérem...</p>
            <p>- Hát ő is a zsüri tagja. Megigérte, hogy a zsüri ülése után azonnal idejön és
               bizalmasan értesit bennünket az eredményről! Az elfogadás ezuttal pénzt jelent, mert
               halljuk, hogy a külföld megbizásából rengeteg képet vásárolnak majd az ügynökségek.
               Amerika képgyüjtésre adta magát. Divat lett az európai olajfestmény. A város és az
               állam is nagyobb vásárlásra határozta magát, nem is szólva a magánosokról, akik
               mindig szép számmal akadnak. Szóval, nyugodtan hozhat egy kávét és vajat!</p>
            <p>- De ha nem fogadják el a képét, Krauter ur?</p>
            <p>Krauter szeme félelmetesen villant.</p>
            <p>- Megőrült? - kiáltotta szikrázó haraggal.</p>
            <p>Olyan őszinte és viharos volt a fölháborodása, hogy Jean ijedten hátralépett.</p>
            <p>- Bocsánat, - hebegte, - nem akartam a müvész urat megsérteni!</p>
            <p>A hangulat a forrpontra hevült. Kisebb vitatkozó csoportok alakultak. Mindenki a maga
               mestermüvéről beszélt. Némelyek fényképeket szedtek elő, amelyeket a beküldött
               festményekről készitettek és azt mutogatták.</p>
            <p>- Te mit küldtél be? - kérdezte Renner, egy magas, karcsu, fekete fiu Krautertől.</p>
            <p>- A szunnyadó Vénuszt!</p>
            <p>Renner megrőkönyödve nézett barátjára.</p>
            <p>- De hiszen azt már kétszer visszautasitották!</p>
            <p>- Most más a zsüri! A mi embereink kerültek be. Ezeknek van szemük. Észre fogják
               venni, hogy milyen értékei vannak ennek a képnek, hogy mit kell rajta nézni...</p>
            <p>- Öregem, - mondta vonakodva Renner, - nem kellene ilyen makacsnak lenned.</p>
            <p>- Neked nem tetszik a Vénusz? - kérdezte fölháborodva Krauter és már megint
               megvillant szemében az a furcsa tüz.</p>
            <p>- Félreértesz! Nekem tetszik a kép, csak rossz kabalának tartom, hogy éppen ezt
               erőlteted. Eltüröd, hogy őszinte legyek?</p>
            <p>- Beszélj!</p>
            <p>- Attól félek, hogy te a szerelmeden keresztül látod és érzed a képet. Szerelmes
               voltál Flórába, a modelledbe...</p>
            <p>Krauter ingerült, kinzott mozdulatot tett.</p>
            <p>- Erről ne beszélj, kérlek!</p>
            <p>Mindenki tudta, hogy ebben a torz, gnómszerü emberben rettentő szenvedélyek égtek.
               Olyan volt, mint Watteau, a rokokó halhatatlan nagy festője, aki madárijesztőhöz
               hasonló csuf kis testében a női szépség örök imádatát hordozta és ő festette meg a
               legszebb asszonyokat és szerelmi idilleket, amelyek mint örök sóvárgásának tárgyai
               izgatták.</p>
            <p>Krauter valóban szerette Flórát, a bájos kis modellt, de Flóra makacsul ellenállt az
               ostromnak.</p>
            <p>- Ostoba, - mondta ilyenkor bosszusan és elkeseredve Krauter a lánynak. - Hát miért
               nem leszel az enyém? Ki adhat neked fejedelmibb ajándékot? És halhatatlanná teszem a
               szépségedet! Évszázadok mulva is bámulni fognak, mint akár Tizián vagy Rubens
               Vénuszait!</p>
            <p>Flóra gonoszul nevetett.</p>
            <p>- Hát jó! - mondotta. - Ha elfogadják a képedet a tárlaton és dijat nyersz vagy irni
               fognak róla... akkor beszélhetünk a dologról!</p>
            <p>Ez az igéret megbolonditotta Krautert. Ettől kezdve csak a kép sikerén munkálkodott.
               De a kép tulmerész és ujszerü volt, a zsüri mereven elzárkózott elfogadása elől. A
               szerencsétlen festő pedig lassankint egészen megzavarodott, különc lett, rögeszméje
               lett, hogy a kép sorsa és az ő szerencséje összeforrt.</p>
            <p>A kávéházban hirtelen nagy izgalom, riadalom támadt. Mindenki fölugrott a helyéről és
               egy kövér, köpcös, szőke emberke felé fordultak, aki lihegve és izzadva lépett be az
               utcáról.</p>
            <p>- Brandenburg! Halló, Brandenburg! - hallatszott kórusban.</p>
            <p>És egyszerre megrohanták, rángatták, mindenki az ő sorsát akarta legelőször
               megtudni.</p>
            <p>Brandenburg kis cédulát tartott a kezében, arról olvasta a válaszokat. Krauter
               szivdobogva, a félelemtől eltorzulva állt és várta, hogy rákerüljön a sor.</p>
            <p>Közben a felháborodás és az öröm kiáltásai kisérték Brandenburg jelentését. Akiket
               visszautasitottak, elkeseredve jelentették ki, hogy az uj zsüri éppen olyan ostoba
               és tudatlan szamarakból áll, mint az előbbi. És Böhm tanár, a zsüri elnöke izlésben
               és szakértelemben még valahol a mult század elején tart...</p>
            <p>Renner Brandenburghoz furakodott és titokban oldalba lökte.</p>
            <p>- Nézd, milyen sápadt Krauter! Majdnem elájul! Vigyázz, ha baj van, légy
               kiméletes...</p>
            <p>De ebben a pillanatban, mint egy vipera ugrott hozzájuk Krauter és szinte mérget
               freccsentve rázta meg Rennert:</p>
            <p>- Mit sugsz? Mit mondtál rólam? Láttam, hogy rám néztél! Mi van a képemmel? Ne
               hazudjatok!...</p>
            <p>Brandenburg rémülten nézte a felindult, magából kikelt embert.</p>
            <p>- De kedves barátom, - mondotta - miért izgatod magad ennyire?</p>
            <p>- Azt mondd, hogy elfogadták-e!</p>
            <p>- Sajnos...</p>
            <p>Tovább nem mondhatta. Krauter arca zöldesszürke lett. Valami olyan félelmetes düh
               torzitotta el, hogy a körülállók elnémultak és iszonyodva nézték. Krauter teste
               szinte rángatódzott, csak egyes artikulátlan szavak hördültek ki belőle:</p>
            <p>- Ezt tették! Ezt merészelték! Az a Böhm!... Gazemberek! Tudatlan barmok! Belém
               rugtak! Mert félnek tőlem... a tehetségemtől! De leszámolok velük! Most én
               következem! Én!...</p>
            <p>És lassan, maga elé meredve, az ajka körül valami különös, vérfagyasztó vigyorgással
               a kijárat felé indult.</p>
            <p>Renner rémülten nézett utána.</p>
            <p>- Gyerekek! - mondotta. - Ez a szerencsétlen valami retteneteset fog cselekedni!</p>
         </div>
        <div type="chapter">
            <head>II.</head>
            <p>Böhm Walter, a Mücsarnok zsürijének elnöke, a hirneves festőmüvész, elégedetten ment
               haza. Nem csoda, hiszen mindenben az ő akarata győzött, a zsüri többi tagja minden
               inditványához vakon hozzájárult. Sikerült megint a moderneket kiszoritani, akik vad
               szinekben tarkálló mázolmányaikat kétségbeesett erővel próbálják minden tárlatra
               becsempészni.</p>
            <p>Böhm mosolyogva simogatta gondosan ápolt, szép, barna szakállát. Egyelőre hát még
               mindig az övék az uralom. Nagy aktképét: leány a tükör előtt, az első számu terem
               főfalára akasztották és már körülbelül bizonyosra volt vehető, hogy az idei állami
               aranyérmet ez a kép fogja kapni.</p>
            <p>Inasa igen kellemes hirrel fogadta. Távollétében hatalmas virágcsokor érkezett. Vörös
               rózsák. Böhm elégedetten bólintott. Ujabb hóditás. Nem vitás, hogy a rózsákat a
               fiatal bárónő küldte, akinek arcképén dolgozik. Tegnap azzal az ürüggyel, hogy a
               bárónőnek gyönyörü, formás válla van, mélyen dekoltáltatta és csak egy fátyolkendővel
               engedte eltakarni keblét... És festés közben, mikor egyszer a kendő elmozdult és meg
               kellett igazitani, Böhm ajka gyöngéden a bárónő vállához ért. A bárónő megrezzent és
               elpirult. És most ezek a rózsák... Böhm fütyörészett. A kaland inkább mulattatta,
               mint izgatta.</p>
            <p>Egy fényképet nézett, amely uj festményéről készült. Kereveten fekvő, mezitelen
               fiatal leány, tükröt tart a kezében és ugy gyönyörködik magában. Bécs leggyönyörübb
               modellje: Izabella! Böhm most arra gondolt, hogy milyen különös és furcsa bonyodalmak
               között tudta ezt a gyöngyszemet kihalászni egy éjszakai kávéház mocsarából, ahol
               véletlenül pillantotta meg egyszer hajnalban, mikor egy pohár gyomorkeserüre tért be
               néhány barátjával. Még részegen is felismerte a lány nem mindennapos szépségét, a
               müvész szeme meglátta a remek formákat a kopott és izléstelen ruha alatt és ajánlatot
               tett, hogy legyen a modellje. Válaszként két söröspoharat vágtak a fejéhez a lány
               társaságában lévő férfiak. Erre parázs verekedés támadt, ököllel, székekkel,
               poharakkal mentek egymásnak és végül is a festők győztek. A lány nem is nagyon
               kérette magát, szivesen maradt a győzőkkel, különösen mikor a kávéház előtt várakozó
               elegáns, hatalmas autót megpillantotta.</p>
            <p>Az inas fölgyujtotta az ebédlő csillárját és az ezüsttel, porcellánnal elegánsan
               megteritett asztalra tette a csészében felszolgált levest. A vörös rózsák ott
               illatoztak egy müvészien metszett kristálytartóban a tányér mellett. Most tengeri rák
               következett pikáns mártással. Böhm nagy gourmand volt, rengeteget költött az
               étkezésre. Barátai csipkedő megjegyzése szerint sokkal többet, mint például a
               nőkre.</p>
            <p>Hirtelen éles csengetés hallatszott. Az inas néhány pillanat mulva belépett.</p>
            <p>- Krauter János festőmüvész ur - jelentette.</p>
            <p>Böhm egy pillanatig homlokát ráncolta.</p>
            <p>- Nem ismerem - mondotta. - Mit akar?</p>
            <p>- Beszélni akar a nagyságos urral.</p>
            <p>- Tudja jól, hogy ilyenkor senkit sem fogadok.</p>
            <p>E pillanatban fölpattant az ajtó és a küszöbön sápadtan, ziláltan, erősen fölindultan
               Krauter jelent meg.</p>
            <p>- Engem muszáj fogadnia! - kiáltotta magánkivül. - Nekünk nagyon sok beszélnivalónk
               van egymással!</p>
            <p>- Bocsánat, uram!... - emelkedett fel méltóságos mozdulattal Böhm.</p>
            <p>- Ej, hagyjuk, kérem, a frázisokat. Ön engem ma kivégzett. A hóhérom, igenis, a
               gyilkosom! - orditotta Krauter. A kis gnómszerü ember olyan ijesztő volt, hogy Böhm
               rémülten kezdett hátrálni, az inas pedig olyan mozdulatot tett, mint aki rá akarja
               magát vetni. Krauter észrevette ezt és mint a hörcsög fordult az inas felé:</p>
            <p>- Hozzám ne nyuljon, mert lelövöm!</p>
            <p>- De kérem! - dadogta Böhm - ez mégsem járja! Ez az én házam, ide senki sem törhet be
               az én engedelmem nélkül! Távozzék!</p>
            <p>- Eszemben sincsen! Előbb leszámolunk!</p>
            <p>- Semmi közöm önhöz. Nem is ismerem. Miről beszél?</p>
            <p>- A képemről, melyet visszautasitott, hogy a saját undok mázolmányát tegye a helyére.
               A müvészetről beszélek, melynek ön és az önhöz hasonló urak a gyilkosai. Maguk állják
               utját minden fejlődésnek. A kerékkötői minden tehetségnek! Pusztulniok kell... ideje
               már, hogy eltünjenek...</p>
            <p>- Most már elég! - harsogta Böhm, aki magához tért első ijedtségéből. - Távozzon,
               vagy kidobatom. Vagy azt akarja, hogy rendőrt hivassak? Mi ön? Betörő, apacs, vagy
               müvész? Zsarolni akar?</p>
            <p>- Az igazat akarom a szemébe mondani! Hogy ön hitvány fráter, aki lelkiismeret nélkül
               gázol végig szerencsétlen müvészeken, akik élni akarnak! Hogy ön zárja be előttük az
               érvényesülés kapuit! És meg akarom mondani, hogy mindezért számolni fog!</p>
            <p>- Hans! - orditotta Böhm vörösen a dühtől, - lökje ki ezt a pimaszt!</p>
            <p>De ez nem volt olyan könnyü dolog. A pupos kis ember őrjöngve megfogta a teritett
               asztal abroszát és a földre rántotta. A drága tányérok, poharak csörömpölve törtek
               össze. Azután fölkapott egy vázát és azt Böhmhöz hajitotta. Belerugott egy
               üvegszekrénybe, bevágta az egyik széket a tükörbe. Hans, aki pedig bivalyerős ember
               volt, alig tudta nagynehezen lefogni.</p>
            <p>- Tessék rendőrért kiáltani! - mondotta Hans.</p>
            <p>Böhm tagadólag intett.</p>
            <p>- Rugjon bele néhányat és dobja ki! Még csak az kell, hogy az ujságba kerüljön ez a
               gyalázatos botrány!</p>
            <p>Böhm szörnyen fel volt izgatva. Hallatlan! Most legalább kétségtelenül beigazolódott,
               hogy ezek a modernek csakugyan közönséges brigantik. Erre még nem volt példa. Hogy a
               zsüri elnökét ilyen gaz módon inzultálják.</p>
            <p>Krauter még a hallban is üvöltözött:</p>
            <p>- Még visszajövök! Ne féljenek... nem marad el a leszámolás!</p>
            <p>Hans szabályszerüen belerugott Krauterbe és becsukta mögötte az ajtót. Azután
               visszatért az ebédlőbe és seperni kezdte a cserepeket.</p>
            <p>- Talán a kis szalónban szolgáljam föl a pecsenyét? - kérdezte.</p>
            <p>- Nem, köszönöm, - válaszolta Böhm, aki erősen lihegett és ideges szivdobogást kapott
               az izgalomtól, - nem kérek semmit. Nekem alaposan elment az étvágyam! Majd holnap
               megtanitom a nyomorultat. Egyszer és mindenkorra kizáratom a müvészegyesületből!
               Soha ebben az életben egyetlen képet nem fog kiállithatni!</p>
         </div>
        <div type="chapter">
            <head>III.</head>
            <p>Mikor másnap reggel nyolc órakor Hans szokása szerint bement a hálószobába, hogy
               fölkeltse urát, borzalmas látvány tárult szeme elé, A szőnyegen, az ágytól néhány
               lépésnyire holtan feküdt Böhm. Pizsamája merő vér volt és a szőnyeg is tele volt
               vérfoltokkal. A holttest arca iszonyuan el volt torzulva és tele volt sebhelyekkel.
               Ugy látszott, hogy a gyilkos, aki az ablakon mászott be, álmában támadhatta meg és
               az arcába szúrt. A sebesültnek volt annyi ereje, hogy felugorva, birokra kelhetett
               támadójával, de a nagy vérveszteség bizonyára elgyengitette, a homlokon lévő
               hasitott sebből csorgó vér el is vakithatta és igy a gyilkosnak könnyü dolga
               lehetett. Az összerugdalt szőnyeg, a feldöntött asztal és székek, a széttört korsó
               igy is azt bizonyitották, hogy igen heves és elszánt lehetett a küzdelem.</p>
            <p>Hans remegve hivta fel a mentőket és a rendőrséget. A szerencsétlen fiu annyira
               magánkivül volt, hogy gyomorgörcsöt kapott, teljesen elvesztette hidegvérét és
               jajveszékelve tördelte a kezét a lépcsőházban, ahová már a házmester és a szakácsnő
               kirohant.</p>
            <p>A rendőri bizottság hamarosan megérkezett. A villa előtt ácsorgó tömeget
               visszaszoritották és rendőrök szállták meg az egész környéket. A detektivek külön
               autón érkeztek, magukkal hozták a fényképészt és az ujjlenyomatot készitő
               tisztviselőt. A rendőrorvos azonnal megállapitotta, hogy a gyilkosság késszurásokkal
               történt, legalább öt-hat órával előbb.</p>
            <p>Ujjlenyomatot nem sikerült találni, de a kertben világosan látható volt néhány
               lábnyom. Kétség sem férhetett ahhoz, hogy a tettes a keritésen bemászott és azután a
               félemelet magasságu ablakhoz felkuszva, azon át hatolt a hálószobába.</p>
            <p>A rendőrtiszt már maga elé teregette a jegyzőkönyvet, közben a fényképész
               szorgalmasan dolgozott.</p>
            <p>Hans remegve, sopánkodva, könnyes szemmel nézte ezt a félelmetes munkát.</p>
            <p>Egyszerre rákiáltottak:</p>
            <p>- Jöjjön ide!</p>
            <p>Hans szive a torkáig dobolt. Ijedten nézett a rendőrtisztre.</p>
            <p>- Maga volt a meggyilkolt komornyikja?</p>
            <p>- Igenis!</p>
            <p>- Hol volt az éjszaka?</p>
            <p>- A szobámban aludtam!</p>
            <p>- Nem hallott semmi gyanus neszt éjféltájban?</p>
            <p>- Nem, kérem...</p>
            <p>- Csodálatos. Pedig minden jel arra mutat, hogy alapos zajjal járhatott a gyilkosság.
               Ezek a felborult székek, asztalok... Hol a maga szobája?</p>
            <p>- Innen nyilik a hallból. Ez a kis kamra.</p>
            <p>- Ugy? Hiszen ez alig van néhány méternyire a hálószobától. Ha tehát ott dulakodtak,
               azt okvetlenül hallania kellett!</p>
            <p>Hans elsápadt.</p>
            <p>- Csak nem gondolja, kapitány ur...</p>
            <p>- Egyelőre még semmit sem gondolok, de mindenesetre nagyon gyanus a dolog. Amint
               hallja, igen világosan és érthetően hallatszik idáig minden szó, amit a hálószobában
               beszélnek, pedig az ajtaja most is zárva van. A falak vékonyak, modern
               rabicfal-épitkezés. Elképzelhetetlen, hogy a meggyilkolt segélykiáltását ne hallotta
               volna...</p>
            <p>- De kérem, kapitány ur...</p>
            <p>A kapitány erősen szemébe nézett Hansnak és megkérdezte:</p>
            <p>- Hány órakor kelt fel ma?</p>
            <p>- Hétkor!</p>
            <p>- És akkor mit csinált?</p>
            <p>- Szokásom szerint kitisztitottam a nagyságos ur cipőjét, kikeféltem a ruháját,
               előkészitettem a fürdőjét, azután intézkedtem, hogy elkészüljön a reggeli...</p>
            <p>- És takaritott is?</p>
            <p>- Nem! Azt csak a reggeli után szoktam megkezdeni.</p>
            <p>- Ugy? Érdekes, nagyon érdekes!</p>
            <p>A kapitány felállt és hirtelen mozdulattal kinyitotta Hans kamráját.</p>
            <p>- Szóval maga azt állitja, hogy ma reggel még egyáltalában nem takaritott?</p>
            <p>- Igenis, kapitány ur!</p>
            <p>- Akkor hát nem is aludt a szobájában. Ez az ágy teljesen érintetlen és vetetlen.
               Ebben ma éjszaka senkisem aludt.</p>
            <p>És erélyes mozdulattal Hans elé ugrott és merőn a szemébe nézve kiáltotta:</p>
            <p>- Meri ezt tagadni?</p>
            <p>Az inas arca fakószinü lett. Görcsösen remegett.</p>
            <p>- Miért nem válaszol? Beszéljen! Itt aludt maga ma éjszaka ebben a szobában?</p>
            <p>Hans lehajtotta fejét, tompán hördült ki belőle a válasz: Nem!</p>
            <p>Óriási szenzáció támadt. A detektivek izgatottan figyeltek fel és szoros gyürüt
               fontak Hans köré.</p>
            <p>- Ugy? Tehát hazudott! Nos, ha szabad kérdeznem, hol volt hát?</p>
            <p>Hans elfehérült arcát most vérhullám öntötte el.</p>
            <p>- Muszáj kérem erre válaszolnom?</p>
            <p>- Természetesen!</p>
            <p>- A... a... menyasszonyomnál voltam! Itt lakik a szomszéd villában. Éjfélkor lopóztam
               át hozzá! Bizonyos Ida nevezetű szobalány...</p>
            <p>- Majd ennek utánanézünk! Werner, - fordult a kapitány az egyik detektivhez, - hivja
               át az illető kisasszonyt...</p>
            <p>Hans élénk mozdulatot tett:</p>
            <p>- Kérem, kapitány ur... erre talán mégsem lesz szükség. Én gyanitom, hogy ki a
               gyilkos!</p>
            <p>- Áh? Halljuk!</p>
            <p>- Tegnap este egy dühöngő pupos festő volt itt. Krauternek hivták. Ő fenyegette meg a
               müvész urat, hogy meg fogja ölni, mert a képét visszautasitották.</p>
            <p>A kapitány gunyosan legyintett:</p>
            <p>- Ugyan! Üres fecsegés. A visszautasitott müvész dühös, orditozik, de nem
               gyilkol...</p>
            <p>- De az olyannak látszott! Alig tudtam kidobni és még a hallban is azt kiáltozta,
               hogy visszajön és leszámol a sérelemért...</p>
            <p>A kapitány vállat vont.</p>
            <p>- Majd meglátjuk. Mindenesetre kihallgatjuk Krautert is!</p>
            <p>E pillanatban megszólalt a telefon. Hans önkéntelenül odaugrott. Azután a
               rendőrtiszthez fordult:</p>
            <p>- A kapitány urat keresik!</p>
            <p>A kapitány füléhez emelte a kagylót és arcán a legnagyobb meglepetés és megütközés
               látszott.</p>
            <p>- Óriási! - mondotta, mikor letette a hallgatót. - Megvan a gyilkos. Ez az ember, -
               mutatott Hansra, - igazat mondott. A gyilkos Krauter. Képzeljék, éppen most
               telefonálták a főkapitányságra, hogy a Mücsarnokban az éjszaka fantasztikus
               merényletet követtek el az első teremben kiállitott képek ellen. A merénylő
               össze-vissza hasogatta a teremben lévő valamennyi képet, közöttük természetesen a
               meggyilkolt müvész: Lány a tükör előtt cimü képét is. És a legérdekesebb, hogy a
               teremben megtalálták a kést, mellyel a tettes a képeket összeszabdalta. És képzeljék:
               a kés véres volt! Nyilvánvaló, hogy a gyilkos először Böhmöt ölte meg, azután a
               Mücsarnokba lopódzott és ugyanazzal a véres késsel szabdalta szét a képeket is.
               Világos, hogy ezt a tébolyult merényletet csak egy visszautasitott müvész követhette
               el, aki először a zsüri elnökén akart bosszut állni, azután a képeken tombolta ki
               dühét, melyek szerinte érdemetlenül jutottak be a tárlatra. No, ember, - fordult a
               kapitány Hans felé, - ez egyszer adjon hálát az Égnek, hogy sikerült tisztáznia
               magát, de vigyázzon, ne bocsátkozzon máskor ilyen kockázatos éjszakai kalandokba,
               mert, amint látja, a dolog rosszul is sülhetett volna el.</p>
         </div>
        <div type="chapter">
            <head>IV.</head>
            <p>Renner Albert festőmüvész nagy dilemmában volt. Egy gyümölcs-csendéletet festett és
               rettenetes éhes volt. Véletlenül éppen kifogyott a pénze, pillanatnyi pénzzavarban
               szenvedett és kénytelen volt lemondani szokott reggelijéről. Ennek ellenére hősiesen
               nekifogott az alma-, banán- és citromcsendélet festésének. De már negyedórája erősen
               habozott, hogy ne egye-e meg a modelljeit? Mert hát müvészet ide, müvészet oda, mégis
               csak a gyomor a legfontosabb.</p>
            <p>Renner nagyon el volt keseredve. A sors különös iróniáját látta abban, hogy éppen a
               citromokat festette meg először és a banánra meg az almákra volt szüksége. Korgó
               gyomorral festette a szép husos, izes gyümölcsöket és csak az vigasztalta, hogy délre
               elkészül a festménnyel és akkor...</p>
            <p>Nem folytathatta a kellemes gondolatfüzést, mert ekkor váratlanul olyan dolog
               történt, amire még később is hátborzongva gondolt vissza.</p>
            <p>A viceházmester lépett a müterembe, aki takaritani szokott. Mindig reggel érdeklődött
               aziránt, hogy nincs-e Rennernek valami kivánsága. Renner azt válaszolta, hogy minden
               rendben van.</p>
            <p>A vice azonban nem ment ki, hanem megállt az ajtóban és azt kérdezte:</p>
            <p>- Mit tetszik szólni ehhez a gyilkossághoz?!</p>
            <p>- Melyikhez? - kérdezte Renner meglepetten.</p>
            <p>- Hát amelyikkel teli vannak a lapok!</p>
            <p>- Nem olvastam még ujságot!</p>
            <p>- Pedig ez nagyon érdekes. Tessék elképzelni, egy festő gyilkolt meg valakit, mert a
               képét nem fogadták el a tárlaton. Mondtam is, bizonyára őrült lehetett, mert én már
               nagyon sok képét hoztam vissza a nagyságos urnak, amit nem akasztottak ki a
               tárlaton... Tegnapelőtt is...</p>
            <p>Renner idegesen vágott közbe:</p>
            <p>- Jó, jó, csak hagyjuk ezt! Nincs itt magánál az ujság?</p>
            <p>- De igen... a zsebemben van... tessék! Akartam is kérdezni: nem tetszik ismerni
               véletlenül a gyilkost? Valami Krautert keresnek.</p>
            <p>Renner kis hija, hogy el nem ájult. De volt annyi lelkiereje, hogy nem árulta el
               szörnyü felindulását.</p>
            <p>Borzasztó! - gondolta magában. - Ez a boldogtalan ember mégis megtette azt, amivel
               fenyegetődzött. Még jó, hogy az orvosok feltétlenül elmebetegnek fogják
               nyilvánitani és igy legalább elkerüli az örökös fegyházat. Ha elfogják, ami bizonyára
               csak órák kérdése, majd jelentkezni fog tanuként. Adatokat fog szolgáltatni, hogy
               Krauter beszámithatatlan! Ah, persze, az a kis bestia! A Flóra! Az őrjitette meg a
               kacérkodásával!</p>
            <p>- Hagyjam itt a lapot? - kérdezte a vice, aki még mindig az ajtóban állt.</p>
            <p>- Igen! Tessék, itt van érte ez a két cigaretta.</p>
            <p>A vice eltávozott.</p>
            <p>Renner nem tudta folytatni munkáját. Ez tulságos izgalom volt. A lelke mélyéig
               felzaklatta a borzalmas hir. Krauter régi, jó barátja volt, szivből sajnálta szegény
               fiut.</p>
            <p>Alaposan fontolóra akarta venni a történteket, de ehhez tulságosan éhes volt. De most
               már nem habozott. Miután tisztában volt azzal, hogy képtelen festeni, gyors és mohó
               mozdulattal nyult az almák után. Csak azt sajnálta, hogy nem sonka- és
               hurkacsendéletet festett.</p>
            <p>De egyszerre torkán akadt a falat. Felugrott, mert azt hitte, hogy a szeme
               káprázik.</p>
            <p>De nem. Ez valóság volt.</p>
            <p>A küszöbön Krauter állt. Olyan volt, mint egy alvilági rém. Az arca beesett, a
               tartása roggyant, szemében vad, félelmes tüz égett, a haja homlokába csapzott, a
               ruhája gyürött, cipője poros, piszkos és az egész emberen valami végtelen, halálos
               fáradtság ömlött el.</p>
            <p>Csak állt és lihegett és a függönybe kapaszkodott, hogy össze ne roskadjon. Renner
               észrevette, hogy milyen vad félelem ül Krauter szemében, milyen kutatva, remegve néz
               körül és egyszerre csak megáll, rászegeződik az ujságra és a fakó arc még sápadtabb
               lesz, a kezével valami kétségbeesett mozdulatot tesz és a melléből rekedt,
               vérfagyasztó hang hördül ki.</p>
            <p>Renner krétafehéren hátrált. Kezét védekezőn terjesztette maga elé. Meg volt
               győződve, hogy ez a szörnyü gnóm most rá fogja vetni magát.</p>
            <p>- Mit akarsz tőlem? Mit akarsz? - dadogta fogvacogva.</p>
            <p>- Segits! Az isten szerelmére, ments meg! - sipolt ki a rémület Krauterből.</p>
            <p>Azután odavetette magát a földre és üvöltve zokogott. Hisztériás roham fogta el, a
               testét rettentő görcsök rázták.</p>
            <p>- Szerencsétlen! Szerencsétlen! - tördelte Renner a kezét. - Mit csináltál? Hogyan
               tehetted ezt?</p>
            <p>- Én nem tettem! Ártatlan vagyok! - válaszolta a gnóm és megdidergett, mint akit
               forró láz gyötör.</p>
            <p>- De hiszen minden ellened vall! Rátörtél este... Bosszut fogadtál! Azt kiáltottad,
               hogy megölöd! És a detektivek nem találtak lakásodon. Kiderült, hogy egész éjszaka
               nem voltál otthon!</p>
            <p>- Ittam... végigjártam egy sereg csapszéket. Le akartam részegedni. És reggel
               olvastam a rendkivüli kiadásokban a gyilkosságot és hogy engemet keresnek...</p>
            <p>- De ha ártatlan vagy, miért nem jelentkezel? Menj a rendőrségre, védd magadat!</p>
            <p>- Nem hinnének nekem! Ez a pokol! Minden ellenem esküdött. Albert, könyörgöm, ments
               meg! Ha most az utcára löksz, az első villamos alá vetem magam, vagy a Dunába
               ugrom...</p>
            <p>Renner mélységes szánalmat érzett.</p>
            <p>- Szegény fiu, - mondotta megindultan, nem segithetek rajtad. Nálam nem maradhatsz.
               Én elhiszem, hogy ártatlan vagy, de beláthatod, sulyos kellemetlenségem támadhat
               abból, ha itt tartlak.</p>
            <p>- Elküldesz? - kérdezte leirhatatlan rémülettel Krauter.</p>
            <p>- Egyelőre pihenj meg. Ott a függöny mögött van egy kis kamra, abban lefekhetsz. Majd
               ha kissé magadhoz tértél... tovább beszélünk...</p>
            <p>- Nem, nem akarok pihenni! Beszélnem kell veled. Valami démoni, érthetetlen dolog
               történik velem. Nem vagyok gyilkos. Higyj nekem, Albert! Anyám emlékére, a lelkem
               üdvére esküszöm: ártatlan vagyok!</p>
            <p>- De hát akkor... hogyan történhetett?</p>
            <p>- Mit tudom én? Én az éjszaka Böhm villájának a környékén sem jártam. Csak ittam...
               folyton ittam... rettentő emberek között fordultam meg, énekeltem velük és lányoknak
               trágár vicceket mondtunk... de már nem tudom, hogy hol! Egy padon elaludtam és már
               sütött a nap, mikor magamhoz tértem. Ugy fájt a fejem! A gyomrom rettentő...
               halálosan rosszul éreztem magamat. És tudtam, hogy elvesztem, hogy valami rémitő
               szerencsétlenség történt velem. Nem fogadták el a képemet, Flórát elvesztettem és
               minden megfagyott bennem. Világosan éreztem, hogy meghaltam, hogy nekem semmi közöm
               nincsen a napfényhez, a meleghez, a virágokhoz, az emberekhez és a kocsikhoz, melyek
               az utcán végigrohantak. Nekem semmim sem volt. És ekkor elindultam Böhm-villája
               felé... Érted? Most reggel! Meg akartam lesni, hogy mikor elmegy hazulról, rávetem
               magamat és megölöm. Mert azt tudtam, hogy minden bajomnak ő az oka. Ő állitotta meg
               a szivem verését, ő dermesztette meg körülöttem az életet. És ahogyan mentem, látom,
               hogy a villa körül emberek állnak, nagy rendőri felvonulás, az ujságárusok az én
               nevemet üvöltik és azután olvasom, hogy megölték és a képét összevagdosták a
               tárlaton! És nekem vigyorogni kellett, hangtalanul és furcsán nevettem, én nem is
               tudom, hogyan lehet ugy nevetni. Hallgattam a nevetésemet és az emberek rám bámultak
               és elhuzódtak tőlem. Akkor egyszer rémleni kezdett bennem: ha nem én öltem meg,
               miért vállaljam a felelősséget? Nem igaz? Valami magasabb erő... isteni igazság
               akarta igy, Albert! Egy könyvben olvastam, hogy az ember asztrális lénye ki tud lépni
               az ember testéből. Talán mialatt aludtam, az én asztrális testem is kilépett belőlem
               és az ölte meg Böhmöt! Mondd, lehetségesnek tartod ezt?</p>
            <p>Renner növekvő borzalommal nézett barátjára.</p>
            <p>- Pihenned kellene, János. Talán egy kis brómot...</p>
            <p>Krauter hevesen intett:</p>
            <p>- Nem vagyok őrült. Én már sokszor éreztem, hogy mozdulatlanul ültem valahol, de ez
               csak látszat volt. A valóságban idegen tájakon jártam, rettentő messzeségekben. A
               Fidsi-szigeteken és meztelen pápuákkal beszélgettem. Minden szavukat értettem. Az
               ember lehet két helyen egyszerre... De én ezért nem lehetek felelős!</p>
            <p>A müterem ajtaján hevesen zörgettek.</p>
            <p>- A törvény nevében!</p>
            <p>Krauter felállt, az ajka némán mozgott, Renner tehetetlenül, mozdulatlanul állt, a
               rémület és tanácstalanság megbénitotta.</p>
            <p>- Nyissák ki! - hangzott kivülről.</p>
            <p>Renner bénultsága megszünt. Az ajtóhoz ugrott és kinyitotta.</p>
            <p>Egyenruhás rendőr lépett be. Mögötte a viceházmester állt.</p>
            <p>- Krauter Jánost keresem! - mondotta a rendőr.</p>
            <p>A viceházmester Krauterre mutatott:</p>
            <p>- Az lesz ott! Megismertem az ujságban közölt arcképéről!</p>
            <p>A rendőr Krauter vállára tette kezét:</p>
            <p>- A törvény nevében felszólitom, hogy kövessen!</p>
           
         </div>
        <div type="chapter">
            <head>V.</head>
            <p>Krauter János bűnügyének főtárgyalása egyike volt az utolsó esztendők legnagyobb
               szenzációjának. Az orvosok megállapitották, hogy teljesen épelméjü, beszámitható és
               az ügyész természetesen sietett kihasználni az alkalmat, hogy rámutasson arra,
               milyen elvetemült szörnyeteg került a biróság elé.</p>
            <p>- Ez az eset is egyike azoknak, - mondotta az ügyész - amikor őszintén sajnálnunk
               kell, hogy Ausztriában eltörölték a halálbüntetést, mert azt hiszem, mindenki ugy
               érzi, hogy a vádlottnál elvetemültebb ember még alig állt birái előtt. Állati
               kegyetlenséggel meggyilkolt egy köztiszteletben álló kiváló müvészt, csak azért,
               mert az lelkiismeretére és müvészi meggyőződésére hallgatva, visszautasitotta a
               rossznak talált képet. De nemcsak az embert ölte meg a vádlott, hanem elpusztitotta
               vandál módon azokat a festményeket is, amelyeket az ő alkotásánál jobbnak találtak!
               Méltóztassék elképzelni, hová süllyedne a világ, ha az ilyen őrjöngő anarchisták
               rászabadulhatnának a társadalomra és vérbe fojtanának minden, az övékkel ellenkező
               véleményt és megsemmisitenének mindent, ami nem egyezik az ő zavaros, fantaszta
               izlésükkel!</p>
            <p>- A vádlott bünét sokszorosan sulyosbitja, hogy mindvégig konokul tagadott és a
               megbánásnak még csak szikráját sem mutatta! A tanuk egész sora igazolta azonban,
               hogy a tettes csak ő lehetett, hiszen nyiltan hirdette, hogy Böhmmel leszámol és nem
               vitás, hogy már a végzetes nap estéjén merényletet akart ellene elkövetni, melyet
               csak az áldozat inasa akadályozott meg. A legsulyosabb elrettentő büntetést kérem,
               mert csak igy nyugtathatjuk meg a társadalom felzaklatott tömegeit, akik a jogrend
               védelmét és helyreállitását várják tőlünk!</p>
            <p>Az ügyész szavai ugy kongtak, harsogtak a megdöbbent atmoszféráju tárgyalóteremben,
               mintha sulyos dobokat pergettek volna. Krauter lesoványodva, rendetlen öltözetben ült
               a vádlottak padján. Ellenszenves és visszataszitó látványt nyujtott. Teljes apátiába
               süllyedt, fejét lehorgasztotta, ugy látszott, hogy nem is hallja az ügyész
               szavait...</p>
            <p>Most a védő állt fel.</p>
            <p>- Belátom, - kezdte beszédét, - hogy védencem sulyosan vétkezett a törvény ellen, de
               bármilyen nagy is a büne, meg kell értenünk és a méltányosság mérlegére kell
               helyeznünk azokat a lelki okokat, melyek kétségbeesett tettére kényszeritették.
               Krauter János müvész és tehetséges ember... Szakértők igazolták, hogy igen jeles
               alkotásai vannak. Rajongója a müvészetének. Érthető tehát, hogy egész lelki
               egyensulyát megzavarta és felboritotta az a sulyos sérelem, amely a zsüri itéletével
               érte. Müvészi hitvallásának megcsufolását, jövője reménytelenségét és összeomlását
               látta és bár az orvosszakértő urak véleménye szerint védencem épelméjü és
               beszámitható, nyilvánvaló, hogy teljesen feldult idegekkel, megzavart lélekkel
               indulhatott végzetes utjára...</p>
            <p>E pillanatban Krauter, aki eddig mozdulatlanul ült, felugrott és őrjöngve kiáltott a
               védőre:</p>
            <p>- Hallgasson! Hazudik! Mit beszél? Én nem öltem... ártatlan vagyok!</p>
            <p>Ez a jelenet olyan idegtépő és ijesztő volt, hogy a hallgatóság rémülten ugrott fel
               és az elnök erélyesen megrázta a csengőt.</p>
            <p>- Üljön le! - kiáltotta erélyesen Krauterre. - Mit szinészkedik? Miért rendez ilyen
               botrányos komédiát? Vigyázzon, mert szigoru fegyelmi büntetéssel sujtom!</p>
            <p>A védő méltatlankodva vont vállat:</p>
            <p>- Minthogy védencem megakadályoz kötelességem teljesitésében, nem folytatom
               beszédemet. Csupán lelkiismereti kötelességem a tekintetes biróság figyelmét felhivni
               arra, hogy ez a sajnálatos incidens is csak azt bizonyitja, hogy védencem nem lehet
               épelméjü!</p>
            <p>Krauter ismét felugrott. Dulakodva, habzó szájjal birkózott az őrökkel, akik vissza
               akarták szoritani a padra.</p>
            <p>- Épelméjü vagyok! Mit beszélnek itt össze-vissza? Nem vagyok sem gyilkos, sem őrült!
               Ártatlan vagyok!</p>
            <p>A fotóriporterek mohó gyönyörüséggel csattantották el gépeiket. Remek képek a lapok
               számára! A vádlott izgalmas dulakodása a fogházőrökkel! Pánik a közönség soraiban!
               Az elnök elvezetteti az orditozó, kézzel-lábbal birkózó Krautert. A biróság
               visszavonul az itélet meghozatalára.</p>
            <p>Renner Albert, aki a nézők közölt ült, nem birta tovább az izgalmakat. Homlokát
               kiverte az izzadság. Kitámolygott a folyosóra. Ott várta be az itéletet. Huszévi
               fegyház...</p>
            <p>Renner mélyen lesujtva, lelke mélyéig felzaklatva ment végig az utcákon.</p>
            <p>Egyre fülében csengett Krauter borzalmas sikoltása: ártatlan vagyok!</p>
            <p>Milyen állati kétségbeeséssel, ideget tépő hangon orditozott. Renner festőmüvész
               volt. Értett az emberi arcon olvasni. Látta, hogy Krauter felháborodása,
               kétségbeesése őszinte...</p>
            <p>Ez az ember csakugyan ártatlan!</p>
            <p>De hát akkor hogyan lehetne megmenteni? Mit tehetne a boldogtalan érdekében?</p>
            <p>Rennernek egészen el volt rontva a napja, Fáradtan és idegesen feküdt végig
               mütermében a kereveten.</p>
            <p>- Hát ilyen az élet! - gondolta elkeseredve. - Az utóbbi időben elég jól ment a
               dolga, eladott néhány képet és most még sem élvezheti a jólét örömét.</p>
            <p>Ez a Krauter nem megy ki a fejéből! Tenni kellene valamit!</p>
            <p>De akárhogyan törte a fejét, nem jutott semmi az eszébe. Elkeseredésében a
               szekrényhez ment, kivette a konyakosüveget és elhatározta, hogy leissza magát.</p>
           
         </div>
        <div type="chapter">
            <head>VI.</head>
            <p>Még csak a második pohárnál tartott, amikor csengettek.</p>
            <p>Renner bosszusan csettintett ujjával.</p>
            <p>Az ördögbe is! Erről tökéletesen megfeledkezett! Ma délutánra rendelte fel az uj
               modellt!</p>
            <p>Bebocsátotta a leányt. Feltünően szép, szabályos termetü, csinosan öltözött teremtés
               volt. Modellek között ritkaság az ilyen. A valóságban többnyire sovány, rosszul
               táplált, hervadt, szépséghibákkal telitett, olcsó rongyokba öltözött szegény leányok
               ezek, akik csak a müvész ecsetjétől szépülnek meg a vásznon.</p>
            <p>De azért akad közöttük is néhány kivétel. Valóban gyönyörű lányok, olyanok,
               amilyeneknek a müvész fantáziája képzeli Vénuszt. De ezek tisztában vannak értékükkel
               és alaposan megfizettetik a modellállást! Éppen ezért csak a legdivatosabb és
               leggazdagabb festők engedhetik meg maguknak azt a fényűzést, hogy ilyen elsőrangu
               modelleket fogadjanak, akikre a többi szegény festő irigy sóvárgással gondol.</p>
            <p>Renner ezuttal nagyon megerőltette magát. Elhatározta, hogy a hamarjában szerzett
               pénzének nagy részét egy szép modellre fogja költeni. Jó befektetés ez. A szép modell
               ihletbe hozza a müvészt, remeket tud alkotni!</p>
            <p>A leány otthonos fesztelenséggel lépett a müterembe, körülnézett. Renner figyelmét
               nem kerülte el az a könnyed, gunyos mosoly, amely az ajkán végigsuhant.</p>
            <p>- Maga persze fényüzőbb mütermekhez szokott, mint amilyen az enyém? - mondotta kissé
               sértődötten.</p>
            <p>A leány vállat vont.</p>
            <p>- Nekem mindegy! Az a fontos, hogy ne kelljen tulságosan fárasztó pózban állnom. Mit
               fog rólam festeni? Készitett már vázlatot?</p>
            <p>Renner nevetett.</p>
            <p>- No, maga alaposan beletanult már a mesterségbe.</p>
            <p>- Hát tudja, ha az ember egy évig dolgozott Böhmmel... akkor kitanulhatott.</p>
            <p>- Ah, persze, hiszen maga volt a boldogult Böhm modellje. A maga képét hasogatta szét
               a gyilkos.</p>
            <p>A lány a spanyolfal mögé lépett és vetköződni kezdett. Renner a festőállvány körül
               tett-vett, fátylakat keresgélt.</p>
            <p>- A Tavaszt akarom megfesteni! - mondotta Renner. - A háttérben a reggeli napfény és
               a előtérben fehér fátyolban álló nő, mintha a fényözönből lépne ki a virágba borult
               tájra.</p>
            <p>A lány bólintott.</p>
            <p>- Csak bizza rám! Már tudom, hogyan kell elhelyezkednem!</p>
            <p>Bemutatott néhány mozdulatot. Renner hosszasan nézte mindegyiket. Végre megállapodtak
               az egyik pózban. Azután lázasan dolgozni kezdett. Felvázolta az alakot azzal a friss
               gyorsasággal, amely a festők munkájának első perceit jellemzi, mikor még nem bénitja
               meg őket a részletek problémája és az ihlet első lendületében vetik vászonra
               vizióikat.</p>
            <p>Az idő szinte repült. Talán egy óra mulhatott el. Akkor egyszerre csengettek. Renner
               bosszus mozdulatot tett.</p>
            <p>- Az ördög vigye el, mit zavarnak?</p>
            <p>De hirtelen elhallgatott. Bámulva meredt Izabellára, aki rémült, ijedt arccal
               huzódott a spanyolfal felé.</p>
            <p>- Kérem, ne nyisson ajtót! - kiáltotta.</p>
            <p>Renner növekvő megdöbbenéssel nézett a lányra. Ez nem a szemérem tiltakozása volt,
               hanem valami más, ismeretlen rémületé.</p>
            <p>- Mit jelent ez? - kérdezte megrőkönyödve.</p>
            <p>Kint egyre hevesebben csengettek. Renner önkéntelenül egy lépést tett az ajtó
               felé.</p>
            <p>- Tagadja el, hogy itt vagyok... ne bocsássa be! - kiáltotta a rémülettől reszketve a
               lány és a spanyolfal mögé ugrott.</p>
            <p>Renner ösztönszerü mozdulattal felvette az asztalról a festékvakaró kést és
               kisietett.</p>
            <p>Egy perc mulva bosszankodva jött vissza.</p>
            <p>- Miféle komédia volt ez? Egyik hitelezőm keresett! Már kidobtam a tolakodó frátert.
               De maga mitől ijedt meg ennyire?</p>
            <p>Izabella előbujt a spanyolfal mögül. Még mindig egészen fehér volt az
               ijedtségtől.</p>
            <p>- Kérem, ne haragudjon. Igazán, én is restellem... nem is olyan komoly a dolog...</p>
            <p>- Miről beszél?</p>
            <p>- Hát tudja, van valakim.</p>
            <p>- Szeretője?</p>
            <p>- Nem! Egy tolakodó alak. Valamelyik tárlaton látta meg az aktomat, amelyet Walentin
               festett rólam és nem nyugodott addig, amig ki nem kutatta a cimemet. Azóta nem hagy
               élni. Állandóan a nyomomban van, szerelmi ajánlataival üldöz, feleségül akar
               venni...</p>
            <p>- Hát mért nem megy hozzá?</p>
            <p>A lány megvetően biggyesztette ajkát.</p>
            <p>- Utálom! Kellemetlen, csuf fráter. Pedig azt mondják, hogy van pénze.</p>
            <p>- Na, én a maga helyén nem dobnék el ilyen könnyelmüen egy gazdag embert!</p>
            <p>- Nekem nem kell. Nem is törődnék vele, ha nem molesztálna állandóan. Mindenhová
               utánam jön. Erőszakkal kell kidobni. Az ördög tudja, hogyan kutatja ki, hogy hol
               vagyok? De egyszerre csak ott terem és akkor nem lehet lerázni! Már féltem, hogy
               megint ő van itt!</p>
            <p>Renner mérges volt.</p>
            <p>- Hát annyit már mindenesetre elért, hogy megzavart a munkában. Fuccs a
               hangulatomnak, pedig már kitünően fogtam az egészet.. Most már nem tudom
               folytatni.</p>
            <p>A lány közömbösen kezdett öltözködni. Megszokta az ilyen müvészi szeszélyeket.</p>
            <p>- Mikor jöjjek holnap? - kérdezte bucsuzkodva.</p>
            <p>- Holnap reggel tizkor!</p>
            <p>- Jó! Itt leszek!</p>
            <p>Elment és Renner az állvány elé állva, a vázlatot javitgatta. Rossz kedve volt. Egy
               kicsit magára is haragudott, hogy éppen ma kezdte meg a munkát, ezen a balvégzetű
               napon, melyen barátját fegyházra itélték.</p>
            <p>- Milyen különös az élet! - gondolta. - Az egyik ember habzsolva és falánkan veti
               magát a munkára és az uj életlehetőségekre ugyanakkor, mikor a másik mögött örökre
               bezárul a tömlöc ajtaja...</p>
            <p>Felugrott. Már néhány perce kinozta, idegesitette egy kisérteties, elnyult hang,
               amely panaszosan, jajongva hangzott a folyosó felől. Ez a hang a velejébe markolt,
               mintha tulvilági lények üvöltötték volna sohasem szünő kinjaikat a pokol
               mélyéből.</p>
            <p>Feltépte az előszoba ajtaját, de kint a lépcsőházban nem látott senkit. Már
               sötétedett, alulról felvilágitott a házmesteri lakás mellett felgyujtott
               villanylámpa. Renner feszülten figyelt. Nem hallott semmit.</p>
            <p>Visszament a műterembe.</p>
            <p>A homlokát végigsimitotta, zavartan mosolygott.</p>
            <p>- Ugylátszik, érzéki csalódás volt az egész! - mormogta magában.</p>
            <p>De ebben a pillanatban megint felsirt a panaszos, idegtépő hang, mintha elevenen
               nyuztak volna valakit. Egészen közelről hallotta. Ez a hang állati volt. Egy
               meggyötört, hörgő, állatiasan üvöltöző hang </p>
            <p>Renner felgyujtotta a villanykörtét. Keze görcsösen szorongatta a vakarókést. Hideg
               verejték verte ki. Félt.</p>
            <p>Honnan jött a hang? Nem tudta eldönteni!</p>
            <p>Ebben a müteremben előtte egy fényképész lakott, aki öngyilkos lett. Mondják, hogy a
               fényképész szellemidézéssel foglalkozott. Különös, rejtélyes életü ember volt. A
               mütermet egészen középkori stilusra alakitotta át. Ódon stilusu kandalló állt az
               egyik sarokban, az ablakokat gót ivü kerettel vetette körül és komor faragványu
               fekete falkárpittal vonatta be a falakat.</p>
            <p>Renner szerette ezt a sajátságos környezetet, amely műtermének bizonyos előkelőséget
               kölcsönzött.</p>
            <p>De ebben a pillanatban az ódon környezet nagyon nyomasztó volt.</p>
            <p>Renner mégegyszer kiment a folyosóra. Csend volt. Világos, hogy a hang forrása a
               műteremben van. Hiszen, ha a lépcsőházban jajongott volna ez a rémitő hang, akkor
               már felverte volna az egész ház nyugalmát.</p>
            <p>És csakugyan, amint visszatért a műterembe, megint hallotta az ijesztő,
               megmagyarázhatatlan hangot.</p>
            <p>De hát honnan jött?</p>
            <p>Mintha a falból szüremlett volna ki. De hát az lehetetlen! A fal tömör, nem
               üreges.</p>
            <p>Most megint felsivitott, élesen, keservesen, elnyultan. És Renner egyszerre
               megérezte: a kandalló felől hangzott!</p>
            <p>Ott egy élő lény rejtőzik!</p>
            <p>De hogyan kerülhetett oda?</p>
            <p>Kinyitotta a müterem ajtaját, hogy egyetlen ugrással a folyosóra menekülhessen, ha
               valami kellemetlen meglepetés érné. Azután óvatos léptekkel, szurásra készen tartott
               késsel közeledett a kandallóhoz.</p>
            <p>Nem tévedett. A rejtélyes hang onnan süvöltött elő. Felkapta az egyik hosszu zsinórra
               erősitett asztali lámpát és bevilágitott a kandallóba.</p>
            <p>Ijedten hökkent vissza.</p>
            <p>Két izzó, lángoló szem meredt rá.</p>
            <p>Egy óriási fekete macska, felborzolt szőrrel, meggörbült háttal, éles, apró fogait
               vicsoritva nézett rá a kandalló nyilásából.</p>
            <p>Renner visszaugrott.</p>
            <p>Az ilyen megdühödött állattal nem jó puszta kézzel szembeszállni. Lehet, hogy
               veszett. A bestiát eltorzitotta a düh és a kin. Nagyon is veszedelmes ellenfél tud
               lenni az ilyen hatalmasan fejlett kandur.</p>
            <p>Renner söprüt ragadott és azzal vágott a macska felé. Az szörnyü nyávogást hallatott,
               görcsösen tekerődzött, de nem mozdult a helyéről. Renner rémülten nézte és keresztet
               vetett magára. Hiszen ez az ördög! - dörmögte magára és Faustra gondolt, akinek
               kandallójából fekete kutya ugrott ki, mielőtt Mefisztó megjelent előtte.</p>
            <p>De lassankint mégis csak észbe kapott.</p>
            <p>- Érettségizett, főiskolát végzett, modern müvész vagyok! - dörmögte. - A háborut is
               megjártam, csak nem ijedek meg egy macskától? Ha segitséget hivok, az egész ház
               rajtam fog mulatni! De hát miért nem fut el ez a bestia? Talán beszorult? De hiszen
               ez képtelenség! A kandallónak széles, nagy nyilása van...</p>
            <p>Megint rávilágitott a nyávogó, dühösen és fájdalmasan kurrogó macskára és most vette
               észre, hogy annak nyakára kötelék van erősitve és azzal van a kandalló gázvezető
               csövéhez kötve.</p>
            <p>Most már világos! A macska eleinte jól érezte magát, feküdt a kellemes, hüs helyen,
               előtte ételmaradékok is voltak, tehát jóllakatták. Később azonban megunta a
               lustálkodást, menekülni akart, de a kötél nem engedte és ezért csapott olyan
               istentelen hangversenyt.</p>
            <p>De ha igy is van, akkor is érthetetlen és megmagyarázhatatlan a dolog. Ki csempészte
               oda a macskát? Milyen szándékkal? Mikor és hogyan jöhetett a müterembe?</p>
            <p>A házmester csak olyankor jöhetett a müterembe, amikor ő is otthon volt. Nem volt
               külön kulcsa. Aki tehát a macskát a kandallóba csempészte, az álkulccsal hatolt
               be.</p>
            <p>De miért? Milyen célból?</p>
            <p>Rennert most már végtelenül izgatta a kérdés. Barátságosan közeledett az elkinzott
               állathoz. Egy kis szalonnát vetett neki, azután vivókesztyüket huzva a kezére,
               elmetszette a nyakára erősitett köteléket. És ugyanakkor egy papirlapot pillantott
               meg, amely a macskát fogva tartó madzagra volt erősitve. A papiron néhány kusza
               betü:</p>
            <p>- Vigyázz, mert Böhm sorsára jutsz!</p>
            <p>Renner kerekre nyilt szemmel, borzadva bámult a rejtélyes üzenetre.</p>
            <p>Kitől jön? Miért fenyegeti?</p>
            <p>A macska észrevette a nyitott müteremajtót és amint felszabadult kötelékétől,
               hatalmas ugrással a lépcsőházba ugrott.</p>
            <p>A festő megdöbbenve nézett utána.</p>
            <p>Valami kinos, szorongó érzés nehezült rá. Érezte, hogy áthatolhatatlan rejtély veszi
               körül.</p>
            <p>Ismeretlen és felfoghatatlan veszély előszelét érezte és elgyötörve, nyugtalanul
               feküdt le, hogy felkorbácsolt idegeit kissé megpihentesse.</p>
         </div>
        <div type="chapter">
            <head>VII.</head>
            <p>Másnap reggel frissen ugrott ki ágyából Renner.</p>
            <p>- Valaki ostoba tréfát követett el velem! - gondolta magában. - A fiuk folyton
               ugratják egymást. Tudják, hogy milyen jó barátja voltam szegény Krauternek és
               mialatt én az ő tárgyalásán drukkoltam, feljöttek a mütermembe és oda csempészték a
               macskát a kandallóba! Képzelem, mennyit mulattak magukban a sikerült gaztetten! No,
               majd gondoskodom egy kis viszonzásról! Ezt nem fogják szárazon meguszni!</p>
            <p>Pontosan tiz órakor megérkezett Izabella.</p>
            <p>Rennernek feltünt, hogy a lány észrevehetően sápadt, fáradtnak és idegesnek
               látszik.</p>
            <p>- Mi van magával? - kérdezte Renner. - Ugy látszik, a kisasszony áttáncolja az
               éjszakáit. Jó lesz vigyázni magára, mert igy hamar vége lesz az üdeségének és
               szépségének!</p>
            <p>- Majd felrakok egy kis ruzst! - mondotta a lány.</p>
            <p>- Mondja - kérdezte most őszinte kedvességgel Renner -, tulajdonképpen mi baja van
               magának? Már tegnap is feltünt, hogy szórakozott, nem nevet, nincsen semmi
               temperamentuma... Valami gyötri! Szerelmes?</p>
            <p>- Nem!</p>
            <p>- Adósságai vannak?</p>
            <p>A lány vállat vont.</p>
            <p>- Sohasem voltam gazdag. Megszoktam, hogy nincsen pénzem...</p>
            <p>- De hát akkor mi rág a lelkén?</p>
            <p>Izabella ideges lett.</p>
            <p>- Kérem, ne faggasson! Hagyjon!</p>
            <p>A spanyolfal mögé ment és levetköződve tért vissza. Renner megdöbbenve nézte
               végig.</p>
            <p>- De hiszen magát kegyetlenül megverte valaki! - mondotta elszörnyedve.</p>
            <p>Csakugyan, a lány testén hatalmas kék foltok éktelenkedtek.</p>
            <p>- Elestem és megütöttem magamat! - válaszolta zavartan.</p>
            <p>Renner gunyosan csóválta fejét.</p>
            <p>- Verés ez, drágám! Összevesztél a barátoddal. Hütlenségen ért...</p>
            <p>Izabella idegesen állt fel a pódiumra.</p>
            <p>- Kezdjük a munkát! - mondotta sürgetően.</p>
            <p>De Renner nem mozdult.</p>
            <p>- Nem vagyok hangulatban. Talán később. Most inkább beszélgetnék veled!</p>
            <p>A lány haragosan kapta magára a spanyolfalon lógó nagy kendőt.</p>
            <p>- Mit akar? Velem nem lehet enyelegni. Ha nem akar festeni, elmegyek.</p>
            <p>- Nem vagy éppen barátságos. Pedig segiteni szeretnék rajtad.</p>
            <p>- Rajtam? Hogyan? Miért?</p>
            <p>- Látom, hogy valami kellemetlen titkod van...</p>
            <p>A lány dacosan kapta fel a fejét:</p>
            <p>- Nem igaz!</p>
            <p>- Hm! Pedig tegnap már beszéltél egy kellemetlen emberről, aki üldöz, nem hagy
               békében és jól emlékszem, milyen rettentő rémülettel bujtál a spanyolfal mögé, mikor
               azt hitted, hogy ő csengetett...</p>
            <p>- Már mondtam... olyan félbolond! Fut utánam. Hát aztán? Mi van ebben? Más lány után
               is futnak!</p>
            <p>- Igen, de azután, mikor elmentél, valami egészen különös dolog történt!</p>
            <p>Izabella riadtan nézett a festőre:</p>
            <p>- Itt volt?</p>
            <p>- Igen! Még pedig láthatatlanul... Egy fekete macska képébe öltözött és telenyávogta
               a szobámat!</p>
            <p>Izabella ideges mozdulatot tett.</p>
            <p>- Miért beszél ilyen bolondokat?</p>
            <p>- Isten tudja! Az embernek néha egészen különös gondolatai támadnak. Mondd kedves,
               nem járt ez az ember Böhmnél is?</p>
            <p>- Nem! Soha!</p>
            <p>- Miért mondod ezt ilyen hevesen? Miért rémüldözöl állandóan?</p>
            <p>A leány felállt, a végletekig fel volt izgatva.</p>
            <p>- Mit akar tőlem? Miért beszél ilyen különösen...</p>
            <p>Renner élesen a lány szemébe nézett.</p>
            <p>- Ismerted Flórát? Azt a modellt, aki Krauterhez járt és akiről utolsó képét
               festette?</p>
            <p>- Hogyne! Jó barátnőm volt!</p>
            <p>- Ugy tudom, hogy ő is feljárt veled egyidejűleg Böhmhöz. Egy olyan képet festett,
               melyen két akt szerepelt... A kávéházban azt pletykázták és Flóra is mesélte, hogy
               Böhm szerelmes volt beléd...</p>
            <p>- Hát persze, udvarolt! Nagy Don Juan volt. Minden szép lánynak csapta a szelet!</p>
            <p>- De a végén mégis csak Flóra tetszett meg neki jobban! És akkor te nagy patáliát
               csaptál. Azt mondtad, hogy nem állsz tovább modellt a „Lány a tükör előtt” cimü
               képhez, ha Flórát nem küldi el! És Böhm kénytelen volt Flórát ezért el is bocsájtani,
               a kettős akt-kép félben maradt! De azért Böhm titokban mégis találkozott Flórával és
               ezért igen heves féltékeny jelenet volt köztetek... Azt mondják, szerelmes voltál
               belé... a felesége akartál lenni és gyülölted Flórát, mert közétek állt!</p>
            <p>Izabella fehéren, magánkivül állt a férfi előtt.</p>
            <p>- Mit akar? Csak nem hiszi...</p>
            <p>Renner mint a héja csapott a kérdésre:</p>
            <p>- Hát igen, azt hiszem! Te ölted meg féltékenységből Böhm Waltert...</p>
            <p>- Hazugság! Őrült... - sikoltotta a lány. - Eresszen, nem maradok itt! Gyalázatos!
               Hogy meri ezt mondani! Oh, micsoda gyalázat!</p>
            <p>Izabella kétségbeesetten zokogott és gyorsan kapkodta magára a ruháit.</p>
            <p>Renner hidegen, mereven állt előtte.</p>
            <p>- Hallgass rám! - mondotta. - Én az előbb csak hangosan gondolkoztam. Belátom, van a
               gondolatfüzésemben egy zökkenő. A gyilkos ugyanis elpusztitotta Böhm képét is. Ez az,
               ami gondolkozóba ejt, ami a javadra szól. Aki azt a képet elpusztitotta, rád
               haragudott... Akkor hát Flóra volt a tettes. Látta, hogy Böhm visszatér hozzád és
               szégyenében, dühében és felháborodásában megölte Böhmöt és azután szétvagdosta a
               vetélytársnő képét...</p>
            <p>Izabella megrendülve bámult Rennerre:</p>
            <p>- Igen, ez lehetséges! - dadogta.</p>
            <p>- Ugy van! - mormogta Renner. - Nézzük csak közelebbről a dolgokat! Flóra, mikor Böhm
               miattad elküldte, Krauter modellje lett. Dühöngött rád. Mindenáron győzni akart
               feletted! Ezért mondta Krauternek, hogy csak akkor lesz az övé, ha a róla festett
               képet elfogadják a tárlaton. Abban reménykedett, hogy ha Krauter nyeri meg a nagy
               aranyérmet, ha az ő aktjáról festett kép arat diadalt, akkor ez egyuttal az ő
               asszonyi sikere feletted! És mikor ebben a várakozásában csalódott, követte el
               kétségbeesett tettét. Mint Böhm régi kedvesének, kulcsa volt a villához, tehát
               zavartalanul és észrevétlenül mehetett oda... Rettenetes!</p>
            <p>- Most mi lesz? - kérdezte dermedten Izabella.</p>
            <p>Renner vállát vonogatta.</p>
            <p>- Én természetesen nem tehetek ebben az ügyben semmit. De még a délelőtt folyamán
               elmegyek a rendőrségre és közlöm a gyanumat!</p>
            <p>- Igen, talán csakugyan ez lesz a legjobb! - mondotta halkan Izabella.</p>
         </div>
        <div type="chapter">
            <head>VIII.</head>
            <p>Günther Flóra letartóztatása óriási izgalmat keltett. A rendőri riporterek már
               kiszimatolták, hogy a nyomozás sulyos gyanuokokat halmozott fel a lány ellen. Minden
               jel arra vall, hogy a gyilkosságot és a merényletet Krauter és Flóra együttesen
               követték el.</p>
            <p>A legnagyobb szenzációt az keltette, hogy Flóra már az első kihallgatás alkalmával
               megtört és beismerte, hogy a végzetes nap estjén csakugyan felkereste Böhmöt és két
               teljes óráig volt nála fél tiztől fél tizenkettőig. Azt állitotta, hogy fél
               tizenkettőkor elváltak. Eleinte tagadta, de később azt is beismerte, hogy ez
               alkalommal ismét heves jelenet volt közte és Böhm között, mert szemére vetette a
               festőnek, hogy Izabellához tulságosan kedves. Arra hivatkozott, hogy miután az
               Izabelláról festett képet befejezte, szakitson végleg ezzel a leánnyal és legyen
               ismét kizárólag az ő barátja. Állitólag izgatott hangulatban váltak el éjfél
               előtt.</p>
            <p>Ezek után Flórát szembesitették Krauterrel. Ez a szembesités drámai és megrázó volt.
               Mikor Krauterrel közölték, hogy Flóra a gyilkosság idejében együtt volt Böhmmel,
               Krauter őrjöngeni kezdett és a rendőrorvosnak kellett morfium-injekciókkal
               lecsillapitani. Nem is lehetett folytatni a kihallgatását. A rendőrség most már
               egészen tisztázottnak látja Krauter szerepét. Egyre több gyanuok merül fel arra, hogy
               nem a müvész sértett hiuságából ölte meg Böhmöt, hanem féltékenységből. Flóra szerepe
               még nincsen tisztázva, de a rendőrség egyelőre őt is őrizetben tartja, mert minden
               jel arra vall, hogy tudott a készülő gyilkosságról és annak megtörténtében
               jelentékeny része van. A vetélytársnőjére féltékeny lány nem mert egyedül végezni
               Böhmmel, hanem pokoli ravaszsággal Krautert ugratta be. Tudta, hogy a nyomorék festő
               halálosan szerelmes és ezért Böhm ellen ingerelte. Bizonyos, hogy Krauter a végzetes
               éjszakán azért tért vissza Böhmhöz, mert azt hitte, hogy Flórát ott találja.</p>
            <p>Renner zugó fejjel olvasta ezeket a szörnyü riportokat, melyekből csak annyit értett
               meg, hogy szerencsétlen barátja sorsán semmitsem lenditett, sőt lelkileg még jobban
               összetörte, mert nyilvánvalóvá lett Flóra árulása.</p>
            <p>Végül is bele kellett nyugodnia, hogy Krauteren senki és semmisem segithet.
               Legjobbnak vélte a munkába temetkezni, nem törődni semmivel.</p>
            <p>A kép nagyszerüen haladt. Renner érezte, hogy élete egyik legjobb munkáját alkotja.
               Talán az utóbbi hetek izgalmas eseményei zaklatták fel ennyire idegeit és fokozták
               fel fantáziáját. Már a befejezéshez közeledett. Még csak két-három ülésre volt
               szükség, hogy egységessé hangolja a kompozició egyes részleteit, megteremtse a szin
               és fényjáték összhatását.</p>
            <p>Sajnos, Izabellában sulyosan csalódott. A leány szinte teljesen hasznavehetetlen
               volt. Szeme élettelenül meredt a levegőbe, sápadt volt és a mozdulataiból hiányzott
               minden frisseség és lendület.</p>
            <p>Renner kétségbe volt esve. Más modellel nem folytathatta a munkát, viszont a lány
               szörnyü és érthetetlen apáthiája valósággal megbénitotta, megállitotta munka közben
               és éppen a befejezés sikerét veszélyeztette. Hiába kért, könyörgött neki, hasztalan
               kedveskedett cukorkákkal, selyemsállal, semmivel sem tudta felrázni ebből a csökönyös
               fásultságából.</p>
            <p>És ekkor még nagyobb baj történt.</p>
            <p>Egy napon szokatlan hevességgel nyitott Izabella a műterembe. Elfulladva, lihegve
               lépett be, mint akit üldöznek. Még a műteremben is olyan ijedten, vadul nézett körül,
               hogy Renner meghökkent.</p>
            <p>- Mi baja van? Ugy rohan be, mintha üldözők elől menekülne. Különben egy teljes
               negyedórát késett. Csak siessen, vetköződjön, ma sokat akarok dolgozni.</p>
            <p>- Sajnálom... azért jöttem, hogy megmondjam, nem maradhatok itt.</p>
            <p>Renner majdnem a mennyezetig ugrott mérgében.</p>
            <p>- Mit beszél? Félrebeszél! Csak nem gondolja, hogy három heti munkámat megöli?
               Közvetlenül a befejezés előtt! Nem is beszélve arról a rengeteg pénzről, melyet
               eddig már kifizettem...</p>
            <p>- A pénzét visszaadom!</p>
            <p>Renner megállt és egészen hülyén bámult a lányra.</p>
            <p>- Visszaadja a modellpénzt?</p>
            <p>- Igen! Minthogy belátom, igaza van, igy kárba vész az eddigi munkája.</p>
            <p>Renner az ajtóhoz ugrott, bezárta és a kulcsot zsebre vágta.</p>
            <p>- Hát nem, kedvesem! Ebből semmi sem lesz! Hogyan gondolta ezt? Talán primadonnának
               képzeli magát, hogy ilyen különös ötletei vannak? Itt marad, érti? és ne merjen egy
               szót sem szólni, mert szavamra, semmiért sem állok jót!</p>
            <p>Dühösen, magából kikelve, fenyegető mozdulattal állt a lány elé, aki sirva fakadt és
               a kerevetre vetette magát.</p>
            <p>- Engedjen el... eresszen ki! - kiáltotta tombolva és a sirástól fuldokolva.</p>
            <p>- Eszemben sincsen! Miattam bőghet, kiabálhat, amennyit csak akar! De én festeni
               fogok! Van időm. Akár két napig is. Megvárom, amig eszére tér. És innen ki nem teszi
               a lábát, amig a képet be nem fejeztem...</p>
            <p>A lány kétségbeesetten tördelte a kezét.</p>
            <p>- Maga nem tudja, hogy mit cselekszik!</p>
            <p>- Én nem tudom? Remek! Azt hiszem, ketttőnk közül magát lehet kevésbé megérteni! Ez
               munka és nem gyermekjáték. Senkinek a világon nincsen joga ahhoz, hogy engem a munkám
               befejezésében meggátoljon. Gondolta volna meg, mielőtt először jött el...</p>
            <p>- Nagyon sajnálom, bocsánatot kérek...</p>
            <p>- Ugyan! Csak nem gondolja, hogy bocsánatkéréssel lehet ilyesmit elintézni. No,
               egy-kettő, vetkőződjön és álljon fel a dobogóra...</p>
            <p>A lány magánkivül sikoltott fel:</p>
            <p>- Hát el akar pusztulni? Minden áron a vesztébe rohan?</p>
            <p>Renner megdöbbenve nézett a lányra:</p>
            <p>- Miféle veszedelemről beszél?</p>
            <p>A lány ugy remegett, mintha hideglelése lett volna.</p>
            <p>- Értse meg végre... nem akartam beszélni róla, de hiszen láthatta, hogy mennyire
               gyötrődöm!</p>
            <p>Renner lázasan figyelt fel. Tehát végre megtudja a titkot, amely a lány körül
               fátyolozódik.</p>
            <p>- Hát igen, - lihegett ki lázasan a szó a lányból, - üldöznek. Egy őrjöngő, féltékeny
               bolond...</p>
            <p>Megremegett, a folyosó felé figyelt, mintha attól félne, hogy onnan rátörnek.</p>
            <p>- Krügernek hivják... Szinész volt annál a szinháznál, ahol én két év előtt még görl
               voltam. Folyton ivott. A szinfalak mögött, ha kijött a szinpadról, mindjárt a
               pálinkás üvege után nyult. Valamikor gazdag volt, azután lassankint lecsuszott,
               elzüllött. Belém őrült. Üldözött a szerelmével... Amig pénze volt, rám költötte...
               Én gyülöltem, menekülni akartam tőle, de nem mertem. Féltem. Végre megszöktem a
               szinháztól és modellnek mentem. Egy ideig szabad voltam. De azután
               szerencsétlenségemre a képeslapok közölték a tárlaton kiállitott képem fényképét és ő
               fölismert. Nem volt nehéz kinyomoznia a festőt, akinél modellt álltam és meglesett.
               Megint a hatalmában tartott. Fenyegetéssel, erőszakkal, pénzzel, hizelgéssel. Én ujra
               megszöktem. És igy folyt ez a szörnyü bujócska-játék... És közben egyre jobban
               elzüllött, már a szinháztól is elbocsátották, a családja tartja kegyelemkenyéren.
               Állandóan a nyomomban van. Megtudta, hogy ide járok. És megfenyegetett, hogy megöl,
               ha modellt merek állni... Elhatároztam, hogy megszököm Bécsből. Elmegyek Berlinbe.
               Vagy Párizsba... nem birom tovább ezt az örökös hajszát. Beleőrülök...</p>
            <p>És Izabella sápadt arcán végigfolytak a könnyek.</p>
            <p>Rennert őszinte részvét fogta el.</p>
            <p>- No, nem kell tulozni a dolgokat, szegénykém! - mondotta vigasztalóan. - Szólni kell
               a rendőrségnek!</p>
            <p>A lány lemondóan intett.</p>
            <p>- Nem ér semmit. Már megtettem. Megidézik, megfenyegetik, a lelkére beszélnek és
               utána még dühösebb, még szörnyübb. Hiszen látta a testemet. Csupa folt. Ő vert össze
               ilyen kegyetlenül. És tudom, hogy beváltja a fenyegetését. Meg fog ölni! Eresszen el!
               Én félek itt maradni!</p>
            <p>- Ugyan! Nevetséges! Ide hallgass! A müteremnek van egy kis padlásszobája. Abban
               meghuzódhatsz. Itt maradsz nálam éjszakára is. Én vigyázok rád. És ha befejezem a
               képet, kikisérlek a pályaudvarra, felültetlek a berlini gyorsra, kapsz tőlem
               ajánlólevelet egy ott élő barátomhoz és ha megérkezel, mindjárt munkába állhatsz. Jó
               lesz igy?</p>
            <p>A lány fásultan temette arcát tenyerébe:</p>
            <p>- Nekem mindegy! Érzem, hogy valami szörnyű szerencsétlenség történik! És ezt
               semmisem tudja elháritani!</p>
         </div>
        <div type="chapter">
            <head>IX.</head>
            <p>A füstös lebujban nyekergett a harmonika, a mocskos ruháju pincérek szakadatlanul
               hordták a különböző pálinkákat és borokat.</p>
            <p>Vagy tizen ültek az egyik nagy asztal körül és valamennyien részegek voltak már.</p>
            <p>- Csak igyatok! Én fizetek! Mindent én fizetek! - kiáltotta rekedten egy sovány,
               kopott ruháju férfi, akinek egész megjelenése azonban valami furcsa eleganciát árult
               el, amely sehogysem illett ebbe az apacs-környezetbe. A haja meg volt fésülve, de
               néhány fürtje vadul a homlokába lógott, a nyakkendője divatosan volt megkötve, de
               rojtos szélü volt, a zsekettje valamikor a legjobb szabónál készülhetett, de már csak
               karikaturája volt az eredetinek. A nyelve nehezen forgott, szemei az alkoholtól
               véresek voltak és a mellét verte:</p>
            <p>- Pincér! Még tiz literrel! Mind a vendégeim vagytok!</p>
            <p>- Éljen Krüger! - harsogták karban.</p>
            <p>- Ma esküvőm lesz! Igenis... ne bámuljatok! Izabellácska ide fog jönni és egyenesen
               az anyakönyvvezetőhöz megyünk!</p>
            <p>- Éljen Izabellácska! - zörögtek a poharakkal.</p>
            <p>- Csak bevásárolni ment. Adtam neki pénzt. Azt mondtam, a legszebb ruhát vegye fel.
               Gyönyörü ruha lesz rajta. Azok a disznó festők mindig le akarták venni a ruháját...
               De én azt mondtam, megölöm a kutyát, aki hozzá mer nyulni az én menyasszonyomhoz! Én
               nagyobb ur vagyok, mint a festők! Hát nem igaz?</p>
            <p>- Igaz! - harsogták körben.</p>
            <p>- Hát azért mondom! Izabellácska megesküdött, hogy csak engem szeret! Ti még nem is
               láttatok olyan szép nőt... Hercegek irnak neki leveleket, de én nem adom senkinek.
               Igenis, barátaim, engem mindig szerettek a nők. Mikor szinész voltam, arany sziveket
               küldtek nekem kis gyémánt kövekkel, de én félrelöktem. Piha! Köpök rájuk! Ott volt
               Izabellácska. Én hoztam a szinházhoz. A polgármester akarta szeretőnek, de én
               kidobtam a polgármestert... Azt láttátok volna! Kövér volt és vörös és mikor gurult
               le a lépcsőn, ugy visitott és hörgött, mint egy disznó. Szavamra... mint egy
               disznó...</p>
            <p>Bután vigyorgott, azután tovább fecsegett.</p>
            <p>- Ti nem tudtok a nőkkel bánni. Én mondom: verni kell őket! Én egy utolsó, komisz
               disznó vagyok, mert ma is megvertem Izabellácskát... De már megint a festőhöz akar
               rohanni! Ez kérem a rögeszméje. Hogy az ő halhatatlan szépségét fessék meg és
               bámulják a tárlatokon! A festők egy ujjal sem nyulhatnak hozzá, csak mint az őrültek
               festik és odavannak, hogy ilyen szép nőt még sohasem láttak! Igy van, amint mondom. Ő
               a legszebb a világon és az enyém! Én egy rongy vagyok, a lába nyomát is csókolom, de
               mégis verem, igenis, ököllel vágtam az arcába, mert én nem akarom, hogy a festőhöz
               járjon...</p>
            <p>- Igazad van! - röhögött az egyik.</p>
            <p>- Megparancsoltam, hogy ide jöjjön. Be fogom nektek mutatni, tisztelt uraim. Hat
               órára itt lesz! Igenis, pontosan hatkor!</p>
            <p>- De hiszen már hét óra van!</p>
            <p>Krüger bambán nézett körül.</p>
            <p>- Hét? - motyogta ostobán.</p>
            <p>- Persze! Láthatod. Ott az óra a hátad megett a falon!</p>
            <p>Harsogó nevetésbe törtek ki.</p>
            <p>- A menyasszony nem nagyon siet! - gunyolódott egy vöröshaju, ingujjas toprongyos
               alak.</p>
            <p>- Talán mégis felment a festőhöz - sivitotta a másik.</p>
            <p>Hangos csattanás hallatszott. Egy sulyos söröskancsó vágódott a gunyolódó feje felett
               a falhoz és ezer darabra törve zuhant a földre. Ha nem téveszt célt, szétloccsantja a
               vöröshaju koponyáját.</p>
            <p>- Dögöljetek meg, hitvány kutyák! - orditotta eltorzult arccal. E pillanatban alig
               lehetett Krügerre ismerni. Lappangó őrültségét azonnal kirobbantotta, ha Izabellával
               kapcsolatban ugratták. Ilyenkor állattá változott, olyan szörnyü és félelmetes volt,
               hogy még ezek a viharedzett csavargók is ijedten ugrottak fel. Körülfogták és
               csillapitani próbálták.</p>
            <p>- Részeg vagy... No, legyen már eszed!</p>
            <p>De Krüger tovább üvöltözött.</p>
            <p>- Mindenkit megölök, aki megsérti Izabellácskát. Nemcsak a festőket fojtom meg, hanem
               benneteket is... Ohó, ha én beszélni akarnék...</p>
            <p>- Hallgass! Igyál inkább! Éljen Izabellácska!</p>
            <p>Krüger arca ismét felderült.</p>
            <p>- Ha ezt mondjátok, akkor testvéreim vagytok!... És én mindent fizetek! Pincér... két
               üveg rumot az uraknak...</p>
            <p>A lebuj ajtaja felvágódott és egyenruhás rendőrök jelentek meg az ajtóban. Feszesen
               megálltak és utat nyitottak a nyomukban jövő tiz detektivnek.</p>
            <p>- Mindenki a helyén marad! Senki se mozduljon! - kiáltották.</p>
            <p>Az emberek fásultan vonogatták a vállukat és halkan káromkodtak. Megszokták már az
               ilyen jeleneteket. Gyors pillantást váltottak egymással, mintha aggódó együttérzéssel
               kutatnák, hogy vajjon ezuttal melyikre kerül a sor?</p>
            <p>A detektivek éles szemmel néztek körül. Ismerték a jelenlevők mindegyikét és néven
               szólitották őket.</p>
            <p>- No, Hans, mutasd a zsebedet! Nincsen benne hakni (feszitővas)? Na, vörös Rudi, hol
               voltál tegnapelőtt éjjel, mikor a Richter céghez betörtek? Nem voltál te is közöttük?
               Szervusz, Guszti! Hallom, megint sokat utazol mostanában villamoson. Csak nem tértél
               vissza a zsebtolvajláshoz?</p>
            <p>Egy öles termetü, száztiz kilós detektiv Krüger előtt állt meg.</p>
            <p>- Igazolja magát! Kicsoda?</p>
            <p>- Krüger... Krüger Emil, a berlini belvárosi szinház hősszerelmese... Itt vannak az
               irataim... minden rendben van uraim...</p>
            <p>És mocskos tárcájából előszedte a már szinte foszlányokká szakadt
               igazolványokat...</p>
            <p>- Tisztelt uraim... Mélyen tisztelt rendőrség! - szónokolta - nagyon kérem,
               méltóztassanak megkeresni Izabellácskát! Disznóság kérem, hogy egy jogállamban nők
               szabadon csavaroghassanak és festők elrabolhatják! Panaszt emelek erkölcstelenség
               cimén! Izabellácskát meztelenül festik! Igenis kérem! Ezt tessék beirni a
               jegyzőkönyvbe. Halálos itéletet kérek!</p>
            <p>A kocsmáros félrevonta a detektiveket:</p>
            <p>- Részeg! Ismerem, ártalmatlan fiu. Bolond. Szerelmes egy modellbe és ebbe bolondult
               bele.</p>
            <p>A rendőrség tiz perc alatt igazoltatta az egész társaságot. Öt embert magukkal
               vittek.</p>
            <p>Krüger a terem közepére ugorva kezdett szónokolni:</p>
            <p>- Ime, láthatták tisztelt uraim, hogy milyen a rendőrségünk! Ártatlan embereket
               hurcolnak el, a festőket pedig szabadon hagyják! Önök mind a tanuim, hogy felhivtam
               őket, szabaditsák meg Izabellácskát és végezzék ki a festőket! Nagyon sajnálom, de
               ilyen körülmények között bucsut kell vennem... S Izabellácskát ismét elrabolták.
               Ezért nem tarthatom meg az esküvőmet. Én igenis tudom, hogy ki a tettes. Egy
               bizonyos Renner nevü festő! Ez kérem diszkréció, ne tessék elárulni. Tudja, hogy
               feleségül akarom venni Izabellácskát és a világ összes festői nevében meg akarja
               akadályozni. De nem lehet kérem. Nagyon sajnálom. Önök beláthatják, hogy egy ur nem
               engedheti át a menyasszonyát. Fizetek. Tessék mindent összeirni!</p>
            <p>- Huszonhat márka! - mondotta a kocsmáros.</p>
            <p>Krüger bizonytalanul tapogatta végig a zsebeit. Azután egy százmárkást huzott ki. Az
               emberek megrőkönyödve nézték ezt a gazdagságot. Krüger vigyorgott.</p>
            <p>- Ez járt nekem. Modellpénz. Ha Izabellácskát elrabolják, azért fizetni kell. Száz
               márka naponta. Renner is fizetni fog! Maradjanak együtt uraim, ha visszajövök,
               folytatjuk a mulatságot...</p>
            <p>A kocsmáros közelebb lépett Krügerhez:</p>
            <p>- Feküdjön le! Ne csináljon őrültséget! Máris sokat fecseget. Örüljön, hogy a
               rendőrök le nem fogták.</p>
            <p>Krüger szinészies mozdulatokkal hajlongott.</p>
            <p>- Nagyon köszönöm, uram... nagyon köszönöm! De lássa be, Izabellácskát meg kell
               mentenem... ugyebár a hölgyekért mindent kockáztatni kell...</p>
            <p>A kocsmáros vállat vont:</p>
            <p>- Hagyja itt legalább a pénzét. Adok róla nyugtát. Mit lehet tudni? Hátha elszedik
               magától. Hiszen olyan részeg, hogy azt sem tudja, mit beszél.</p>
            <p>Krüger bárgyu mozdulattal nyujtotta át márkáit.</p>
            <p>- Igen, tessék nyugtát adni. Ez kaució. Biztositék, hogy nem hagyom cserben az
               urakat... csak tessék tovább inni... ki fogom önöket váltani!</p>
            <p>Kitámolygott az utcára. De amint az éles, tiszta levegő arcába vágódott, egyszerre
               kijózanodott. Szemében ismét megvillant az állati düh és a zsebéből kihuzott egy
               óriási zsebkést. Kinyitotta és megvizsgálta a pengéjét. Azután lassu, lomha léptekkel
               elindult...</p>
           
         </div>
        <div type="chapter">
            <head>X.</head>
            <p>Renner nyugtalanul forgolódott ágyában. Sokkal idegesebb volt, semhogy aludni tudott
               volna. Felgyujtotta a lámpát, fel és alá sétált a müteremben. És mintha titokzatos
               erő vonzotta volna, mindig a befejezés előtt álló kép elé került. Vad izgalom
               kalapált a szivében, amint ott állt és nézte a különös szemeket, melyek még igy, a
               festményen is titokzatosak és megfejthetetlenek voltak.</p>
            <p>Ki ez a lány? Amit elmondott magáról, az csak töredék... A legnagyobb titkot nem
               árulta el, az ott bujik meg a félelmetes szemek mögött...</p>
            <p>Milyen különös! Most ott alszik a padlásszobában, melynek lépcsői innen vezetnek fel
               a müteremből. Tizenhat lépcsőfok...</p>
            <p>Renner megrémült.</p>
            <p>Ameddig festette a lányt, csak a szenzációs, százféle érdekességet kináló modellt
               látta benne. De most egyszerre egészen másféle nyugtalanság szakadt rá
               váratlanul.</p>
            <p>Izabella rendkivül szép volt. És örökös riadtsága külön bájt és varázst adott
               lényének, valami légies gyöngédséget, megbujó meleg gyerekességet, a hangjában is
               volt valami furcsa kamaszosság...</p>
            <p>Valószinü, hogy ravasz kis nő, aki már sok szerelmen parázslott át. Tulajdonképpen
               ostobaság egy ilyen pompás alkalmat elmulasztani.</p>
            <p>Renner önkéntelenül néhány lépést tett a lépcsők felé, de azután megállt. Valami
               visszatartotta. Egy megmagyarázhatatlan különös érzés. Félt.</p>
            <p>Ott állt az éjszaka sulyos csendjében és figyelt. A müterem nyitott ablakán keresztül
               beszállt a juniusi meleg varázsa. Néha egy autó szirénája hallatszott és a közeli
               toronyóra kongása, amint a negyedórákat ütötte.</p>
            <p>Azután egy rémült, vérfagyasztó sikoly hallatszott. Az irtózat és halálfélelem
               rettentő üvöltése.</p>
            <p>Renner egy ugrással fent termett a padlásszobánál és a rémület által százszorosan
               fokozott erővel betörte a rozoga, korhadt deszkákból összerótt ajtót.</p>
            <p>A szobában petróleumlámpa égett. És annak fényénél megpillantotta az ágyon
               élettelenül fekvő Izabellát.</p>
            <p>Leirhatatlan ijedtség fogta el. A karjába kapta a lányt és szinte őrülten az
               izgalomtól vitte le a müterembe.</p>
            <p>Mi történhetett? A lányon nem látszott sebesülés. A szive vert. Nyilván csak
               eszméletét veszitette.</p>
            <p>De hát mit láthatott? Mi rémithette meg ennyire?</p>
            <p>Renner felkapta revolverét. Csodálatos, sohasem szokta éjszakára ágya mellé tenni a
               fegyvert és ma ösztönszerüleg odatette a kis éjjeliasztalkára...</p>
            <p>Visszasietett a padlásszobába.</p>
            <p>A lámpa még mindig égett. A kis szobát néhány pillanat alatt át lehetett kutatni.</p>
            <p>Senkisem volt ott.</p>
            <p>Visszarohant az eszméletlen lányhoz. Hideg vizzel borogatta a szivét és ecetet
               locsolt az arcába.</p>
            <p>Izabella hosszu, mély sóhajt hallatott. Pillái megmozdultak, a viaszsárga arc megint
               pirosodni kezdett.</p>
            <p>- Izabella, beszéljen, mi történt? - kiáltotta Renner.</p>
            <p>A lány felült és iszonyodva takarta el arcát.</p>
            <p>- Mentsen meg! Vigyen el innen! - sikoltotta borzadva.</p>
            <p>- De hát kitől félsz?</p>
            <p>- Itt van... Láttam!</p>
            <p>- Kicsoda? Kit láttál?</p>
            <p>- Krügert!</p>
            <p>- Álmodtál! A padlásszobában nincsen senki!</p>
            <p>- Itt van. Esküszöm. Láttam. Oh, tudtam, hogy eljön, meg akar ölni! Benézett az
               ablakon... be akart mászni! Oh...</p>
            <p>Izabella megint remegni kezdett. Eszelősen bujt a férfihez.</p>
            <p>- Mentsen meg! Ne hagyjon!</p>
            <p>Renner észbe kapott. Valóban, most jutott eszébe: a padlásszoba ablaka nyitva volt,
               pedig ő becsukta az este...</p>
            <p>Ismét felment a padlásszobába. De most már óvatosan, lövésre készen tartott
               fegyverrel. A kis fülke üres volt. Renner az ágyra állt, ahonnan könnyen elérhette az
               ablakot. Kihajolt és szétnézett a tetőn. Egy macska surrant tovább a kémények
               mellett. De élő lénynek nyoma sem látszott.</p>
            <p>Megnyugodva tért vissza Izabellához.</p>
            <p>- Rémlátásaid vannak, szivem. Tulságosan felizgattad magad... Böhm halála volt rád
               ilyen megrenditő hatással...</p>
            <p>- Én nem megyek vissza a padlásszobába! - mondotta Izabella.</p>
            <p>- Jó. Itt maradsz. Átbeszéljük az éjszakát. Üljünk ebbe a karosszékbe. Van itt hely
               kettőnk számára is. Simulj szépen mellém! És igyunk bátoritásul egy kis konyakot az
               ijedtségre...</p>
            <p>A toronyóra fél egyet ütött... Ennyit mutathatott akkor is, mikor Böhmöt
               meggyilkolták!</p>
            <p>Renner felemelte a konyakos poharat és Izabella felé nyujtotta.</p>
            <p>Ekkor hirtelen visszatorpant, mint aki rémet pillant meg és kezéből kihullott a
               pohár.</p>
            <p>A szemközti falon imbolygó, fantasztikus árnyék jelent meg, amely azonban nem volt az
               övé. Egy óriásira nyult, szinte majomszerü kar, egy torz testü gnóm, amint előre
               hajol...</p>
            <p>Csak annyi ideje volt, hogy vad szökéssel félreugorjon és a lecsapó tőr az asztalba
               vágódott. A másik pillanatban már eldördült Renner revolvere, de nem talált.</p>
            <p>Rettentő, gyilkos, élet-halálharc kezdődött. Lihegtek, tépték, marcangolták
               egymást.</p>
            <p>Izabella tébolyultan rohant a folyosóra és velőtrázóan sikoltozott:</p>
            <p>- Segitség! Segitség!</p>
            <p>A támadó tudta, hogy csak percei lehetnek. Mint a fenevad vájta körmét Renner
               husába:</p>
            <p>- Meghalsz... mint Böhm... meg kell döglened! - vijjogta habzó szájjal.</p>
            <p>A lépcsőházból rohanva érkezett a házmester és néhány álmából felriasztott lakó. Öten
               vetették magukat az őrjöngőre, de igy is alig tudták letépni a szerencsétlen
               festőről, aki véresen, félig holtan feküdt a földön.</p>
            <p>Most már megoldódott a rejtély.</p>
            <p>Krüger egy pillanatig sem tagadta: ő gyilkolta meg Böhmöt, mert gyülölte a szerencsés
               festőt, aki győzelmes vetélytársának bizonyult. És halálos dühében pusztitotta el az
               Izabelláról festett képet is. Igy akarta megölni Rennert is. A háztető kéményén
               keresztül mászott a kandallóba és onnan ugrott ki, mikor az áruló árnyék az utolsó
               pillanatban leleplezte.</p>
            <p>Krautert és Flórát természetesen azonnal szabadlábra helyezték. A kiállott
               szenvedések és izgalmak ellenére is Krauter boldog volt, mert Flóra teljesen megtört
               és ugy érezte, hogy szerelmével kell kárpótolnia a szegény fiut, aki egy kissé
               miatta esett ebbe a kinos és végzetes kalandba...</p>
            <p>---</p>
            <p>Renner és Izabella Berlinbe utazott. Azt mondják, hogy Izabella, amióta megszabadult
               a lelkére nehezülő lidércnyomástól, még szebb lett, mint volt, kedélye visszanyerte
               régi frisseségét és boldogan sugta meg mindenkinek a titkot, hogy Renner az ősszel
               feleségül fogja venni...</p>
           
         </div>
      </body>
	</text>
</TEI>