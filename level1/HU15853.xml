<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU15853" xml:lang="hu">
   <teiHeader>
      <fileDesc>
         <titleStmt>
            <title>Meseváros</title>
            <author ref="viaf:73382097 ">Szomaházy István (1864-1927)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">32272</measure>
            <measure unit="pages">65</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Meseváros</title>
               <date>2016-08-17</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/15800/15853"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Szabó Andrea</name>
                  <name>Baloghné Bárdos Katalin</name>
                  <name>Fecz Ágnes</name>
               </respStmt>
           
                  <bibl type="digitalSource">
                     <title>Meseváros</title>
                     <date>2016-08-17</date>
                     <ref target="https://mek.oszk.hu/15800/15853"/>
                  </bibl>
               
            
                  <bibl type="printSource">
                     <title>Meseváros</title>
                     <author>Szomaházy István</author>
                     <pubPlace>Budapest</pubPlace>
                     <publisher>Singer és Wolfner</publisher>
                     <date>1925</date>
                     <ref target="https://mek.oszk.hu/15800/15853/pdf"/>
                  </bibl>
               
            </bibl>
            <bibl type="firstEdition">
               <title>Meseváros</title>
               <author>Szomaházy István</author>
               <date>1915</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc>
         <change when="2020-07-27"/>
         <change when="2020-12-29"/>
      </revisionDesc>
   </teiHeader>
  <text>
      <body>
			<div type="chapter">
            <head>
               I.
            </head>
            <p>
               - Halló, talán észrevenné a szegény embert!
            </p>
            <p>
               Zömök, téglavörösarcu, őszes, szivarozó férfi volt, lehetett már
                  hatvanéves, föltünően hasonlitott egy anglikán lelkészhez, s nem emlékeztem, hogy
                  valaha láttam volna. Nevetve nézett rám, aztán kemény ököllel megveregette a
                  vállamat.
            </p>
            <p>
               - Na, erőltesse meg kissé az agyvelejét! Nem talál rajtam semmi
                  ismerős vonást? Pedig nem régen találkoztunk: alig negyven vagy negyvenöt
                  esztendeje. Gondol még néha a Cserhát-utcára és a Papod-hegyre?
            </p>
            <p>
               Érdeklődve kaptam föl a fejemet: az ismeretlen férfi gyermekkori
                  emlékeimről beszélt, a Cserhát-utcáról, ahol valamikor métát játszottunk; a
                  Papod-hegyről, ahova botanizálni jártunk, miközben borzongva nézelődtünk körül a
                  fák között, hogy a régi szegénylegények, akiket félszázaddal ezelőtt felkötöttek,
                  nem bukkannak-e elő valahol a sürüségből? Az idegen mosolyogva gyönyörködött
                  töprengő arcomban, aztán mélabúsan bólintott.
            </p>
            <p>
               - Lám, lám, hát ennyire megfeledkezett rólam! Ezért hoztam el magának
                  a legszebb gombokat az édesapám műhelyéből?
            </p>
            <p>
               Hirtelen derengeni kezdett valami az agyamban, s csodálkozva nyultam
                  az öreg ember keze után.
            </p>
            <p>
               - Simon! - kiáltottam föl örvendezve. - Simon Sándor! A csontos Simon
                  Sándor, aki valamikor Amerikába kivándorolt!
            </p>
            <p>
               Most egyszerre eszembe jutott minden: a vén, sánta szabó, akinél
                  szüleim dolgoztattak, a tubákszagu műhely, ahol mindig fütve volt a vasaló, az
                  ütött-kopott ház, amelynek ablakából a havas temetőre lehetett látni, a hosszu
                  Simon Sándor, akiből apja papot akart nevelni, de akit - megrögzött cigarettázás
                  miatt - kicsaptak a piaristák gimnáziumából. Még emlékeztem a napra, mikor a
                  félbemaradt pap, évek óta tartó lebzselés után, hirtelen eltünt a faluból, s a
                  másikra, mikor az öreg szabó elkeseredve hirül hozta, hogy a fia fütőinasként
                  tette meg az óceáni utat Amerikába. Mintha most is láttam volna a vén embert, aki
                  gyöngéden végigsimogatta az uj télikabátomat, lefujt egy pelyhecskét a
                  bársonygallérról, s szomoruan fölsóhajtott:
            </p>
            <p>
               - Ki tudja, látom-e még valamikor a rossz kölyköt? Öreg ember vagyok
                  és Amerika odaát van a tulsó oldalon...
            </p>
            <p>
               Negyven év mult el e novemberi nap óta, kinőttem a rövid nadrágból,
                  megtanultam a nagy betüket, amik közt akkoriban csak nehezen tudtam eligazodni, de
                  Simon Sándor a mesékbe süppedt, őszi este óta nem került elő. A sánta szabó
                  meghalt, én is a temetőbe járok a gyermekkori ismerőseimhez, a falunkban idegenek
                  laknak, - de a kicsapott diáknak hirét se hallottam többé. Most itt állt, s
                  mosolyogva támaszkodott a totalizatőr vasrácsának, a haja fehérebb volt, mint az
                  édesapjáé, de a szeme mosolygott, borotvált arca ragyogott az egészségtől, s
                  szájában vigan füstölgött a rövidszáru, angol pipa.
            </p>
            <p>
               - Na, - mondta vidáman - hát ki tudja még nyitni azt a berozsdásodott
                  rekeszt? Azt a régi rekeszt, amiben gyermekkori emlékeit tartogatja...
            </p>
            <p>
               Csodálatos: most, hogy a sánta szabó, a Papod, a piarista-direktor, a
                  havas temető ismét kibukkantak elém a multak ködéből, egyszerre csak ugy rémlett,
                  hogy a régi Simon Sándor áll előttem, a vörös arc visszanyerte fiatalkori
                  vonásait, az ősz halánték feketévé sötétült, s a csontos, hosszu legényt láttam
                  megint, aki valamikor apai felsőbbséggel pártfogolt a cserhát-utcai
                  bogarászásoknál.
            </p>
            <p>
               - De hiszen maga nem is változott! - kiáltottam föl meglepetve. -
                  Tegnap volt, hogy a Raksányi-gyereket megverte, hogy a zsiványdombon szalonnát
                  sütött nekem, hogy este a Fallerék majorsági udvarán elbucsuzott tőlem! Most esküt
                  mernék tenni rá, hogy tegnap volt, még látom a havas farakásokat, melyek közt a
                  Fallerné tyukjai kapirgáltak, s a hosszu létráskocsit, mely ott állott az istálló
                  előtt.
            </p>
            <p>
               - Tegnap, vagy tegnapelőtt, - ahogy magát látom, nekem is ugy
                  tetszik, hogy csak ennyi ideje. Hol hagyta a rövid nadrágját, a rézpántos cipőjét?
                  A táska is hiányzik a hátáról, pedig szép, szijas táska volt, amit a veszprémi
                  könyvesboltból hoztak magának.
            </p>
            <p>
               Államat a keze közé fogta, mintha most is hétesztendős gyermek
                  volnék, fölragyogó szemmel keresgélte rajtam a fiatalkori impresszióit, - de
                  csöngettek, a verseny megkezdődött, s ez a zaj ismét visszahozta a valóságba.
            </p>
            <p>
               - Most nem zavarom, mert bizonyosan fogadott, s a verseny jobban
                  érdekli, mint egy vén ember fecsegése. De ha csakugyan örül a viszontlátásnak,
                  akkor megtisztel azzal, hogy ma este velem vacsorál? Akarja?
            </p>
            <p>
               - Örömmel.
            </p>
            <p>
               - Kilenckor tehát várni fogom a szállodában.
            </p>
            <p>
               Megnevezte a fogadóját, kezet rázott velem, aztán eltünt a korláthoz
                  özönlő sokaság között.
            </p>
            <p>
               Este, mikor a portásnál Simon ur felől tudakozódtam, rögtön föltünt
                  valami: a szálloda egész személyzete szinte lázasan buzgólkodott, hogy az
                  amerikait előkeritse. Az aranysipkás alkalmazottak, a liftesek, a szobafőnök, a
                  pincérsereg versenyt futottak az étterembe és a dohányzókba, sőt maga a finom
                  igazgató is kinézett fejedelmi irodájából.
            </p>
            <p>
               - Simon ur a lakosztályában van, - mondta oly tiszteletteljes hangon,
                  mintha az Egyesült Államok elnökéről lett volna szó.
            </p>
            <p>
               Fölmentem az első emeletre, ahol egy feketeruhás angol komornyik
                  fogadott, aki tudatta velem, hogy mr. Simon már várakozik rám. A lakosztály, ahova
                  vezetett, ugyanaz volt, melyben legutóbb a német trónörökös lakott. Mindez nagyon
                  meglepett és zavarba hozott; a drága szállodában efféle fényüzést csak komoly
                  milliomosok engedhettek meg maguknak. Csodálkozásom még növekedett a gobelines
                  szalonok, a csillárok fényében uszó ebédlő és az arannyal teritett asztal láttára,
                  mely körül - a maître d’hotel vezénylete alatt - három-négy disztingvált pincér
                  sürgölődött. Most már valami halvány gyanu keletkezett bennem, hogy barátom
                  alighanem karriért csinált odaát.
            </p>
            <p>
               - Halló, Isten hozta nálam! - kiáltotta Simon Sándor, aki ölelésre
                  tárt karokkal közeledett felém.
            </p>
            <p>
               A lakoma páratlanul fényes volt, a borok a pince rejtett kincsei
                  közül kerültek ki, a szivar láttára alighanem irigység fogta volna el az orosz
                  nagyhercegeket, - mindez annyira kápráztatóan hatott rám, hogy a kávénál, mikor
                  végre kedvünk szerint belesüppedtünk a dohányzó karosszékeibe, indiszkrét kérdést
                  intéztem a házigazdámhoz.
            </p>
            <p>
               - Maga ugyebár nagy vagyonnal jött vissza?
            </p>
            <p>
               - Elég naggyal.
            </p>
            <p>
               - Kényelmes öregséget biztosithat magának?
            </p>
            <p>
               - Azt hiszem.
            </p>
            <p>
               - Meg tud élni a pénze kamataiból?
            </p>
            <p>
               - Még félre is tehetek belőle valamicskét.
            </p>
            <p>
               - Az a terve, hogy házat vesz Budapesten? Vagy falura vonul? Vagy
                  talán birtokot vásárol, ahol fákat olthat és baromfit nevelhet?
            </p>
            <p>
               Az öreg ember a fejét rázta, nagy füstöket fujt a levegőbe, aztán
                  kedvesen, kissé furfangos arccal elnevette magát.
            </p>
            <p>
               - Nem, édes fiam, nem veszek házat Pesten, sőt birtokra se gondolok,
                  ámbár a pénzecskémből, azt hiszem, mind a kettőre futná. Más tervem van, egészen
                  más, - és éppen ez az, amiért magát ma egy kellemes estéjétől megfosztottam. Hogy
                  megértsen, hogy a fantasztikus ötletemet méltányolni tudja, kénytelen vagyok egy
                  parvenü vallomást tenni: én gazdag vagyok, nagyon gazdag, sokkal gazdagabb, mint
                  ahogy maga még az álmában is elképzelni tudja. Nem az eszemmel, talán nem is a
                  szorgalmammal szereztem a pénzemet, - csupán szerencsém volt, igazi amerikai
                  méretü szerencsém, s most ugy áll a dolog, hogy öt-hat milliót nyugodtan
                  elkölthetek évenként, anélkül, hogy a tőkémet fogyasztanom kellene.
            </p>
            <p>
               A verejték kiütött a homlokomon.
            </p>
            <p>
               - De hiszen eszerint...
            </p>
            <p>
               - Igen, igen, fiacskám, a maguk fogalmai szerint szemérmetlenül
                  gazdag ember vagyok, - ennél azonban jóval többet ér, hogy örömöm is telik az
                  életemben, s hogy a jó levesre, a jó borra és a jó szivarra ma is époly vágyakozva
                  gondolok, mint harminc évvel ezelőtt, amikor a fantáziám volt csak az egyedüli
                  udvari szállitóm. Annyi a pénzem, hogy egy-két vármegyét könnyü szerrel
                  megvehetnék magamnak, de én sem házat, sem földet, sem gyárat, sem vadászterületet
                  nem vásárolok, hanem valami egészen mást, valami különös, nagy kincset, aminek
                  megszerzéséhez eddig a Rothschildok pénze se volt elegendő.
            </p>
            <p>
               - És az?
            </p>
            <p>
               Simon Sándor ujra meggyujtotta a pipáját, barátságosan felém
                  pislogott néhányszor, majd igy szólott:
            </p>
            <p>
               - Meg fogom vásárolni a gyermekkoromat, - azt, amelyik negyvenöt
                  évvel ezelőtt örökre szétfoszlott a semmiségbe. A boldog és édes gyermekkoromat, a
                  házakkal, melyek rég porrá lettek, a boltocskákkal, amiket becsuktak, az
                  udvarokkal, melyeknek helyén szigoru idegenek épitkeztek, az ismerős férfiakkal és
                  asszonyokkal, akiknek legnagyobb része már évtizedek óta a föld alatt pihen.
                  Ezeket mind-mind vissza fogom vásárolni, az embereket, a házakat, a havas
                  udvarunkat, a farakásokat, a régi hangulataimat, a jókedvü gyerekkacagásomat,
                  szóval az egész multat, amit az élet oly kegyetlenül elrabol tőlünk.
            </p>
         </div>
         <div type="chapter">
            <head>
               II.
            </head>
            <p>
               Kissé elhallgatott, rágyujtott egy szivarra, pár pillanatig jókedvüen
                  gyönyörködött csodálkozó arcomban, mely világosan elárulta, hogy semmit se
                  értettem abból, amit mondott, majd igy folytatta:
            </p>
            <p>
               - Tudom, hogy maga előtt fantasztikus álomnak tetszik mindez,
                  aminthogy a tervem csak olyan ember lelkében születhetett meg, aki az álmával épp
                  annyit foglalkozott, mint a komoly munkájával. Harminc év óta érlelődik bennem ez
                  a különös gondolat, ott az idegenben akárhányszor féléjszakákon át töprengtem
                  rajta, hiszen feleség és gyerek nélkül mi más öröme lehet egy öregedő embernek,
                  mint hogy a mesékbe tünt, boldog gyermekkorával foglalkozik. Nem tudom, más is ugy
                  van-e vele, mint én: mióta az eszem meghiggadt, mióta a milliók nem izgatnak
                  többé, mióta az asszonyok se érdekelnek inkább, mint egy jó könyv, vagy egy jó
                  szivar, mind többször repülök vissza éjszakánként a multba, a gyermekségem havas
                  tündérvárosába, a rég elmult, különös alakok közé, akikkel valaha együtt
                  elindultam az életnek. Furcsa cimborák, vihogó lányok, nevetséges, de nekem drága
                  öreg bácsik bukkannak elém hirtelen a sötétségből, akikkel valamikor vidáman
                  paroláztam, akik egy elmosódó kacagással eltüntek a semmiségbe, akik barackot
                  nyomtak a fejemre, bolondos tréfákat mondtak, s gyöngéden feltürték a kabátomat,
                  nehogy a csatakos őszi estén megfázzam. Hova tüntek mindezek, mi lett belőlük,
                  nincs-e rá mód, hogy a melankólikus vénségemet beszépitsem velük? Az oceánon, amig
                  a nagy hajó a mérhetetlen vizeken végigjött velem, mind csak e porrá lett figurák
                  rajzottak körülöttem, a kabinom ablakán néha a szőke füszeresné kandikált be
                  hozzám, aki a cukorsüvegek fölött trónolt, s a fütetlen boltból naphosszat a
                  krisztusszakállas provizort leste, a lépcsők félhomályában az öreg kaszinói
                  könyvtáros jött szembe velem, aki a Rocambole-t kölcsönadta, a födélzeten állva, a
                  sötét estéken, a nyikorgó-csizmás, nyugalomba vonult kasznár merült föl a
                  hullámokból, meg sovány felesége, aki az egész falut ötven évig látta el
                  magakészitette szemvizzel. Gondolhatja, hogy mily türelmetlenül vártam a
                  partraszállás pillanatát; Southamptonból megállás nélkül utaztam a falumig, mert
                  nem lett volna türelmem hozzá, hogy egy napot is várakozzam. Most két hete
                  érkeztem haza egy hófuvásos téli estén. Inkognitóban mentem, magányosan
                  megvacsoráztam a falusi kocsmában, elhiheti, hogy majdnem álmatlanul töltöttem az
                  egész éjszakát, annyira tele volt a szivem a gyerekkori emlékeimmel. Reggel aztán
                  viszontláttam a fészket, melyről hosszu negyven évig álmodtam. Oh, kedves barátom,
                  hogyan tudnám lefesteni magának azt a borzasztó napot, hogy éreztethetném át
                  magával a csalódásnak, a deprimáltságnak, a kijózanodásnak azt a rettentő
                  keverékét, mely a szegény szivemre ráfeküdt! Ellopták a falumat, ellopták az
                  ifjuságomat, ellopták a gyermekkori emlékeimet, melyek a millióimnál is drágábbak
                  voltak nekem. Mit mondjak magának? A régi házak eltüntek a föld szinéről, az
                  utcákat lerombolták és szabályozták, az öreg boltok előtt nagyzoló portálék
                  ékeskednek és az emberek, az emberek, akik e napig ott éltek, mozogtak,
                  nevetgéltek és fontoskodtak a lelkem mélyén, egyszerre szétoszlottak a semmibe.
                  Csupa idegen arc jött szembe velem, az ablakokból idegen leányfejek néztek rám, a
                  boltok előtt ismeretlen férfiak lebzseltek, a krisztusszakállas provizor helyén
                  esetlen fiatalember ült, aki a bajuszkötőjét igazitgatta a tükör előtt. A régiek
                  közül senki, még csak egy gyerek se, akinek az arcáról valamelyik öreg barátom
                  ismerős tekintete mosolygott volna felém. Elsikkasztották a falumat, eltörölték a
                  föld szinéről a meleg kályhakuckókat, ahová januári estéken meghuzódtam, a
                  rézcsatornákat, melyekből őszi esőzésekkor kopogva hullott alá a viz, a régi
                  kastélyt, melyben az elszegényedett báró forgatta napestig a régi képes ujságot,
                  elsikkasztották az öregeket, akik pipázva álltak a kapuk előtt, a lenszőke kis
                  lányt, aki a zsámolyon mellettem ült, mindent, mindent elsikkasztottak, ami drága
                  és édes volt előttem, amiről hosszu negyven évig álmodtam a világ másik oldalán. A
                  hatvanéves ember már nem igen zokog, de akkor, azon a hideg délelőttön csöpp hija
                  volt, hogy sirva nem fakadtam, hiszen az évtizedekig kuporgatott kincsem veszett
                  el egyetlen szempillantás alatt. És ott, a falusi utcán, mely idegenebb volt nekem
                  az amerikai streeteknél, nagy és ünnepies fogadalmat tettem; fogadalmat arra, hogy
                  a gyermekkoromat visszavásárlom, az utcákkal, a házakkal, a kuckókkal, az
                  esőcsatornákkal, az emberekkel együtt, mindent visszavásárlok, amitől kegyetlenül
                  megfosztottak, hiszen a fiatalságom álmait, az öregkorom boldogságát vásárlom
                  vissza velük, a hátralévő éveim örömét, mely nélkül a pénzem dacára is
                  koldusszegény lennék.
            </p>
         </div>
         <div type="chapter">
            <head>
               III.
            </head>
            <p>
               - Nem értem, - mondtam még mindig ámultan.
            </p>
            <p>
               - Elhiszem, hiszen én se érteném magát, ha efféle fantasztikus
                  álmokkal szórakoztatna. De rögtön meg fog érteni, ha egy unalmas negyedórától
                  vissza nem riad, - ennyit pedig rá kell szánnia a dologra, hiszen a fiatalkori
                  emlékek még a váltónál is jobban kötelezik a becsületes embert. Nem élek vissza a
                  vendégszeretettel, ha groteszk terveimmel megismertetem?
            </p>
            <p>
               - Oda vagyok a kiváncsiságtól, hogy a titkába beavasson.
            </p>
            <p>
               Az amerikai pár pillanatig hallgatva támasztotta fejét a szék
                  támlájának, pipázva nézte a szoba mennyezetét, majd gondolkozva megszólalt:
            </p>
            <p>
               - Vissza akarom varázsolni a gyermekségemet, ujra föl akarom épiteni
                  a tündérvárost, mely oly kegyetlenül belesüppedt a multak ködébe. A havas
                  mesevárost, mely valaha ott csillogott a gyönyörü gyermekjátékaim körül, s mely
                  eltünt, semmivé foszlott, mint azok az édes akkordok, amiket fehérruhás kisleányok
                  játszottak az angolkisasszonyok zárdájában. Semmi se kell hozzá, mint egy kicsike
                  sziv és néhány millió, ebből a kettőből pedig, Istennek hála, meglehetős készletet
                  hoztam magammal. A tervem igen egyszerü: kiásom a multakból a régi képeket és
                  visszatelepitem beléjük a gyermekkorom figuráit, a vig, komoly, furcsa és nekem
                  oly drága figurákat, akik részben már évtizedek óta a temetőben pihennek, részben
                  már régóta elszéledtek a nagyvilágba. Pénzért még az asszonyokat, az
                  államférfiakat és gazembereket is meg lehet vásárolni, - hogyne vásárolhatnék meg
                  egy rongyos kis mezővároskát, ahol a leggazdagabb ember se látott még egyrakáson
                  tizezer forintot? Ha sokat mondok, egy év alatt megint a régi fészek fog ott
                  állani a komikusan nagyzoló kis városszörnyeteg helyén, a viskókból, földszintes
                  kuriákból, hencegő kis kőházacskákból, zegzugos utcákból, középkori terekből álló
                  fészek, melynek régimódi kutjai fölött kopott szentek állanak, ahol a lányok még
                  most is vaskosaras ablakok mögül leselkednek ki a gavallérjaikra, ahol a városház
                  előtt álló oszlopos lámpát pont kilenc órakor eloltják, hiszen a török toronyban
                  az inspekciós hajdu hüségesen virraszt a horkoló nyárspolgárok álmai fölött. Ezt
                  az öreg, mohos, patinás várost fogom visszavarázsolni, s irgalmatlanul halálra
                  itélek mindent, amit a szivtelen és vérszegény utódok készitettek. Époly kevéssé
                  fogok megkegyelmezni a gőgös bérpalotáknak és cifra kávéházaknak, mint a kirakatok
                  tükörüvegének, mely mögött silány bécsi rongy hivalkodik. Nekem a Dessauer bácsi
                  poros kirakata kell, melyben százéves paprikajancsik és ötvenéves ballerinák
                  aludták boldog álmukat a juliusi kánikulában. Ledöntök mindent, ami uj és
                  fölébresztek mindent, ami meghalt, hiszen ez a csoda tisztára csak pénz kérdése.
                  Egy mozdulat a varázsvesszőmmel és a meseváros ujra megjelenik a föld szinén,
                  mintha csak tegnap lett volna, hogy nünükéket és hőscincéreket fogtunk a
                  zsiványdombon és az aranyosvölgyben.
            </p>
            <p>
               - És az emberek? Honnan keriti elő az embereket, akik a temetőben
                  pihennek vagy a nagyvilágba elszéledtek?
            </p>
            <p>
               A yankee furfangosan elmosolyodott.
            </p>
            <p>
               - Nem telik bele három hónap és meg fogja látni, hogy egy tehetséges
                  milliomos még ezt a csodát is elkövetheti. Ne nézzen rám olyan különösen, -
                  eszembe se jut, hogy Paracelsus Bombastus Teophrastussal és a többi régi
                  alkimistával vetekedjem, akik állitólag még a holtakat is életre keltették. A
                  sirban nyugvókat nem fogom kiüzni a föld alól és mégis vissza fognak térni az öreg
                  házakba, a bolthajtásos szobák csöndjébe, a nagy, zöld cserépkályhák mellé, meg a
                  homályos boltokba, a verpelétitől dohányszagu irodákba, a diófák alá és a keskeny
                  ösvényre, mely a szőlőtőkék közt a vincellérházhoz vezet. Hipp, hopp, - és
                  előbukkannak a levegőből, időn és távolságon keresztül, melyek oly falánkul
                  elnyelik a régi emlékeinket. A csillogó szemük, a kopasz koponyáik, a kacagásuk, a
                  tréfáik, a furcsaságaik, - mind-mind egy csapásra fölélednek és én az ősz
                  gyerekfejemmel azt hiszem, hogy a régi gyerekboldogságom is föléled velük. Ennek a
                  terve azonban egyelőre az én titkom, de ha vállalkozik rá, hogy utitársam lesz a
                  multak országába, hát hamarosan rá fog jönni e fantasztikus ötletem nyitjára.
            </p>
            <p>
               Kérdőleg néztem rá, mert nem nagyon értettem, hogy mit ért az
                  utitársaság alatt, de az amerikai rögtön felvilágositott.
            </p>
            <p>
               - Maga iró, ez a mesterség pedig sehol se tartozik a rendszeres
                  életpályák közé. Ugy képzelem, hogy néha egy hosszu regényt megir egyetlen hét
                  alatt, mig máskor hónapokon át lebzsel, anélkül, hogy az irótollat a kezébe
                  venné.
            </p>
            <p>
               Szóval nincs hivatalos órája, sőt sürgős dolga sincs, ha nem akarja,
                  - mi akadályozhatná hát, hogy egy érdekes utazásban résztvegyen? Biztositom róla,
                  hogy ez az ut jobban fogja izgatni, mintha Afrika közepébe rándulna, hiszen a
                  kollégái közt maga lesz az egyedüli, aki egy efféle, különös expedicióban
                  résztvehet. Még talán szenzációs könyvet is irhat róla, - a témája mindenesetre
                  eredetibb lesz, mint a divatos regényeké.
            </p>
            <p>
               Elnevettem magam, mert a dolog tagadhatatlanul tetszett, - hiszen az
                  amerikai a képzelőtehetségemhez és a szivemhez szólott, ez pedig a mi
                  mesterségünkben mindig hatásosabb, mintha a zsebünket emlegetnék. De azért nem
                  adtam határozott választ, hanem jókedvüen kérdeztem:
            </p>
            <p>
               - És az asszonyok? Az asszonyokat is vissza akarja varázsolni a
                  multakból? A szép, kokett füszeresnét, aki a berlini keztyüiben naphosszat ott
                  didergett a héringes hordók között, a piaci korzón kacérkodó kis nőket, akik a
                  honvédtisztek kedvéért öltöztek ki esténkint, a sok drága, édes, butika kisleányt,
                  aki mind hercegekről álmodozott, s állatorvosokhoz meg uradalmi tisztekhez ment
                  feleségül? Őket is vissza akarja hozni az álomvárosa házai közé?
            </p>
            <p>
               Az öreg Simon vállamra tette a két medvetalpszerü kezét, s vörös arca
                  csak ugy ragyogott a ravaszságtól és a jókedvtől.
            </p>
            <p>
               - Emlékszik-e még a fitosorru Mályvai Ilkára? - kérdezte titokzatos
                  mosollyal.
            </p>
            <p>
               - A telekkönyvvezető lányára? A kis szőkére, akinek mindig borzas
                  volt a haja, s akinek az apját azzal gyanusitották, hogy a tótok közül került
                  Bakonyvárra?
            </p>
            <p>
               - Azt is tudja, hogy ennek a pajkos kis ördögnek a kedvéért huztam
                  keresztet az édes apám tervére? Amig Mályvai Ilkába bele nem szerettem, magamnak
                  is az volt a szándékom, hogy mint fölszentelt püspök fogom befejezni az életemet,
                  sőt titokban a biborosságról is álmodoztam, bár már akkoriban se volt különös
                  tehetségem a szerzetesi lemondáshoz. De attól a naptól kezdve, hogy ez a kis kócos
                  csöppség kacérkodni kezdett velem, gondolkodás nélkül sutba hajitottam a birétumot
                  s könnyü szivvel lemondtam róla, hogy a konklávéban résztvegyek. Mályvai Ilka
                  utóbb Pestre szökött egy utazó-ügynökkel, s amint tudja, kóristalány lett a
                  Népszinházban, - nekem azonban még Amerikában is fölmelegedett a szivem, ha a
               fitosorru, tót szépség arca a multak ködéből fölmerült előttem. A
                  piszeorru kis leány elhervadt öregasszonyként halt meg Budapesten, - én azonban őt
                  is vissza fogom hozni Bakonyvárra, az égő arcocskájával, a csillogó, fekete
                  szemével s a borzas, szőke hajával, mellyel valamikor a szivemet megkötözte.
            </p>
            <p>
               - Ezt még az irói fantáziámmal se tudom megérteni, - mondtam
                  fejcsóválva.
            </p>
            <p>
               - Ha elfogadja az ajánlatomat, akkor mindent meg fog érteni, - addig
                  azonban titokzatosabb maradok, mint az egyiptomi szfinksz. Csapjon föl, - én
                  biztositom róla, hogy ezt az utazást az élete végéig se fogja elfelejteni.
            </p>
            <p>
               A mesterségemmel jár, hogy az impresszióimra többet adok, mint a
                  legcsábitóbb ajánlatokra, - az amerikai beszéde pedig valóságos fáklyaerdőt
                  gyujtott föl fantáziámban. Anélkül, hogy tudtam volna, mire vállalkozom, hirtelen
                  odanyujtottam hát neki mind a két kezemet.
            </p>
            <p>
               - Önnel megyek! - mondtam lelkesedve. - Hiszen engem is boldoggá
                  tenne, ha a fiatalságomat megtalálhatnám. Nincs az a karriér, amit a
                  gyermekkoromért habozás nélkül oda nem adnék.
            </p>
            <p>
               Simon Sándor megölelt, mintha a fia lennék, aztán egy
                  dohánylevelekből készült buzogányt dugott mosolyogva az ajkaim közé.
            </p>
         </div>
         <div type="chapter">
            <head>
               IV.
            </head>
            <p>
               Harmadnap leutaztunk Bakonyvárra, egy hires épitőmérnök kiséretében,
                  aki idejét és tehetségét - egy tekintélyes csekk ellenében - minden további nélkül
                  az amerikai rendelkezésére bocsátotta. Simon összehivatta a községi tanácsot, s
                  mikor a vének a zöld asztal körül helyet foglaltak, hidegen kifejtette előttük
                  jövetele célját.
            </p>
            <p>
               - Üzleti ügyben fárasztottam az urakat, s bár szokatlan dologról van
                  szó, biztosithatom önöket, hogy jó vásárt csinálnak velem. Lehet, hogy bolondnak
                  vagy agylágyultnak fognak tartani, de hogy komoly tervvel jövök, azt okmányokkal
                  bebizonyitom. Itt van két letétjegy: az egyiket a Kereskedelmi Bank, a másikat a
                  Hitelbank állitotta ki, s mindegyik ötmillió koronáról szól. A pénz minden
                  pillanatban rendelkezésemre áll, s igy elhihetik, hogy nem valami fantasztikus
                  álommal hozakodom elő. Bátor vagyok még megjegyezni, hogy egy hét alatt az összeg
                  ötszörösét is fölmutathatom, ha netalán erősebb garanciákra reflektálnak.
            </p>
            <p>
               A bakonyvári öregek életükben se láttak egy rakáson tizezer forintot
                  - a szeszgyáros, akinek emeletes háza volt a piacon, emberemlékezet óta nábob
                  hirében állott - a két okmány tehát oly izgalmat és konsternációt keltett, mintha
                  hirtelen valami csillogószárnyu cherub jelent volna meg a pipafüstös
                  tanácsteremben.
            </p>
            <p>
               - És micsoda üzletről van szó? - kérdezte az asztmás szücsmester, aki
                  Bakonyvár közügyeinek élén állott.
            </p>
            <p>
               Simon Sándor nyugodtan zsebretette ismét a letétjegyeit.
            </p>
            <p>
               - Voltaképp igen egyszerü üzletről: ha tisztességes alkut köthetek,
                  szőröstül-bőröstül meg akarom vásárolni az egész várost. A házakat, a tereket, az
                  utcákat, a Cserháttól kezdve egész a Temetőhegyig, még a Homokos patakot is, mely
                  a malmok alatt végigfolyik, a hidakkal, a veteményes kertekkel és a
                  timárműhelyekkel együtt. Mindent jó pénzért akarok megvásárolni, de csupán
                  egyetlen föltétel alatt: ha a város teljesen szabad kezet ad nekem. Kikötöm, hogy
                  tetszésem szerint épithetek és bonthatok, hogy - ha kedvem támad - mezőkké
                  változtathatom az utcákat és utcákká a mezőket, szóval: hogy époly korlátlan ur
                  leszek itt, akár egy diadalmas foglaló. Ez azonban csak együgyü hasonlat, mert én
                  nem mint ellenség, hanem mint jó barát jöttem ide, akinek az a célja, hogy a
                  boldog emberek városát megalapitsam.
            </p>
            <p>
               Mosolyogva végignézett a gyülekezeten s biztató szemhunyoritások közt
                  gyujtott rá rövid angol pipájára, de barátságos viselkedése nem csöndesitette le
                  az izgalom hullámait: az öregek oly megdöbbenéssel meredtek rá, mintha egy
                  közveszélyes futóbolond tévedt volna a harangjairól hires városka
                  nagytermébe.
            </p>
            <p>
               - Meg akarja venni Bakonyvárt? - kiáltott föl fulladozva az asztmás
                  szücsmester.
            </p>
            <p>
               - És mi célja van ezzel a vásárral? - kérdezte a főjegyző, aki mint
                  okszerü almatermelő vált hiressé az egész környéken.
            </p>
            <p>
               A pap, a gyógyszerész, a körorvos, az
               
                  Arany Korona
               
               bérlője,
               
                  Gyánky
               
               ,
               az állatorvos és Feldmann, a rövidárukereskedő époly ijedt
                  pillantással néztek az amerikaira, mint maga a bakonyvári polgárok feje, egy vézna
                  emberke pedig, aki az elemi iskola élén állott, óvatosan hátrálni kezdett az ajtó
                  felé, mintha attól tartana, hogy a különös idegen egyszerre csak harapni
                  kezd.
            </p>
            <p>
               Simon Sándor derüs arccal gyönyörködött az általános
                  megdöbbenésben.
            </p>
            <p>
               - Kedves barátaim, önök jogosan azt hiszik, hogy bolonddal van
                  dolguk, de ha meghallgatnak, be fogják látni, hogy nem vagyok őrült. Mindenekelőtt
                  levetem hát az inkognitómat: Én ötvenöt évvel ezelőtt Bakonyvárt pillantottam meg
                  a napvilágot, s épugy a Kőkép-utcában betyárkodtam hajnaltól napestig, akár önök,
                  akik most oly tiszteletreméltó komolysággal intézik szeretett városunk ügyeit.
                  Emlékszik valaki az urak közül Simon szabómesterre?
            </p>
            <p>
               Az öreg emberek egy pillanatig ámulva tekintettek a levegőbe,
                  emlékezetük visszaszállt a multakba, mikor még maguk is kopottnadrágos lurkók
                  voltak, s ime: a távol ködében most egyszerre csak megjelent a hosszu szabómester,
                  aki ünnepies komolysággal vitte végig az utcákon a szalonkabátokat és a
                  szatincloth öltönyöket, s aki többek közt arról is nevezetes volt, hogy hosszu
                  élete alatt egyetlen temetésről se hiányzott. Az asztmás szücs szeme hirtelen
                  fölcsillant, mintha rég sirbatért fiatalsága bukkant volna eléje a pipafüst
                  felhőin keresztül.
            </p>
            <p>
               - A mennyei lajtorjáról beszél? - kiáltott föl izgatottan, mig
                  felélénkült pillantása kutatva, égő kiváncsisággal siklott végig az idegen
                  arcvonásain.
            </p>
            <p>
               Az öreg Simont ötven éven keresztül ezzel a gunynévvel illették a
                  bakonyváriak.
            </p>
            <p>
               Az amerikai megbólintotta a fejét.
            </p>
            <p>
               - A mennyei lajtorja volt az édesapám! - mondta csöndesen.
            </p>
            <p>
               A vén emberek, akik eddig bizalmatlanul, a szemük szögletéből nézték
                  a gyanus idegent, e szavakra csodálatosan felélénkültek, a nehéz, vörös tenyerek
                  barátságosan ott hadonáztak az orra körül, s mindenkinek egyszerre eszébe jutott
                  valami epizód a hórihorgas szabóról, aki félszázadon át öltöztette a bakonyvári
                  nyárspolgárokat. Gyánki még emlékezett arra a kabátra, melyben a felesége kezét
                  megkérte, Feldmannak az öreg Simon varrta azt a habitust, melyben a mártonnapi
                  ludat vitte a királynak, a körorvos, aki még aránylag fiatalember volt, most se
                  felejtette el azt a fekete ruhát, melyben a bakonyvári majálist mint süldő diák
                  végigtáncolta. Mindenki egyszerre beszélt, a savanyu hangulat hirtelen rózsássá
                  lett, néhányan hangosan bizonyitgatták, hogy az amerikaiban most is föl lehet
                  ismerni az egykori, kedves kamaszt, s a pap, aki hires anekdótázó volt, jókedvüen
                  meglegyintette a milliomos céklavörös arcát.
            </p>
            <p>
               - Hát igazán annyi pénze van, hogy az egész várost megveheti? Oh
                  Istenem, ha ezt a szegény édesapja megérhette volna! És mi végből van szüksége a
                  bakonyvári házakra, mikor egy pesti vagy párisi utcát is megvásárolhatna?
            </p>
            <p>
               Simon Sándor hátradőlt a karosszékében, s mig pipája füstje lassan
                  fölhuzódott a mennyezet felé, elmondta az öreg embereknek, hogy micsoda tervekkel
                  jött haza Amerikából.
            </p>
            <p>
               - A gyermekkoromért jöttem ide, amit a kegyetlen idő elrabolt tőlem.
                  Azért vesződtem, azért gyüjtöttem vagyont, hogy a gyermekkoromat
                  visszavásárolhassam. A millióim, Istennek hála, megvannak hozzá és most már csak
                  önöktől függ, hogy a gyönyörü álmomat megvalósithassam.
            </p>
            <p>
               Mindnyájan helyeslőleg bólogattak, bár látszott rajtuk, hogy
                  nincsenek egészen tisztában a Simon-fiu szándékaival, az asztmás szücsmester pedig
                  csodálkozva huzta föl a szemöldökét.
            </p>
            <p>
               - Értem, hogyne érteném, hiszen magam is szivesen vennék egy-két
                  várost, ha az Istenke az anyagi eszközöket megadná hozzá. Azt is értem, hogy a
                  szülővárosába visszavágyódik, mert ami igaz, az igaz, s ha Londonnak, Newyorknak
                  meg is vannak a szépségei, ha Pekingről csodákat is mesélnek az utazók, azért
                  Bakonyvár is emelt fővel állhat meg a világ előtt. Párisban is jó lehet, Bécs se
                  kutya, de ha választani lehet, az okos ember mégis csak Bakonyvár mellett marad,
                  mert itt mindenki száz évig él, ha ugyan véletlenül előbb meg nem hal. Ezt értem
                  is, méltánylom is, de miért beszélt az imént öcsémuram arról, hogy csákánnyal akar
                  nekimenni a bakonyvári utcáknak?
            </p>
            <p>
               Az amerikai most részletesen is elmondta a programmját: hogy neki nem
                  a modern, ujkori Bakonyvár kell, hanem a régi, a negyven év előtti kisváros,
                  melyben az édesapja a karjára vetve vitte a nadrágokat és kabátokat, melyben ő
                  valaha ingujjban labdázott, s ahol az Istenben boldogult vének, akik most a kopott
                  kőkeresztek alatt pihennek, egykor a maguk egyszerü életét eltöltötték. A régi
                  házak, a boltozatos szobák, a meghitt kuckók, a homályos boltocskák kellenek neki,
                  melyekben valamikor cigarettát vásárolt, a Homokos mellett levő mühelyek, melyeket
                  még a sekély vizecske táplált, a néhai piac, ahova pénteken a környékbeli
                  parasztasszonyok kirakodtak, s melynek minden egyes háza ugy megmaradt az
                  emlékezetében, mint az emberi test a só között. Az öreg, patinás, csöndes és
                  harangzúgásos Bakonyvárt akarja, nem az emeletes házakat, az aszfaltot, a portálés
                  üzleteket, melyekben fecsegő idegenek sürgölődnek.
            </p>
            <p>
               - A régi fészket akarja és nem a mai, virágzó várost? - kérdezte
                  ámulva a főjegyző, aki époly büszke volt az aszfaltos gyalogjáróra és a piac
                  acetilén-lámpáira, mint a párisiak a szinházukra és a boulevardjaikra.
            </p>
            <p>
               - Oh igen, hallani se akarok semmi ujitásról! Mindent olyannak
                  akarok, amilyennek a tizenötéves gyermekszememmel láttam, hiszen abban a keretben
                  voltam a legboldogabb.
            </p>
            <p>
               A tanácsurak kissé megütődve néztek egymásra, látszott rajtuk, hogy
                  bántja őket az ujkori intézmények lefitymálása, de később mégis egyhangulag
                  elhatározták, hogy okosan fognak beszélni a meghibbant eszü milliomossal.
                  Bakonyvár századévek óta várakozott a mesebeli nábobra és ki tudja, hány századév
                  mulik el megint, amig az aranytenger utja ismét arrafelé vezet, - nem volna-e
                  oktalanság, ha a dusgazdag bolondot a kezeik közül kibocsátanák? Egy darabig még
                  megpróbálkoztak, hogy hátha ki lehetne csikarni valami engedményt, de mikor Simon
                  Sándor kijelentette, hogy csupán korlátlan szabadság mellett áll a szavának,
                  vállatvonva belementek minden föltételbe. Elhatározásukat nagyban befolyásolták az
                  eladósodott háztulajdonosok, akik bibliabeli messiásként üdvözölték az égből
                  csöppent pénzeszsákot.
            </p>
         </div>
         <div type="chapter">
            <head>
               V.
            </head>
            <p>
               A pesti épitész csodát müvelt, a modern Bakonyvár félév alatt eltünt
                  a föld szinéről. Az öreg emberek bemohosodott agyvelejéből lassanként
                  kibontakozott a régi városka képe s Bakonyvár büszkeségei: az emeletes épületek, a
                  geometriai vonalakban szabályozott terek, a tükörüveges kávéház, a csillogó
                  kirakatok leomlottak a napszámosok csákányütései alatt. Mintha csupán álom lett
                  volna az utolsó negyven év története: az alacsony, összegörnyedt házak, a
                  hepehupás gyalogjárók, az esőviztől kivájt sikátorok szinte egy éjszaka alatt
                  visszatértek a multból, mely évtizedek óta még az emléküket is elnyelte. A fényes
                  kávéház, melynek trónusában pesti kasszirosné páváskodott, füstös, alacsony
                  butikká vedlett vissza, s a boltozatos terembe, melynek falait eddig óriási
                  kristálytükrök ékesitették, csodamódra visszakerült a régi képsorozat: Széchenyi
                  István, zsinóros, magyar ruhájában, Petőfi Sándor, aki didergő ujjakkal irja
                  halhatatlan költeményeit s a négy évszakot allegorizáló női pasztell, melyek alatt
                  sirbatért tartlisták verdesték évtizedeken át a szinüket vesztett kártyalapokat.
                  Az angol fauteuil-ös klubhelyiség, melyben mostanában nyirtbajuszu kereskedők
                  beszéltek a pesti premiérekről, ujra a régi, polgári társaskörré vedlett vissza,
                  ahol valaha atillás honoráciorok intézték a közügyeket s ahol még a Paskievics
                  volt a legdivatosabb kártyajáték. Honnan, honnan nem, ujra előkerült valahonnan a
                  másfélmázsás Szalóky atya karosszéke, melyből a város feje negyven éven keresztül
                  nyujtogatta ki cimeres tajtékpipáját a kaszinó olvasó-asztalára. Az uj cégtáblák
                  lekerültek a boltokról s a homályos zugokban ismét megjelentek a néhai
                  héring-óriások, melyek valaha a csöndes kisváros minden csemege-szükségletét
                  kielégitették. A tapétás szobák, melyek nagy ablakszemükkel szemérmetlenül
                  belemeredtek a napfénybe, sötét, de meghitt fészekké lettek ujra, melyek
                  titokzatos folyosókra nyiltak, s a fehér kandallók helyébe visszatért a kivülről
                  fütő cserépkályha, mely körül hancurozó kicsikék melegedtek a havas cserfahasábok
                  tüzénél. Öreg szélkakasok, mormogó pléh-csatornák, füstös kéményóriások bukkantak
                  elő egyszerre a multak ködéből, s egy reggel hirtelen visszatért a vén Szent Antal
                  is, aki századokon át hűséges gonddal őrködött a piaci kut márványmedencéje
                  fölött.
            </p>
            <p>
               Simon Sándor, aki hajnalban kelt és éjfélkor feküdt, néha fejvakarva
                  állt meg egy-egy öreg ház előtt, melyet cifra süveggel koronázott meg a nagyképü
                  utódok hencegése.
            </p>
            <p>
               - Az én időmben itt egy titkos folyosó volt, melyben Zsófi
                  kisasszony, a könyvkötő pupos nagynénje, a száritott gyümölcseit tartotta. Itt
                  függött egy vászonzacskóban a herbatea, melyből a város minden betegét ellátták,
                  emitt meg boltozatos faliszekrény tátongott, ahol a vénleány a naspolyáit és a
                  befőttes üvegeit őrizte. Várjon csak, mindjárt le fogom rajzolni az egész
                  szituációt, hogy mindent kényelemben átformálhasson.
            </p>
            <p>
               Ceruzát és papirt vett elő a belső zsebéből és másnap ismét megjelent
                  a föld szinén az udvari szoba, a titkos folyosó és a pupos vénleány
                  faliszekrénye.
            </p>
            <p>
               Az amerikai csekkjei csodákat műveltek: a bakonyvári telekkönyvvezető
                  seregestől irta át a házakat a Simon Sándor nevére, akit a helyi lap tréfásan F.
                  Sándornak nevezett a vezércikkében. Csak az uj Népbank igazgatójával volt baj, egy
                  szőke, Krisztusarcu fiatalemberrel, aki hallani sem akart arról, hogy az intézet
                  emeletes bérházát lebontsák.
            </p>
            <p>
               - Kedves barátom, - mondta neki a szivós Simon Sándor, - nálunk
                  Amerikában azt tartja a néphit, hogy a világon minden csak pénzkérdés. Mit kell
                  fizetnem azért, ha a bankja ismét a néhai Wurda bácsi kőházában helyezkedik el, s
                  a nevét Bakonyvári Segélyző Egyletté változtatja?
            </p>
            <p>
               A cvikkeres fiatal ur gőgösen vállat vont.
            </p>
            <p>
               - Ehhez nincs elég pénze, - válaszolta impertinensül.
            </p>
            <p>
               Simon Sándor alázatosan meghajolt, és két hét alatt titokban
                  összevásárolta a Népbank valamennyi részvényét. Egy reggel ujra beállitott a
                  márványlapos pénztári helyiségbe és öt perc mulva készen volt a meghivó, mely a
                  bank rendkivüli közgyülése felől intézkedett. A következő hónap elején a
                  részvényesek egyhangulag elhatározták, hogy ujra fölépittetik a régi Wurda-házat,
                  s az intézet nevét Bakonyvári Segélyző Egyletté változtatják.
            </p>
         </div>
         <div type="chapter">
            <head>
               VI.
            </head>
            <p>
               Ősz elején különös fölhivások jelentek meg a fővárosi napilapokban.
                  Egy ismeretlen uriember - aki egyelőre nem leplezte le inkognitóját - sürgősen
                  fölszólitotta a Bakonyvárról elszármazott egyéneket, hogy a maguk érdekében
                  adjanak mielőbb életjelt magukról. A leveleket poste restante kérte,
               
                  Visszavarázsolt fiatalság
               
               jelige alatt. A felhivás részletesen megmagyarázta, hogy a hatvanas
                  és a hetvenes évek polgárairól, vagy azok leszármazottairól van szó, nem véve ki a
                  nőket se, akik vagy maguk laktak valamikor Bakonyvárott, vagy fölmenő rokonságuk
                  révén tartanak közösséget a túladunai városkával.
            </p>
            <p>
               - Azoknak, akik fölhivásomra reflektálnak - mondta a titokzatos
                  közlemény - gondtalan exisztenciát, nyugodt öregséget biztosithatok, s örökös
                  megszabadulást minden anyagi gondtól. Aki személyesen nem jöhet, elég ha az
                  arcképét és az életrajzát küldi be.
            </p>
            <p>
               A rejtelmes fölhivást Simon Sándor tette közzé, s a milliomos három
                  nap mulva nyakig benne ült abban a széditő levélkazalban, melyet a szálloda
                  boy-jai a főpostáról elhoztak. A levelek szerint nemcsak az látszott bizonyosnak,
                  hogy a hatvanas és hetvenes évek Bakonyvára népesség dolgában a legnagyobb
                  városokkal vetekedhetett, hanem az is, hogy valami betegségtől való félelem
                  seregestül számüzetésbe kényszeritette a megrémült kisvárosiakat. Száz és száz
                  ismeretlen arckép került elibénk, melynek eredetije állitólag Bakonyvárt tanulta
                  meg a kis abécét, s a Kőkép-utca meg a Cserhát hepehupás kövezetén játszotta
                  feledhetetlen gyermekjátékait. Az öreg Simon tünödve nézte az idegen
                  fotografiákat, gondolatai visszaszálltak a multakba, mikor még maga is dideregve
                  ministrált a Szent Anna-kápolna oltára mellett, a homlokát összeráncolta, mintha
                  mindenáron át akarná törni az elmult évtizedek sziklafalát, de aztán csalódottan
                  igy szólott hozzám:
            </p>
            <p>
               - Emlékszik, hogy ezt az arcot látta volna valamikor? Nem, ez sohase
                  járt Bakonyvárott, hiszen az én agyvelőm még a legjelentéktelenebb vonásokat is
                  ugy megőrizte, mintha csak tegnap vagy tegnapelőtt láttam volna őket. Kedves
                  barátom, ugy látszik, sokkal több a csaló, mint ahányan a mi időnkben a
                  Temetőhegyen betyárkodtak...
            </p>
            <p>
               Néha azonban hirtelen kigyulladt az amerikai szeme, az arca
                  kigyulladt a boldogságtól, s jókedvü izgatottsággal tartott elibém egy-egy
                  szinehagyott arcképet.
            </p>
            <p>
               - Ismeri?
            </p>
            <p>
               - Oh igen, hiszen ez az öreg Kristóf, aki valaha reggeltől-estig a
                  huspiacon kószált. Ez Stőger bácsi, az egyetlen bakonyvári fiakkeres, ez meg
                  Legényi, az órás, aki egész nap a vén klepsidrák kerekeit vizsgálta. Nini, innen
                  meg a rezesorru Rózsa ur mosolyog ránk, aki a polgári kaszinó nagytermében harminc
                  éven keresztül tanitotta az ifjuságot a polkára és menüettre.
            </p>
            <p>
               A fotografiák tengeréből mind sürübben vált ki egy-egy gyermekkori
                  ismerősünk arca, tréfás, komolykodó, kedves szempárok bukkantak elénk az előkelő
                  hotelszobában, bozontos szemöldökök, melyek szigoruan összehuzódtak valaha, sima
                  koponyák, melyek csillogtak a lomhán uszkáló nyári nap fényében, durva és mégis
                  jóságos kezek, melyek gesztenyeszinü fürtjeinket megsimogatták. Egyszerre csak itt
                  volt előttünk megint az öreg Bálnay kopott atillája, melyben a kaszinó
                  Kossuth-képe alatt ült, a hadaró füszeres örökké megfagyott keze, mellyel a
                  cukorsüvegek közt sürgölődött, mig a felesége kacérul nézte a járókelőket az
                  üvegajtó jégvirágain keresztül, Raksányinak, a negyvennyolcas honvédnek ráncos
                  csizmája, melyben rózsás gyerekarcunk visszatükröződött, mikor az agg vitéz
                  bizonyos méltósággal hancurozott velünk. Mind visszatértek a multakból, a
                  halottak, akik évtizedekkel ezelőtt itthagyták a fütött kályhazugokat, s az élők,
                  akiket a kegyetlen sors ugy szétszórt, hogy még a nevüket is elfeledtük. Egy-egy
                  vén ember a maga személyében tért vissza (lehetett már nyolcvan- vagy
                  kilencvenéves is, hiszen a mi időnkben se volt már valami kamasz legény) már a
                  gyerekei vagy az unokái képében, mely csodamódra megőrizte az elődök arcvonásait.
                  Akárhányszor örvendve ismertünk föl valakit, akinek egykor a térdein lovagoltunk,
                  s a levélből, vagy a jelentkező előadásából csakhamar kiderült, hogy csak
                  bámulatos kópiával van dolgunk, egy-egy ismeretlen utóddal, aki sirban nyugvó
                  édesapja életét folytatta. Simon Sándor, aki állandóan olyan hangulatban volt,
                  mintha épp most buktatta volna meg az amerikai acéltrösztöt, néha akkorát csipett
                  a karomon, hogy majdnem fölsikoltottam fájdalmamban:
            </p>
            <p>
               - Nézze, nézze és mondja csak meg gyorsan, hogy ki ez a viruló,
                  fiatal asszony? Csak a fekete haját és a római orrát nézze, melyet oly édes gőggel
                  hordott valamikor a bakonyvári esti korzón...
            </p>
            <p>
               - Szentandrássyné! - sugtam izgatottan. - A finom és büszke
                  Szentandrássyné, aki a városon kivül lakott, a tornyos kastélyban, melyet a
                  püspök-nagybátyja ajándékozott neki.
            </p>
            <p>
               Csakhamar kiderült, hogy Szentandrássyné harminc évvel ezelőtt
                  meghalt, hogy a tornyos kastélyt rég elárverezték (most a posztógyáros lakott
                  benne, aki a Homokos patak mellett ütötte fel a tanyáját) s hogy a gyönyörü
                  teremtés, aki előttünk áll, az egykori dáma legidősebb unokája, egy tönkrejutott
                  földbirtokosné, akinek az ura most mint helyettes kárbecslő müködik egy pesti
                  biztositó intézetben.
            </p>
            <p>
               A szállodában valóságos szenzációval fogadták a jelentkező fiatal
                  hölgyeket, akik most irógépes kisasszonyok, szininövendékek vagy otthonülő polgári
                  leányok voltak, de akik valaha - negyven évvel ezelőtt - fölhuzott, fitos
                  orrocskákkal flangiroztak alkonyattájt a bakonyvári utcákon. Némelyik annyira
                  hasonlitott a nagyanyjára, hogy a szivünk földobogott csodálkozásunkban, mikor
                  pedig az ismerős, kedvescsengésü hangjukat is meghallottuk, kitágult szemmel
                  pillantottunk egymásra, mintha hirtelen a gyermekmesék országába léptünk
                  volna...
            </p>
            <p>
               Egy délután kopogtatás hallatszott a szoba ajtaján, s egy tollboás,
                  gömbölyü, mosolygóképü, fiatal leány állt meg habozva a küszöbön. Tizennyolc-husz
                  éves lehetett, világos haja kisárgállott a sapkája alól, jácintszinü szeme pedig
                  kokett kiváncsisággal siklott végig a dohányzóasztal mellett pipázó amerikai
                  arcán. Egy pillanatig tünődve nézett mind a kettőnket, aztán ártatlanul
                  lebocsátotta a szempilláit.
            </p>
            <p>
               - Jó helyen járok? Itt kell jelentkezni a bakonyvári hirdetés
                  miatt?
            </p>
            <p>
               Simon Sándor céklaszinü arca még egy árnyalattal sötétebbé lett,
                  kemény ökle pedig reszketve megszoritotta az enyémet.
            </p>
            <p>
               - Nézzen oda! - sugta félhangosan, mig pillantása mohó érdeklődéssel
                  tapadt a fiatal leány alakjára.
            </p>
            <p>
               Az első pillanatban nem tudtam, mi izgatja föl ennyire, de a
                  következő percben már megértettem, miről van szó: a szállodai szoba küszöbén a
                  piszeorru Mályvay Ilka állott, a szőke, édes kis Nebántsvirág, aki negyven
                  esztendővel ezelőtt kacagva libbent végig a piaci korzón, ugyanezzel a jácintosan
                  nevető szemmel, mely most a sötét butorokat bearanyozta. Még talán a sipkája, a
                  borzas haja is ugyanaz volt, még talán a kezén is ugyanaz az ametisztköves hamis
                  gyürü csillogott, mellyel akkor annyira imponált nekünk. És a kezecskéjével, akár
                  valaha, gyermekségünk őskorában, bájosan félresimitotta kibomlott szőke haját,
                  miközben kacérul ismételte:
            </p>
            <p>
               - Jó helyen járok? Itt kell jelentkezni a bakonyvári hirdetés miatt?
                  Istenem, ha tudnák, mennyire féltem, mig ezen a hosszu folyosón végigjöttem!
            </p>
            <p>
               Az amerikai szeme szinte lángot vetett a fölindulástól, - ezt a nagy
                  izgatottságot már meg se lehetett magyarázni a gyermekkori emlékekkel.
            </p>
            <p>
               - Igen kisasszony, ez az a hely, ahol az örök boldogságot
                  kiutalványozzák. Ne féljen, jőjjön közelébb és mesélje el, hogy micsoda kötelékek
                  fűzik Bakonyvárhoz, - mert fogadni mernék rá, hogy maga még sohase járt a
                  bakonyvári hegyek közt. Eltaláltam?
            </p>
            <p>
               A formás kis nőcske nevetve megrázta a fejét.
            </p>
            <p>
               - Nem, fogalmam sincs róla, hogy merre van, hiszen Budapestről csak
                  egyetlen-egyszer voltam távol életemben, egy nyáron, tizéves koromban, mikor a
                  viszonyaink még megengedték, hogy Mária-Besnyőn nyaralhassunk. Azóta nagyon
                  rosszul megy nekünk, s a kánikulát is itt töltjük az Izabella-utcában. De a
                  nagymama sokat mesélt Bakonyvárról s most, hogy az ujságokban a hirdetést
                  olvastam...
            </p>
            <p>
               - Hogy hivták a nagymamát?
            </p>
            <p>
               - Szepessy Jánosnénak, a nagyapó tisztviselő volt a
                  vámhivatalban.
            </p>
            <p>
               - És a lánykori nevén?
            </p>
            <p>
               - A keresztneve ugyanaz volt, ami az enyém, hiszen róla neveztek el
                  engem is Ilkának. Anyuska azt mondja, hogy a nagyanyám még fiatalasszony korában
                  is énrám hasonlitott.
            </p>
            <p>
               - A szülei még élnek?
            </p>
            <p>
               - Apa ugyanabban az évben halt meg, mint a nagyanyó. És anyuska
                  harmincéves korában özvegyen maradt, öt gyámoltalan gyerekkel, akik közt én voltam
                  a legidősebb. Csak a jó Isten tudja, hogyan nevelt föl bennünket, - tiz forintunk,
                  legalább amióta én emlékszem, sohase volt egyszerre. Ő azonban mindig bizott
                  benne, hogy a sorsunk csak jobbra fordul valamikor, - s mikor a hirdetést olvasta,
                  mindjárt bizonyos volt benne, hogy most minden nyomoruságunknak egyszerre vége
                  szakad. Nem is hagyott békén, mig az iskolát el nem blicceltem, s ide nem jöttem,
                  hogy a boldogságra szóló utalványt átvegyem.
            </p>
            <p>
               Simon Sándor csodálkozva nézett végig a fiatal leány pompásan
                  kifejlett termetén.
            </p>
            <p>
               - Hát magácska még az iskolába jár? Talán gimnázista? Vagy Isten
                  bocsáss, egyetemi hallgató?
            </p>
            <p>
               - Nem, oh dehogy, a negyedik polgárit is csak félig végeztem ki,
                  hiszen már ötéves koromban is mindig arról álmodoztam, hogy szinésznő leszek.
            </p>
            <p>
               - Tehát a szinész-iskolába jár?
            </p>
            <p>
               - Igen, most végzem a második évet.
            </p>
            <p>
               - És drámai művésznőnek készül?
            </p>
            <p>
               - Jaj, dehogy, ahhoz egy picurka tehetségem sincs. De
                  operett-primadonnának öt-hat év mulva én leszek a legelső az egész világon. Ez
                  olyan bizonyos, mint ahogy most itt ülök magukkal szemben...
            </p>
            <p>
               Most már minden gêne nélkül beszélt velünk, mintha pólyáskora óta
                  ismert volna bennünket, a tiszta kék szeme huncutkodva ránk mosolygott, a formás
                  lábait keresztbe rakta s kiszámitott naivitással dőlt hátra a fauteuilben, hogy a
                  gyönyörü alakja teljesen érvényesüljön, - és mi fölindultan, elbájolva néztünk rá,
                  mert valami hihetetlen csoda folytán csakugyan a régi Mályvay Ilka ült előttünk, a
                  bakonyvári esti korzó kis primadonnája, aki csak félévenkint kapott egy uj bluzt
                  vagy egy uj szalmakalapot, de, aki szőke feje körül - mint a tündérmesék
                  királykisasszonyai - láthatatlan gyöngyvirág-koszoruval rótta a kisvárosi utcákat.
                  A milliomos hol sápadttá, hol pirossá változott, az orrcimpái remegtek, keze
                  idegesen játszott a dohányzó-asztal nippjeivel, mig végre valahogy mégis csak
                  megemberelte magát.
            </p>
            <p>
               - Tudja-e, hogy micsoda föltételhez van kötve az örök boldogság? -
                  kérdezte a hencegő kis fruskától.
            </p>
            <p>
               - Tessék megmondani, akkor azonnal tudni fogom.
            </p>
            <p>
               - Itt kell hagynia Budapestet, meg a sziniiskolát, meg az
                  operett-királynői trónust és vissza kell költözködnie abba a primitiv fészekbe,
                  ahol valamikor a nagymamája lakott. Hajlandó-e elcserélni a nagyvárost a szürke
                  bakonyvári unalommal?
            </p>
            <p>
               - Jó Istenkém, maga azt akarja, hogy egy vidéki városban eltemessem
                  magamat?
            </p>
            <p>
               - Ez az egyetlen föltétel, kisasszony.
            </p>
            <p>
               - És mit kapok azért, ha ezt a szörnyü ostobaságot elkövetem?
            </p>
            <p>
               Az amerikai tünődve nézett a viruló gyermekre, aki sirbatért érzéseit
                  oly váratlanul életre keltette, majd lehunyta a szemét, mintha igy jobban látná
                  azt a tündérvilágot, melyet a kegyetlen évek elraboltak tőle.
            </p>
            <p>
               - Nyugodt életet, tisztes jó módot, meg csinos ruhákat, amik a
                  szépségéhez és fiatalságához illenek. És ha arra kerül a sor, csinos hozományt is,
                  amivel magácska lesz a legjobb partie az egész városban.
            </p>
            <p>
               A szép gyermek szeme tágra nyilt a csodálkozástól, egy pillanatig ugy
                  nézett az amerikaira, mint a bakonyvári tanácsurak, akik maguk közt bolondnak
                  tartották, de aztán egyszerre fölébredt benne a nagyvárosban nevelt leány gyanakvó
                  cinizmusa, s szigoru tekintete kérdőleg, majdnem megbotránkozva meredt a jókedvü
                  milliomosra.
            </p>
            <p>
               - És mit kell tennem, hogy ezt a temérdek jóságot megérdemeljem?
            </p>
            <p>
               Oly édesen komoly volt ez a kérdés, hogy Simon Sándor hangosan
                  elnevette magát.
            </p>
            <p>
               - Hogy mit? Elképzelheti, hogy ez a sok előny kötelességekkel is jár,
                  hiszen senki se bolond ugy-e, hogy a pénzét hiába elvesztegesse. Tehát először is:
                  reggelenként bekötött fejjel kell majd segitenie a cselédnek a lakás
                  rendbehozatalában, néha ki kell néznie a konyhába, nehogy a jó ebédecske elégjen,
                  délután pedig regényt kell olvasnia és szundikálnia egy félórát, mert a fiatal
                  leányoknak a sok alvás fél egészség, aztán ozsonna után föl kell majd vennie a
                  legszebb ruháját, csinos kalapot kell tennie a szöszke fejére, s ott korzózni a
                  kivilágitott piacon, amig csak a vacsorát be nem tálalják.
            </p>
            <p>
               - És maga? Mit kiván maga tőlem, amiért a jövőmről ilyen gavallérosan
                  gondoskodik?
            </p>
            <p>
               - Én kisasszonyka csak egyetlen egy dolgot kivánok: ha találkozik
                  velem az utcán, még ha a legszebb hadnaggyal megy is, kedvesen reám fog
                  mosolyogni, egy kicsike pukkerlit is vág, s igy szól hozzám: Jó napot, jó estét
                  vagy jó éjszakát, Simon bácsi!
            </p>
            <p>
               - Ez az egész?
            </p>
            <p>
               - Hát nem elég ennyi? Csak nem gondolja, hogy valami vérszopó
                  uzsorással van dolga?
            </p>
            <p>
               - És csupán azért kell nekem beköltöznöm Bakonyvárra, hogy magának
                  minden nap jó estét kivánjak?
            </p>
            <p>
               - Ezért kisleány, csak ezért, mert nekem különös babonám van. Az a
                  babonám, hogy minden estém nagyon-nagyon jó lesz, ha ezt egy bájos, szőke gyermek
                  kivánja...
            </p>
            <p>
               A leány értelmetlenül rázta meg a fejét, látszott rajta, hogy most
                  még kevesebbet ért a dologból, mint eleintén, utóbb azonban megállapodtunk abban,
                  hogy másnap föl fogjuk keresni az édes anyját, özvegy Török Károlynét, aki
                  tudvalevőleg a Mályvay Ilka leánya volt. A következő napon csakugyan elmentünk
                  az
               Izabella-utcába, ahol egy még mindig virágzó, harminchét éves
                  uriasszony fogadott bennünket. Itt nem volt nehéz dolgunk: Törökné, aki homályosan
                  emlékezett rá, hogy az anyja mesélt neki valaha az Amerikába vándorolt udvarlóról,
                  gyorsan megértette a Simon Sándor intencióit, s könnyek közt jelentette ki, hogy
                  hajlandó visszaköltözni Bakonyvárra. Karácsonyra szerencsésen végeztünk a
                  telepités elméleti részével: a jövevényeknek fölmondtunk, az idegen lakosságot
                  pénzbeli kárpótlással elbucsuztattuk, s a Wertheim-szekrényben ott őriztük azoknak
                  a listáját, akikkel a halottaikból föltámadt házakat benépesiteni akartuk. Most
                  már csak a büvös pálca egy suhintására volt szükség, hogy a néhai kisváros,
                  negyven év előtti épületeivel, boltjaival és alakjaival ismét megelevenedjék a
                  szemünk előtt.
            </p>
         </div>
         <div type="chapter">
            <head>
               VII.
            </head>
            <p>
               Nem vagyok fiatalember, a hajam szine gyakran emlékeztet rá, hogy
                  kincsekért a jövő helyett már a multamhoz kell fordulnom, néha borzongva gondolok
                  arra, hogy talán csak egy rossz éjszaka választ el az aggastyánkor Szibériájától,
                  - és mégis, akárhányszor csodálkozva állok meg a tükör előtt, mert a lelkemben még
                  mindig a hófuvásos kisvárosban hancurozó gyermeknek látom magamat. Csak tegnap
                  volt, hogy reszketve siettem végig a piacon a vár felé, mert a székesegyház órája
                  épp most ütötte el a nyolcat és Weigand Kal. József pont nyolckor már mindig ott
                  ült a katedrán. Mintha csak egyetlen éjszaka választana el a Való főtisztelendő ur
                  szidalmaitól, a természettani szertár kisérleteitől, a primus és secundus
                  csöngetyüktől, a főigazgató látogatásától és a piarista templom vérvörös
                  lámpáitól, melyek alatt a legkedvesebb tanárom gyöngyvirággal boritott koporsója
                  feküdt. Még tegnap vagy tegnapelőtt volt mindez, - és ma csillogó ezüst övezi a
                  halántékomat és a mezők alkonyati rekviemjét immár kedvesebbnek találom a
                  természet hajnali szimfóniájánál. A végtelen nagy, fekete kapuja már föl-föltünik
                  a látóhatár szélén, - és én, a bolondos, vén fiu, sokszor ámulva kérdezem
                  magamtól: hát igazán nem a sápadt kis csirkefogó vagyok többé, az öreg Vidra-ház
                  réme, csavargók, kóbor kutyák és vándor muzsikusok bizalmasa, aki gondolatban a
                  messze jövendők aranytrónusán ülök? Mikor kergettek ki fiatalságom tündérvárából,
                  melynek levegőjét még mindig itt érzem a hó körül, mely álmodó gyermekfejemet
                  boritja? Oly hihetetlen és fantasztikus mindez, hogy akárhányszor kacagva nézek az
                  öregekre, akiket sikerült ravaszul megtévesztenem, s akik magukhoz való, komoly és
                  tiszteletreméltó felnőttnek tartanak. Én magamban mindig bizonyos voltam benne,
                  hogy csupán a gyermekbálok groteszk álarcát hordom, a pirosrafestett,
                  fehérszakállas pappendeklit, melyet bármely pillanatban levethetek
                  magamról...
            </p>
            <p>
               Bakonyvárott, egy késői őszi napon, mikor a Popod hegye már fölvette
                  öreguras hósipkáját, s a vár sziklái a gyermekek karácsonyi játékaira
                  emlékeztettek, egy reggel, egy novemberi reggel, csakugyan ledobtam a farsangi
                  álarcot.
            </p>
            <p>
               A palota-bakonyvári vicinális megállt az állomási épület előtt és
                  Simon Sándor, aki zseniális utitáskát tartott a kezében, egy pillanatig
                  körülnézett a sötétvörös és violaszinű őszirózsák között, a tenyérnyi
                  kertecskében, ahol a pályafelvigyázóné tyukjai kapirgáltak. A milliomos
                  egészségtől duzzadó arca hirtelen földerült: a pályaház előtt gyermekkori
                  ismerőseit pillantotta meg. Az egyik sárgára festett fiakker bakján Streit bácsi
                  lengette feléje zsiros kalapját, a második kocsin a részeges Óhegyi tisztelgett
                  katonásan az ostorával, a nemzetiszinüre festett omnibusz pedig, mely hangos
                  csilingeléssel szokott végighaladni délelőttönként az
               
                  Aranykorona
               
               felé, régi, kedves rozzantságában viritott az alacsony kökénybokrok
                  közt. Streit bácsi virginia-csutakot tartott a fogai közt - talán ugyanaz a
                  virginia volt, melyet édesapja félszázadon át szivott - s barátságosan integetni
                  kezdett a boldogságában kipirult milliomos felé.
            </p>
            <p>
               - Ifjur, tessék csak fölszállni, - tiz perc alatt ugy beröpitem, akár
                  a szélvész! Hát nem tetszik már emlékezni Streit bácsira, aki annyiszor kivitte a
                  Balaton mellé? Ketten mindössze csak nyolcvan krajcárt fizetnek, pedig a taksa,
                  amint tudni tetszik, egy kerek forintocska.
            </p>
            <p>
               A részeges Óhegyi haragosan emelte felénk rezes orrát.
            </p>
            <p>
               - Én hetvenért beviszem mind a kettőjüket, -
               mondta az ivástól elrekedt hangján, mely egy nyugalomba vonult
                  vadkanéhoz hasonlitott.
            </p>
            <p>
               - Hatvan! - kiáltotta Streit bácsi.
            </p>
            <p>
               - Ötven! - mormogta félelmetesen Óhegyi.
            </p>
            <p>
               Simon Sándor oly gyönyörüséggel hallgatta az árverést, mintha
                  világhirü művészek hangversenyeztek volna előtte - ez a versengés valaha rendes
                  programmpontja volt a kis bakonyvári állomásnak, - aztán egy erélyes mozdulattal
                  föllépett a Streit bácsi citromsárga fiakkerjába. Óhegyi dühös káromkodásba tört
                  ki, a nemzetiszinü omnibusz csöngetyüi megszólaltak, s a két lesoványodott
                  lovacska szokatlan virgoncsággal indult meg a kis erdőcske felé, mely a várost a
                  vasuti töltéstől elválasztotta. Oldalvást idefehérlett a Vellebit malma, mely
                  egészen ráterpeszkedett a Homokos-patak partjára, s egyszerre eszembe jutottak a
                  negyven év előtti majálisok, mikor zászló alatt, hangos zeneszóval vonultunk ki a
                  Cser tisztására, s mikor az öreg Vellebit az egész ifjuságot megvendégelte friss
                  tejjel és snidlinges vajas kenyérrel. A völgyben szemünkbe tünt a Horpácsy-major,
                  ahol az egykori huszárkapitány gazdálkodott, fönn a napfényben megcsillogó vár
                  szikláján pedig hirtelen megjelent az ezeréves székesegyház kettős tornya, a
                  gimnázium, melynek ablakszemei gőgös biztossággal kémlelődtek a jutasi sikság
                  felé, s a százéves Tallián kanonok palotája, melynek bástyáin valaha a Rákóczi
                  vezérei tanácskoztak. A székesegyházon tul a püspöki rezidencia elegáns
                  barokkablakai diszlettek a délelőtti napsugárban és Simon Sándor, akinek édesapja
                  félszázadon át szabta a néhai egyháznagy lilaszinü reverendáit, elgondolkodva
                  nézett a kősziklán trónoló várkastély felé.
            </p>
            <p>
               - Vajjon nem Ranolder püspök áll az erkélyen? - kérdezte meghatottan,
                  mig kezét kémlelődve a szeme fölé tartotta.
            </p>
            <p>
               Az öreg püspök már gyermekkorunkban is nyolcvanéves aggastyán volt,
                  összegörnyedt kis alakját csak a fütött batár mélyén láthattuk, amint a városka
                  utcáin a vasut felé haladt, vagy az aranyos baldachin alatt husvét szombatján,
                  mikor áldást osztva tipegett a céhzászlóktól szines székesegyház felé, - de a
                  milliomos lelki szemei most is őt látták, mintha csak tegnap lett volna, hogy a
                  zeg-zugos bakonyvári utcákon kóboroltunk.
            </p>
            <p>
               - Ranolder püspök elköltözött a szomszédba, - mondtam
                  elmerengve.
            </p>
            <p>
               Kinyujtott karommal odamutattam a káptalan sirboltjára, melynek
                  sziklamélyében hatszáz év óta pihennek a püspöki rezidencia szentjei.
            </p>
            <p>
               A fiakker lassanként bekocogott a városba, végigmentünk a Burger
                  deszkaraktára mellett, ahol már találkoztunk néhány bámészkodóval s az öreg
                  Hollesch szatócsüzlete előtt, mely a városka legszélső házában volt, egyszerre
                  csak ott állt előttünk a himzettsipkás aggastyán, aki hatalmas sókockái és
                  süvegcukrai között negyven hosszu évig gorombáskodott bándi és mirkói svábokkal. A
                  szatócs mély reverenciával emelte meg előttünk himzett sipkáját, leánya pedig, aki
                  menyasszonykoráig mindig Rocambole-t olvasta, kecses pukkerlivel üdvözölte a
                  szülőföldjére megtért milliomost. Fuvarosunk fölvilágositott bennünket, hogy a
                  boltosban a néhai Hollesch fiát tisztelhetjük, a vöröshaju leány pedig, aki
                  csalódásig hasonmása volt a Ponson-rajongó szatócskisasszonynak, csak két héttel
                  ezelőtt költözött Erdélyből a városszéli házikóba. A völgybe vezető utcán
                  mindjobban megsokasodott a gyermekkori ismerősök száma: a lisztesbolt előtt a
                  kövér Holécsy ült, a kávéház ajtajából a részeges telekkönyvvezető lóbálta karjait
                  a citromsárga fiakker felé, a luteránus templom akácfái alatt Bonyhády tiszteletes
                  ur sziesztázott, odébb pedig, a piacra vezető kanyarodónál, Kelts bácsi, a
                  káptalani fiskális jött szembe velünk, Bakonyvár legöregebb agglegénye, aki hatvan
                  év óta itta esténkint a forró limonádét a Gubicsek-kávéház erezett
                  fenyőasztalánál.
            </p>
            <p>
               A vén ügyvéd, aki a városi közhit szerint Kossuth Lajossal
                  patvaristáskodott együtt a pozsonyi országgyülésen, sietve baktatott köszvényes
                  lábaival a kocsink felé.
            </p>
            <p>
               - Te vagy az, csakugyan te vagy az, mennyei lajtorja? - kérdezte
                  boldogan, miközben botjával izgatottan hadonázott az orrunk alatt. - Mikor a
                  zsivány-dombon betyárkodtál, ugyancsak nem hittem volna, hogy valaha ilyen
                  jóravaló fickó lesz belőled. Teringettét, hiszen a bajuszod is kinőtt már és
                  rögtön bagollyá változzam, ha a fejed bubján hullani nem kezd a hajad, pedig még
                  éretlen kamasz vagy hozzám képest. Istenem, Istenem, hát nem a nyakunkra nőnek
                  ezek a tejfölösszáju szélkakasok!
            </p>
            <p>
               Tréfásan barackot nyomott a Simon Sándor deres fejére, mintha
                  csakugyan valami pelyhesállu suhanccal lenne dolga, aztán mosolyogva elsietett a
                  takarékpénztár felé, melynek ügyeit még mindig ő intézte, mint a néhai
                  Bach-korszak idején. A milliomos sugárzó arccal tekintett utána, majd kiváncsian
                  megkérdezte a fuvarost:
            </p>
            <p>
               - Vajjon hány éves lehet az öreg Kelts?
            </p>
            <p>
               Streit bácsi megvakarta a koponyáját.
            </p>
            <p>
               - Az édes apám, aki pedig, Isten nyugtassa, hetven éves korában halt
                  meg, mindig azt mesélte, hogy legénykorában ő vitte le almádi szőlőjébe a
                  tekintetes urat, aki már akkor se volt fiatalember. Azt hiszem, jól bánunk vele,
                  ha száz évre becsüljük, mert ha nagyon utána néznénk, talán közelebb volna a
                  százhuszhoz, mint a száztizhez. De azért most is ravaszabb, mint a vármegye
                  valamennyi fiskálisa...
            </p>
            <p>
               - És még mindig ott lakik a Griner-udvarban?
            </p>
            <p>
               - Hetvenöt éve lakik ugyanebben a lakásban és mióta a gazdasszonya
                  meghalt, maga veti meg az ágyát és maga söpri ki a szemetet a szobáiból.
                  Meglátják, ő lesz az az ember, aki még magát a halált is kijátssza...
            </p>
            <p>
               A lovacskák vigan ügettek tovább a hepehupás kövezeten, mely most is
                  olyan állapotban volt, mint negyven évvel ezelőtt, itt-ott a gyalogjárón is
                  összegyült az esőviz, melyet csak tánclépésekben tudtak kikerülni a bennszülöttek,
                  miközben látni lehetett egy-egy siető fiatalasszony fekete harisnyáját. Utitársam
                  boldog pillantást vetett a kis földszintes ablakokra, melyek virágos keretében
                  hirtelen megjelent egy csinos leány arca, a boltok megfakult védőponyváira, a
                  kopottas cégtáblákra, melyeken ismerős nevek állottak, s a cifra fejkendőkre,
                  melyek csalogatásképp függöttek az ajtó mellett. A fejkendőket már kiszitta a déli
                  nap, szinük tiz esztendővel ezelőtt megfakult, de a cselédlányok és a falusi
                  asszonyok azért gyönyörködő pillantással simogatták végig őket. A városház nagy,
                  oszlopos lámpája mellett a polgármester, aki a tanácsosok társaságában várt
                  Simonra, méltóságteljesen fölemelte a botját, mikor a Streit bácsi fogata
                  láthatóvá lett.
            </p>
            <p>
               - Topp - kiáltotta a város feje, aki mellesleg még most is a csapó
                  mesterséget üzte a Jeruzsálem-hegyen.
            </p>
            <p>
               Megálltunk, Simon kiszólt a kocsiból, s barátságosan kezelt az öreg
                  urakkal, akik nagy reverenciával köréje sereglettek. Csodálatos: az arcok
                  ugyanazok voltak, mint gyermekkorunkban, a hatalmas, deresbe játszó harcsabajuszok
                  meghatottan mozogni kezdtek, s nekem legalább ugy tetszett, hogy még a ruha is,
                  amit viseltek, ugyanaz volt, mint amit valamikor a milliomos édesapja varrt nekik.
                  A szenátorok kiváncsian forgatták ide-oda Simon Sándort, egyikük hatalmas
                  hátbaütéssel kedveskedett neki, egy másik cuppanós csókot nyomott az arcára, maga
                  a polgármester pedig, aki ugy hasonlitott néhai apjára, mint egyik tojás a
                  másikra, atyafiságosan a keblére ölelte a város jóltevőjét.
            </p>
            <p>
               - Szedte-vette, - mondta hangosan, - hiszen meg se változtál, amióta
                  távol voltál tőlünk! Csak éppen, hogy az ádámcsutkád nem áll ki oly erősen, mint
                  kamaszkorodban, egyébként épp olyan fiatal vagy, mint amikor a városnak bucsut
                  mondtál. Szereted-e még a szép asszonyokat, mennyei lajtorja? No ne tagadd, a
                  szemedből is látom, hogy most is a régi kujon vagy, de nem baj, nem baj, addig
                  boldog az ember, amig a szoknyák a világon a legjobban érdeklik. Engem, fájdalom,
                  már a kártya sokkal jobban izgat, mint az asszonyok vagy a leányok
                  mosolygása...
            </p>
            <p>
               Testületileg elkisértek bennünket a Simon-házba, melynek láttára
                  egyszerre felém suhant a régi mezei virágok illata, a Bakony felől fujdogáló
                  tavaszi szellő, mely valamikor a fiatal szivemet megdobogtatta. A ház most is a
                  régi volt: a kitárt kapun át be lehetett látni az udvarra, ahol egykor az öreg
                  Simonné virágai pompáztak, a lajtoskocsi ott állott a fészerben, az ölfarakás
                  tetején egy komoly kakas trónolt, a szederfa alatt pedig lármás tyukok kapirgáltak
                  az aranyos déli napsugárban. Ez volt különben az egyetlen zaj; nagy, álombaringató
                  csönd borult a világra, melybe stilszerüen illeszkedett bele hirtelen a
                  reformátusok tornyából idehangzó harangszó, a lassan hullámzó ismerős kongás, mely
                  valaha oly ünnepi áhitattal töltötte a lelkünket, az udvar hátulsó részén át
                  szabad pillantást lehetett vetni a Bakony felé huzódó rétekre, melyekbe fehér
                  csillagvirágokat himezett bele a sok ezer százszorszép, távolabb az égbe olvadó
                  hegyláncra, melynek rengetegeiben valaha kóbor szegénylegények tanyáztak.
                  Csodálatos nyugalom lebegett fölöttünk, hasonló ahhoz, melyet az oceán fölött
                  éreznek az utasok, de itt millió kedves szin és emlék ragyogott, mely édes
                  melegséggel töltötte el a szivünket. Simon Sándor karbatett kézzel állt meg az
                  udvar közepén, táguló tüdővel szivta magába a levegőt, a napfényt, a virágok
                  illatát, majd boldog pillantással siklott végig a házakon, a templom tornyán és a
                  hegyek felé huzódó mezőkön, ahol valamikor pajtásaival együtt a labdát kergette. A
                  tanácsosok hangtalanul álltak körülötte, egy-kettőnek kivillant a kopasz fejbőre,
                  mikor a harangszóra a kalapjukat levették, a polgármester pedig gyöngéden vállon
                  ütötte Simon Sándort.
            </p>
            <p>
               - Szép, ugy-e? - kérdezte némi büszkeséggel, mert ő félig-meddig a
                  maga érdemének tekintette, hogy Bakonyvár ily gyönyörüen fekszik tul a dunai
                  hegyek lábánál.
            </p>
            <p>
               Az amerikai elgondolkozva bólintott.
            </p>
            <p>
               - Hogy szép-e? Ez a legszebb pont az egész világon, Svájcnál is
                  szebb, Kaliforniánál is szebb, mindennél szebb, amit csak a jó Isten
                  megteremtett...
            </p>
            <p>
               Végigmentünk a három szobán, mely szakasztottan oly állapotban volt
                  most is, mint amikor az öreg Simont eltemették: a magas ágyak fölött ott függött
                  Deák Ferenc arcképe, egy olajnyomat, mely glóriával a feje körül ábrázolta az
                  Isten anyját, s egy tarka lovaskép, melynek az arca a néhai Simon-mestert
                  ábrázolta, s mely kegyeletes emléke volt a vidám katonaéveknek, amiket a vén szabó
                  valaha a lombárdiai sikságokon eltöltött. Az arc csak utólag volt odaragasztva a
                  harcias képre, mely egy lobogómentés, délceg vitézt ábrázolt, aki hófehér paripája
                  hátán, kihuzott karddal vágtatott az ellenség felé. A nappali szobában ott volt
                  még a fekete sublád, melyben a ráncosképü Simonné a fehérnemüit tartogatta, a
                  vasalódeszka keresztbe volt fektetve a székekre, s a mennyezetről most is a régi
                  petróleumlámpa függött alá, melynek szolid világosságában a szabó vacsora után a
                  kalendáriumot betüzgette. A nappaliból az üvegajtón át most is ki lehetett látni a
                  konyhába, a fényesre surolt, csillogós rézedényekre, melyek muzeumi pedantériával
                  sorakoztak egymás mellé, a tepsikre, melyekben vasárnaponként a rétes sült, s a
                  nyársra, mely inkább csak diszképpen volt jelen, mert a Simon-házban a pecsenye
                  nem tartozott a mindennapi ételek közé. Egy kis fantáziával még érezni lehetett
                  itt a tüzelő-vasaló szagát is, mely tolakodóan összevegyült az udvarból besuhanó
                  bársonyviolák illatával. Simon Sándor csillogó szemmel állt a régi emlékek között,
                  orrcimpái remegtek, kezét tünődve szoritotta a szivéhez, s csak arra riadt föl,
                  hogy a polgármester hirtelen megszólitotta:
            </p>
            <p>
               - Nem olyan mindez, mintha az édesapád is itt volna valahol? Nekem
                  szinte ugy tetszik, hogy maga Simon néni forgolódik a tüzhely körül, hogy hires
                  meggylevesét elkészitse...
            </p>
            <p>
               Az amerikai könnyes szemmel bólintott, szeme boldogan suhant egyik
                  tárgyról a másikra, itt-ott kézbe vett valamit, s gyöngéden megsimogatta, mintha
                  eleven volna, mikor pedig valahonnan egy vörös cirmos is előkerült, boldog
                  izgatottsággal csapta össze a tenyerét.
            </p>
            <p>
               - Háni, - kiáltott föl, - a lusta Háni, az édesanyám macskája! A vén
                  imposztor, aki az egeret is csak akkor ette meg, ha tálcán hozták eléje...
            </p>
            <p>
               A tanácsurak egyike később megkérdezte Simon Sándort, vajjon itt
                  szándékozik-e lakni a kopott házban, vagy külön, impozánsabb kastélyt épittet-e
                  magának, ami sokkal illendőbb volna egy tekintélyes polgárhoz. Az amerikai oly
                  megütődve nézett rá, mintha az öreg ember a legnagyobb gorombaságot mondta volna
                  neki.
            </p>
            <p>
               - Kastélyt? - kiáltott föl megbotránkozva. - Hát a Vanderbilték
                  palotájával fölcserélném-e vajjon ezt az ütött-kopott viskót? Nem, tisztelt
                  barátom, én itt fogok meghalni ebben a tornyos ágyban, ahol valamikor az édesapám
                  a szemét lehunyta...
            </p>
         </div>
         <div type="chapter">
            <head>
               VIII.
            </head>
            <p>
               A félszázadot, mely Bakonyvár meseházai fölött elvonult, egy
                  láthatatlan kéz letörölte az idők táblájáról. A holtak nem tértek vissza a
                  temetőből, de a milieut, melyben hosszu áloméletüket eltöltötték, egy csodatévő
                  bűvészmester változatlanul idevarázsolta megint a festői sziklák közé, melyek közt
                  a bakonyváriak apró regényei lejátszódtak. Néha ugy tetszett, hogy maguk a
                  halottak is feltámadtak; a cukrászdában az öreg Rajek-apó sürgölődött hófehér
                  sipkájában (ki hinné el, hogy a fiu, a hires kis betyár őszült meg ennyire?), a
                  héringes hordók között Sárffy bácsi sülyesztette bőrzsebébe a cselédleányok
                  aprópénzét, a kávéházban a néhai gabonakereskedők tartliztak s maga a kávés, az
                  öreg Lipitzky, a régi ezüst szelencéből kinálta tubákkal a hüséges
                  törzsvendégeket. A Polgári Kaszinó százéves bőrfauteuiljeivel és megvakult
                  tükreivel egy éjszakán át előbukkant ismét a hatvanas évek ködfátyola alól, a
                  polgármester a régi tüzzel csapkodta a zöldasztalhoz a cifraruhás skizt, s Kovách,
                  a könyvtáros, ujra ott csörgette kulcsait a Jósika regényei között, mig a
                  türelmetlen fiatalság szivszorongva várta a
               
                  Zöld vadász
               
               -t,
               vagy
               
                  A hat Uderszky-leány
               
               -t.
               És egy este, egy ákácillatos juniusi este, mikor a püspök kertjében
                  megszólaltak a fülemülék, a korzózó leányok tarka csipkegruppja is megjelent a
                  pincér lámpái alatt...
            </p>
            <p>
               Karonfogva mentünk végig Simon Sándorral a boltok előtt, néha boldog
                  pillantást vetettünk a rómaiak korából ittmaradt őrtoronyra, melynek erkélyén egy
                  városi hajdu ügyelt az elpihenő városra, egy pillanatra megálltunk a Segitő
                  Máriához cimzett patika előtt, melyben a honorációrok hangos lármával beszélték
                  meg a közélet eseményeit, aztán kényelmesen végigsétáltunk a piacon, mely zsufolva
                  volt a levegőző bakonyváriakkal. Az esti korzó volt a kisváros egyetlen mulatsága;
                  már a nagymamák nagymamái is itt libegtek valaha kokett kis köpenyeikben, finom
                  csipkekendőcskékkel a frizurájuk fölött, félénk és biztató pillantásokat vetve a
                  tisztekre, akik kardjukat végigcsörtették a gyalogjáró kövezetén. Aki épkézláb
                  ember volt, mind itt hullámzott a boltok előtt, az egyetlen oszlopos kandeláber
                  alatt, vagy a kávéház ajtajában, melyen belül a nyolcvanéves Kurucz Miska
                  muzsikált. Ezt az esti képet annyiszor láttuk gyermekkorunkban, hogy most majdnem
                  felkiáltottunk a meglepetéstől.
            </p>
            <p>
               - Csakugyan azt hiszi, hogy negyven év előtt járt utoljára
                  Bakonyváron? - kérdezte Simon Sándor, aki boldog pillantással nézte az előtte
                  hullámzó sokadalmat.
            </p>
            <p>
               Tünődve ráztam meg a fejemet, mert most nekem is ugy rémlett, hogy
                  ismét tizennyolcesztendős kamasszá lettem, aki a könyvei mellől szökött ki az esti
                  korzóra, a szivem hangosan feldobogott egy-egy ismerős női kalap láttára, hirtelen
                  felismertem a diákkori ideáljaimat, akikkel együtt jártam a tánciskolába, s akiket
                  márciustól kezdve csak az angol kisasszonyok templomában láthattam viszont, - és
                  fátyolos szemmel válaszoltam:
            </p>
            <p>
               - Oh nem, minden hazugság, hiszen tegnap este voltunk itt utoljára, s
                  csak ma délelőtt volt, hogy négyest kaptam a fizikából, mert a Franklin tábláját
                  és a bolognai üvegcsöppeket nem tudtam. Hazugság a negyven év és az ősz hajam is
                  hazugság és én a bolondos, szerelmesszivü siheder vagyok ujra, aki szegény apámnak
                  oly mérhetetlen gondokat okoztam.
            </p>
            <p>
               Egymásután elvonultak előttünk gyermekkorunk álomképei, a fitosorru,
                  szőke, fontoskodó kis csöppségek, akik valaha egytől-egyig romantikus
                  regényhősnőknek képzelték magukat, ki szendén, komolykodva, földresütött szemmel,
                  ki merészen viszonozva a férfiak pillantását, mintha mindegyikben már
                  visszatükröződtek volna későbbi jellemvonásai; itt egy pedáns kis háziasszony
                  tipegett, akinek asszonykorában is az ura fehérnemüje lesz a legnagyobb gondja,
                  amott a jövendőbeli nagyvilági nő, aki az alkonyat félhomályában lopva fog
                  besurranni szeretője lakására. Most még naivak és kedvesek voltak, még alig
                  bucsuztak el a bábujuktól s még alig tanulták a keringőt a tánciskolában, de a
                  szemükben, a cipőcskéjük libbenésében már ott volt az örökasszony, aki diadalmasan
                  vagy mártir módjára fogja végigélni az életét.
            </p>
            <p>
               Simon Sándor kedvtelve nézte végig a lányok fölvonulását, - a
                  füstben, amit kurtaszáru pipájából kibocsátott, megelevenedtek fiatalságának
                  emlékei, arca ragyogott, mintha a földön már minden célját elérte volna, - de
                  ekkor egyszerre fölrezzent álmodozásából: egy rövidruhás, szőke nőcske, aki
                  szalagos szalmakalapot és kapucinus kék köpönyeget viselt, pajkos pukkerlivel állt
                  meg előtte az oszlopos kandeláber mellett.
            </p>
            <p>
               - Ismer? - kérdezte kacagva, mig borzas szőke haját, mely mindenáron
                  ki akart szabadulni a kalapja alól, türelmetlenül megrázta.
            </p>
            <p>
               Az amerikai meglepetve vette ki a pipáját a fogai közül.
            </p>
            <p>
               - Mályvay Ilka! - kiáltotta fölvillanó szemmel.
            </p>
            <p>
               A kisleány gunyosan meghajolt.
            </p>
            <p>
               - Mályvay? Nagyon köszönöm, hogy összetéveszt engem a nagymamával,
                  mert amint tudni tetszik, őt hivták Mályvay Ilkának, nekem Török Ilka a becsületes
                  nevem. De ez mindegy, mégis örülök, mert a családi krónikákból tudom, hogy a
                  nagymama volt valaha egész Bakonyváron a legszebb leány. Nem találja furcsának,
                  hogy a nagymama valaha épp olyan fiatal leány volt, mint én, hogy térdigérő
                  szoknyát, virágos kalapot viselt, s hogy félénken lesütötte a szemét, mikor egy
                  hatodik gimnázistával találkozott? Én ezt sokszor annyira furcsának találom, hogy
                  hangosan fölkacagok, mert én néha még most is azt hiszem, hogy a nagymamák
                  fehérhajjal és remegő kézzel jönnék a világra. Mondja, el tudja maga képzelni,
                  hogy valaha én is valami öreg, sipitozó nagymama leszek?
            </p>
            <p>
               Isten tudja, mikor állt volna be a fecsegő szájacskája, ha egy
                  tiszteletreméltó, idősebb hölgy, akit eddig észre se vettünk, hirtelen meg nem
                  szólal mellettünk:
            </p>
            <p>
               - Fecsegő Kató, nem hagyod mindjárt békén Simon urat? Azt hiszed,
                  hogy a gyerekes csacsiságaid mindenkit érdekelnek? Borzasztó, hogy ez a leány
                  sehogyse akar megkomolyodni, pedig már tizenhét éves is elmult, s igazán legfőbb
                  ideje volna, hogy felnőtt kisasszony módjára viselkedjék.
            </p>
            <p>
               Törökné volt, a fiatal leány édesanyja, aki hosszas hányattatás után
                  most végre megérte szenvedései jutalmát: beköltözött a régi Mályvay-kastélyba,
                  Bakonyvár legszebb épületébe, melyet még a néhai Mályvay szeptemvir épittetett,
                  akinek anyja született Baróthy bárónő volt, s aki feudális arisztokrata módjára
                  rendezkedett be a rokokó-stilusu palotácskába. Hányszor álltunk gyermekkoromban a
                  kastély aranyosvégü lándzsakeritése mellett, bámuló pillantást vetve a pompás
                  karban tartott angol parkra, melynek virágágyai közül félelmetes
                  majolika-szörnyetegek néztek farkasszemet velünk, a karcsu toronyra, melyről
                  tiszta téli időben a Papod csucsáig lehetett ellátni, s a hófehér, meggörnyedt
                  öreg urra, aki a sürüségben latin klasszikusokat olvasgatott. A terraszon, ahol
                  meg volt teritve a reggeliző-asztal, néha megjelent a Mályvay Ilka hencegő kis
                  orra is, s mi lopott pillantásokat vetettünk ilyenkor a kislány himzett
                  ruhácskájára, aranyszőke hajára s gőgös, de elragadóan kedves profiljára, mely még
                  álmainkba is elkisért bennünket. Mily furcsa és hihetetlen volt, ami azóta
                  történt: az impertinensül bájos fruska hófehér főkötőben feküdt a kripta mélyén, s
                  graciózus alakja mégis itt állott előttük ujra a bakonyvári piacon, mintha csak
                  rossz álom lett volna, hogy negyven évvel öregebbek lettünk...
            </p>
            <p>
               Simon Sándor kezét nyujtotta Töröknének, de a szeme változatlan
                  gyönyörüséggel pihent a fiatal leány alakján.
            </p>
            <p>
               - Megszokták-e már a pesti lárma után a bakonyvári csöndet? -
                  kérdezte udvariasan az Ilka anyjától.
            </p>
            <p>
               Törökné boldog pillantást vetett a csillagos égboltozat felé.
            </p>
            <p>
               - Hogy megszoktuk-e? Néha, különösen reggelenként, ha az álmomból
                  fölébredek, el se hiszem, hogy minden igaz, ami történt, hiszen a jó Isten
                  ugyancsak próbára tett bennünket. Ha tudná Simon ur, mennyit kinlódtunk, mióta a
                  szegény, jó uram itthagyott bennünket! Éveken át nem volt egy nyugodt pillanatom,
                  s most arra virradok mindennap, hogy zöld fák bólogatnak be az ablakomon, s a
                  madarak hajnali hangversenyt rendeznek a tiszteletemre. Hát lehet nagyobb
                  boldogság, mint ha az ember egy parkranyiló hálószobában, virágillat és
                  madárcsicsergés közben ihatja a jó tejeskávéját, miközben a paplanán aranyfoltok
                  táncolnak?
            </p>
            <p>
               Átszellemült pillantást vetett az amerikaira, aki ezt a nagy
                  boldogságot megszerezte neki, de Ilka, aki már eddig is tűkön állt, mert nem
                  szokta meg, hogy öt percig hallgasson, jókedvüen elnevette magát.
            </p>
            <p>
               - Oh, anyuska, ne svindlizz, hiszen téged csupán a jó tejeskávé
                  érdekel, époly torkos vagy, mint a rossz Flórika, akiről valaha a meséskönyvemben
                  olvastam. Téged egy csokoládétortával is boldoggá lehet tenni, de én, aki komoly
                  nő vagyok, még ugyancsak nem nyugodtam ám bele abba, hogy Bakonyváron fogom
                  befejezni az életemet.
            </p>
            <p>
               - Hiányzik valamije? - kérdezte az amerikai megdöbbenve.
            </p>
            <p>
               A jácintosszemü kis szőkeség fitymálva elbiggyesztette az ajkát.
            </p>
            <p>
               - Először is a sziniiskola hiányzik, mert én, aki arra születtem,
                  hogy királyok és milliárdosok hódolatát fogadjam, nem igen tudok beletörődni abba,
                  hogy egy isten háta mögött fekvő fészekben éljek. Ki kárpótol itt engem a
                  tapsokért, a takarékpénztári betétjeimért, az autómért, a komornyikomért és a
                  francia szobalányaimért? Másodszor, harmadszor és századszor: borzasztóan,
                  kimondhatatlanul unatkozom, mert reggeltől estig csak fákat és virágokat látok, s
                  még akkora udvarlóm se akad, mint a kisujjam, pedig nekem életszükség, hogy
                  bájosnak találjanak s meg is mondják, hogy annak találnak.
            </p>
            <p>
               - No, nézzék ezt a hiu kis cicát! - szólott Törökné, aki büszke is
                  volt, restelkedett is a leánya miatt.
            </p>
            <p>
               - Azt gondolod anyus, hogy hiu vagyok? Nem tudom, melyik nagyobb bűn
                  a jó isten előtt: az-e, ha az ember a csokoládétortáról, a tejszines szamócáról
                  vagy a szólórákról ábrándozik, vagy ha csinos férfiakra gondol, akik őszintén
                  megmondják, hogy különös boldogság volna nekik meghalni értünk. Én különben nem
                  valami tejfölösszáju, éretlen suhancokra gondolok, hanem komoly és megállapodott
                  uriemberekre, akik kétszer is meggondolják, amig egy fiatal lánynak udvarolnak.
                  Mondja csak mr. Simon: udvarolt maga már olyan édes kis fruskának, mint én
                  vagyok?
            </p>
            <p>
               Az amerikai jókedvüen elnevette magát, de a szeme megcáfolta a
                  kacagását: valami ismeretlen melegség villant meg benne, amit eddig még nem láttam
                  az angolszásszá merevült vonásai között.
            </p>
            <p>
               - Nem, kis barátnőm, nem, az ilyen édes kis fruskák nem hemzsegnek a
                  világban. Nekem legalább még egy se akadt eddig az utamba, pedig jó darab földet
                  bejártam, mielőtt ilyen tiszteletreméltó öreg ur lett belőlem.
            </p>
            <p>
               Ilka kisasszony gunyos grimaszt vágott.
            </p>
            <p>
               - Ne affektáljon, maga se nem öreg, se nem tiszteletreméltó. Maga egy
                  megszürkült és borzasztóan komoly fiatalember, olyan Derblay Fülöp-féle, aki a
                  keménységével, a jóságával és az energiájával hóditja meg az asszonyokat. Meri azt
                  mondani, hogy már átlépte a negyvenedik esztendejét?
            </p>
            <p>
               Simon Sándor ünnepélyesen megrázta a fejét.
            </p>
            <p>
               - Oh nem, ekkora hazugságra még én se volnék képes, de különben is
                  senki se akadna, aki elhinné nekem, hogy negyvenéves elmultam. Nem, kis barátnőm,
                  legyünk őszinték: én a mult héten voltam pont huszonnyolcesztendős, a hajamat
                  pedig csak tréfából festem fehérre, hogy naiv, fiatal lányoknak imponáljak. Magát
                  persze nem tudom elbolonditani, mert magának több az esze, mint egy egész
                  vármegyének.
            </p>
            <p>
               A leány durcásan vállat vont, e pillanatban azonban két-három fiatal
                  hadnagy ment el a piaci lámpa mellett, akik csábitó pillantást vetettek Török
                  Ilkára, s oly hangosan csörtették a kardjukat, mintha egy egész ezred masirozna a
                  hátuk mögött. Barátnőnk jeges arccal nézett végig rajtuk, de mikor utóbb a
               sötétben eltüntek, gyerekes rakoncátlansággal öltötte ki rájuk a
                  rózsás nyelvecskéjét.
            </p>
            <p>
               - Majmok! - mondta egy elkényeztetett kis királyleány gőgjével.
            </p>
            <p>
               Törökné később bátortalanul fölszólitott bennünket, hogy látogassuk
                  meg a kastélyában, vagy használjuk kedvünk szerint az öreg Mályvay könyvtárát,
                  melynek tizezer kötete még érintetlenül ott van a galériákon, amiket a néhai
                  szeptemvir épittetett.
            </p>
            <p>
               Ilka kisasszony azonban nevetve közbevágott:
            </p>
            <p>
               - Könyvek? Csak van jó dolguk, hogy nem poros régiségekkel töltik az
                  idejüket, mikor egy gyönyörü, fiatal perszónának udvarolhatnak? El fognak jönni és
                  tenniszezni fognak velem a parkban, aztán ott maradnak nálunk vacsorára is, nehogy
                  unalmunkban megőszüljünk. Akarja, hogy elénekeljem magának a legdivatosabb
                  kuplékat?
            </p>
            <p>
               Simon Sándor lelkesedve kijelentette, hogy a földön csak a divatos
                  kuplék kedvéért érdemes élni, s ünnepélyesen megigérte, hogy legközelebb ellátogat
                  a Törökék kastélyába. Mikor a hölgyek utóbb eltávoztak, az amerikai gondolkodva
                  állt meg a kávéház előtt.
            </p>
            <p>
               - Mit szólna egy kis cigánymuzsikához? - kérdezte elgondolkodva. -
                  Nem tapasztalta, hogy bizonyos hangulatokhoz a cigánymuzsika illik legjobban?
            </p>
         </div>
         <div type="chapter">
            <head>
               IX.
            </head>
            <p>
               Harmadnap ebéd után Simon Sándor benézett a kaszinó olvasótermébe,
                  ahol ősz polgármesterünk, aki mellesleg hires asszonybarát volt, éppen a mormonok
                  többnejüségét magyarázta egy képeslap nyomán az
               agglegény-sorban rekedt városi közgyámnak.
            </p>
            <p>
               - Nem volna kedve egy kis gyalogsétához? - kérdezte tőlem, miután az
                  értelmiséggel barátságosan kezet rázott.
            </p>
            <p>
               Szelid juniusi délután volt, a hires tuladunai forróság, mely lomha
                  karjaival nyaranként szinte megfojtja az álmos kisvárost, még a távoli
                  világrészekben járt valahol, az aranytrónusu napfénynek édes virágillata volt s a
                  frissen öntözött kertekből kábitó vaniliaáramlatok suhantak a bóbiskoló házak
                  közé. Végigmentünk a piacon, ahol a kereskedők ingujjban olvasták a boltajtók
                  előtt a délben érkezett ujságot, jóakaró pillantást vetettünk a két öreg
                  sakkistára, aki a kávéház ablaka mögött fél évszázada tologatta a bástyákat és a
                  parasztokat, elsétáltunk az angol kisasszonyok zárdája előtt, amelyből
                  álombaringató skálázás akkordjai hallatszottak ki az ebéd után csöndességébe s
                  egyszerre csak ott álltunk az aranyos lándzsakeritésnél, mely a Török-kastély
                  angol parkját a temető felé vezető gyaloguttól elválasztotta.
            </p>
            <p>
               - Hopp - mondta Simon Sándor olyan arccal, mintha az ötlet most
                  hirtelen jutott volna csak az eszébe, - mit szólna hozzá, ha a kis barátnőnket
                  meglepnők? Ebben a drága világban föl kell használni az alkalmat, ha az embert
                  valahol egy jó csésze fekete kávéval megkinálják.
            </p>
            <p>
               - Igen, de én már ittam feketét a Polgári Kaszinóban, - mondtam
                  ártatlan arccal.
            </p>
            <p>
               Az amerikai, válasz helyett, kinyitotta a parkba vezető rácsajtót,
                  előre ment a homokos utakon, melyek a platánok és a virágágyak közt a kastélyig
                  vezettek, s kutatva nézett körül valami emberi lény után, aki bennünket a fiatal
                  hercegkisasszonynál bejelenthetne. Az egyik lugasnál azonban egy édes leányhang
                  hirtelen megállitotta utjában.
            </p>
            <p>
               - Istenkém, hát még vannak errefelé eleven emberek? - kiáltotta Török
                  Ilka, miközben boldogan tapsolni kezdett. - Tudják, hogy már majdnem kővé váltam
                  unalmamban? Anyuskát ilyenkor egy ostromló hadsereg se tudná fölébreszteni
                  álmából, én pedig már bébékoromban is inkább a sarokba álltam, semhogy ebéd után
                  lefeküdjem. Legalább valami jó regény lenne itt, amiben a hősnő egy ulánustiszttel
                  megszökik, de ebben a borzasztó könyvtárban a legfiatalabb könyv is jóval idősebb
                  százévesnél.
            </p>
            <p>
               Megigazitotta kiborzolt szőke haját, mely csakugy immel-ámmal volt
                  összekapkodva, s apró kis kezét védőleg a szeme elé tartotta, mert a nap
                  indiszkrét mohósággal kezdte simogatni félrehajtott bluzából kifehérlő vállait.
                  Mezitelen karjával, japáni nipphez hasonló alakjával, szürke és komolykodó
                  szemével oly szép volt e pillanatban, mintha egy Delibes-féle balett erdei
                  jelenetéből szökkent volna ide a sötétzöld fák közé.
            </p>
            <p>
               - Hallja, - mondta most erélyesen, miközben mezitelen karját bátran
                  odatette az amerikai óriás vállára, - hallja, maga talán azért hozott ide, hogy
                  időnekelőtte megőszüljek? Azt hiszi, elég nekem, ha éhen nem halok és selyemágyban
                  sirok éjjelenként? Én a maga kedvéért amerikai milliomosokat és orosz
                  nagyhercegeket hagytam cserben, lemondtam a milliókról és a dicsőségről, s
                  idejöttem a jó Isten háta mögé - és maga még csak azt se tartja kötelességének,
                  hogy egy kicsikét udvaroljon nekem?
            </p>
            <p>
               - De szivecském, hát csakugyan öröme telnék benne, ha egy aggastyán a
                  lábai előtt heverne?
            </p>
            <p>
               - Aggastyán? Azt meri mondani, hogy aggastyánnak érzi magát? Olyan
                  erős, hogy egy bivalyt a félkarjával leüthetne, de mikor arról van szó, hogy egy
                  fiatal leánynak udvaroljon, hát csupa kényelemből és gonoszságból a vénséget
                  szimulálja. Csak volnék valami harmincéves asszony, mindjárt annyit sürgölődnék
                  körülötte, hogy magam is megunnám. Különben mondok valamit magának, yankee uram:
                  én már rég kinőttem abból a korból, amikor a tejfölösszáju suhancok tetszenek az
                  embernek. Ha akarja tudni, hát már két évvel ezelőtt is csak érettkoru férfiakkal
                  flirtöltem.
            </p>
            <p>
               - Mit ért maga tulajdonképp érettkoru férfiak alatt?
            </p>
            <p>
               - A negyvenéveseket, mint maga, akik époly komolyak és megbizhatók,
                  mint egy tizenhétéves, fiatal leány. A huszonötéves szélkakasok csak az éretlen,
                  harmincesztendős asszonyokboz valók.
            </p>
            <p>
               Az amerikai derüs elismeréssel bólintott.
            </p>
            <p>
               - Bravó, ezt oly szépen mondta, hogy egy okleveles filozófus is
                  büszke lehetne rá. Egyébként érzem, hogy igaza van, pár év óta magamnak is az az
                  impresszióm, hogy kezdek kinőni a suhanckorból...
            </p>
            <p>
               Mintegy hálából melegen megszoritotta a fiatal leány kezét, de én
                  minden különösebb éleslátás nélkül is észrevettem, hogy ebben a forró
                  kézszoritásban sokkal több volt a hálánál; ez az öregedő férfi érzékisége volt,
                  melyet egy fehér kis kéz érintése épugy lángra lobbant, mint a tüzcsóva a
                  dinamitot...
            </p>
            <p>
               Alamuszi arccal proponáltam, hogy mindenekelőtt a háziasszonynál
                  tisztelkedjünk, de a kisleány gunyosan eltorzitotta a finom arcocskáját.
            </p>
            <p>
               - Anyuskát akarja fölkelteni az ebédutáni álmából? Édes barátom, maga
                  megteheti, ha bátorsága van hozzá, de nekem ugyan eszemben sincs, hogy ilyen
                  vakmerőségre vállalkozzam. Nem gondolják, hogy okosabb lenne, ha hirtelen
                  átalakulnánk vigalmi bizottsággá?
            </p>
            <p>
               Kedveskedve belekarolt Simon Sándorba, s tüzelő arcával hizelkedően
                  hozzátörlőzködött.
            </p>
            <p>
               - Maga ugy-e nem akarja, hogy idő előtt megvénüljek unalmamban? Ha
                  csak egy kicsikét szeret, hát gondoskodik valami mulatságról, mert már is közel
                  vagyok hozzá, hogy buskomorságomban a Homokosba ugorjak vagy gyufaoldatot igyam.
                  Mit gondol, a svéd gyufa is jó hozzá, hogy az embert a másvilágra átsegitse?
            </p>
            <p>
               Fitos orrát kiváncsian függesztette az amerikaira, aki most már mind
                  bizonytalanabbul játszotta a meghiggadt aggastyánt, fius fehér bluza csábitóan
                  megfeszült szoborszerü felsőtestén, az arca égett, a szeme csillogott s kusza
                  szőke haján pajkos fénycsikok táncoltak az égető napsugárban. Egyszerre az az
                  érzés fogott el, hogy nem egy éretlen bakfisleány, hanem egy csodálatos kis
                  boszorkány áll előttem a hatvanesztendős platánok alatt, egy édes és titokzatos
                  boszorkány, aki az aggastyánokat lángoló sihederekké változtatja.
            </p>
            <p>
               Visszavonultunk a legközelebbi lugasba, melynek padjai zöld
                  falevelekkel voltak tele (itt fogtuk egyszer hajnalban a világ legnagyobb
                  pávaszemü pillangóját), Sárika elfoglalta az elnöki széket és miután rövid
                  visszapillantást vetett a görögök és a rómaiak történetére, egy hirtelen
                  kanyarodással azt a javaslatot terjesztette elénk, hogy rendezzünk szinielőadást
                  Bakonyvárott. Ez nemcsak azért lesz célszerü, mert a bakonyváriaknak alkalmuk lesz
                  megismerkedni egy vérbeli művésznővel, hanem azért is, mert a műkedvelő előadást
                  egész sereg próba előzi meg, s az ilyen próbák sokkal mulatságosabbak, mint maga a
                  valóságos szinjáték. Simon Sándor, aki egy darabig gondolkodva ráncolta össze a
                  homlokát, egyszerre boldogan elnevette magát.
            </p>
            <p>
               - Kislányom, - mondta sugárzó arccal - drága kislányom, maga nem is
                  tudja, hogy micsoda emlékeket gyujt föl bennem ezzel a pompás és mulatságos
                  ötlettel. Tegnap vagy negyven évvel ezelőtt - már nem tudom egészen bizonyosan -
                  egy nevetőszemü szőke gyermek ejtette lázba a bakonyvári uri publikumot, egy
                  tizenhétéves pergőnyelvü kis csöppség, aki egy fiunak öltözött herceget játszott a
                  Korona nagytermében. Ez volt a legszebb műkedvelő előadás, melyet hosszu életemben
                  láttam és bár magácska szerint már elértem a negyvenedik évemet, most is ugy áll
                  előttem ez a fürge kis teremtés, mintha csak tegnap vagy tegnapelőtt tapsoltam
                  volna érte véresre a tenyeremet, Tudja, hogy ki volt ez
               a kis májusi tündér?
            </p>
            <p>
               - Ne kacagjon ki, de nagyon rossz a memóriám s nem igen emlékszem a
                  negyven év előtti primadonnákra.
            </p>
            <p>
               A szőke dilettáns a maga nagyanyja volt, akiről diákkoromban két
                  diktandó füzetet teleirtam alagyákkal és lantos költeményekkel. Istenem, milyen
                  szerelmes voltam abba a drága kis nőbe! A tehetségem, fájdalom, nem volt elég
                  ahhoz, hogy hősszerelmeseket vagy bonvivánokat játszhassam, azonfelül két ballábam
                  is lett egyszerre, mikor fiatal hölgyekkel beszéltem, de mint kortinahuzó -
                  önérzettel mondhatom - messze földön ritkitottam a páromat, habár néha, nagy
                  izgatottságomban, a legszebb magánjelenet közben bocsátottam le az angyalfejes
                  előfüggönyt. Ez azonban nem akadályozta meg, hogy minden próbán résztvegyek, s
                  könnyekig elérzékenyülve egyem a gyümölcsös rizst és a birsalmasajtot, amivel a
                  mamák, próba után, megkináltak bennünket. Tudja, hogy akkor ettem utoljára
                  birsalmasajtot, mikor Bakonyvárott a kortinát huztam?
            </p>
            <p>
               Az amerikai még bizonyára tovább beszélt volna az emlékeiről, ha
                  Sárika türelmetlenül le nem inti, s a kis rubinköves gyürüjével idegesen nem
                  kopogtat a kerti asztalon.
            </p>
            <p>
               - Pfuj, nem szégyenli magát a nagymamákról beszélni, mikor az
                  imádnivaló unoka ül maga mellett? A nagymama, szegény, bizonyosan megbocsátja
                  magának, ha az érzéseit most egy eleven kis művésznőre ruházza át, aki ég a
                  vágytól, hogy minden komoly férfit magába bolonditson...
            </p>
            <p>
               Simon Sándor mentegetőzve tette hatalmas kezét az ajka elé, Sárika
                  pedig kimondta a határozatot, hogy az utolsó farsangi napon szinielőadást
                  rendezünk Bakonyvárott. A szinpad ugyanott lesz, ahol negyven esztendővel ezelőtt,
                  t. i. a Korona nagytermében, a hires szálában, ahol még valaha a nagyszerü
                  Kétszery-társulat játszott, s ahol valamikor állitólag Petőfi Sándor sült bele a
                  legelső szerepébe. A programm összeállitását Sárika vállalta magára, akinek szabad
                  kezet adtunk, hogy a közreműködőket tetszése szerint összeválogassa, bár barátnőnk
                  már eleve kijelentette, hogy a primadonna-szerepkört teljesen lefoglalja
                  magának.
            </p>
            <p>
               - Természetesen maga is játszik valami szerepet? - kérdezte Simon
                  Sándortól, aki a határozatokat rögtönzött jegyzőkönyvbe foglalta.
            </p>
            <p>
               Az amerikainak fölcsillogtak a szemei.
            </p>
            <p>
               - Nem, kicsikém, - mondta mosolyogva, - a tehetségem most se lett
                  nagyobb, mint a nagymamája korában, sőt ugy érzem, hogy a két ballábam is
                  megmaradt, ha maga a nefelejtskék szemét rámfüggeszti. De a kortinát becsületemre
                  huzni fogom, époly harcikedvvel fogom huzni, mint negyven esztendővel
                  ezelőtt...
            </p>
            <p>
               Törökné, aki később fölébredt délutáni álmából, pompás habos kávéval
                  kinált meg bennünket, melyet a parkra nyiló terraszon ittunk meg, s aranyos,
                  opálszinü alkonyat volt már, mikor Bakonyvár piacterére visszatértünk. A kisváros
                  közönsége már népes rajokban hullámzott a cukrászda előtt, az öreg urak már
                  megtöltötték a bolthajtásos sörcsarnokot, ahol késsel lehetett vágni a
                  dohányfüstöt, az angolkisasszonyok vékonyszavu harangja már hegyen-völgyön
                  végigkongott, s a kereskedők már készületeket tettek, hogy boltjaikat bezárják, de
                  Simon Sándor hallgatva horgasztotta le a fejét, mintha a lelke végtelen
                  messzeségekben járt volna. A honoráciorok tisztelettel kalapot emeltek előtte,
                  csinos asszonyok mosolyogva pukkerliztek feléje, de az amerikai szinte
                  öntudatlanul ment el mellettük, s csak utólag kapta föl ijedten a fejét, mintha
                  valami mély és csodaszép álomból ébredt volna föl...
            </p>
            <p>
               - Huzott már maga kortinát életében? - kérdezte tőlem egyszerre, mig
                  széles arca csakugy tündöklött a jókedvtől.
            </p>
            <p>
               Sajnálkozva jelentettem ki, hogy ebben az élvezetben még sohase volt
                  részem, bár gyerekkorom óta él bennem a sóvárgás, hogy egyszer ezzel a metier-vel
                  is megpróbálkozzam.
            </p>
            <p>
               - Tisztelt barátom, - szólott az amerikai és karját bizalmasan az
                  enyémbe füzte, - tisztelt barátom, mondok magának valamit: én sohase voltam
                  boldogabb, mint akkor, midőn remegő térdekkel álltam ott a Korona-szálló kulisszái
                  mögött. Még most is érzem a petróleum-lámpák szagát, még most is látom Veledics
                  bácsit, aki önkéntes tüzoltónak maszkirozva posztolt mellettem egy rettenetes
                  papirosszikla mögött, s a kivilágitott rivalda mellől még most is felém csillog
                  egy szőke kisleány hajkoronája, egy drága, szőke kis lányé, aki arannyal himzett
                  bársonypruszlikot és rövid kardot viselt s néha jólelküleg felém mosolygott. Mit
                  gondol, most is ugyanazt fogom érezni, amit negyven esztendővel ezelőtt?
            </p>
         </div>
         <div type="chapter">
            <head>
               X.
            </head>
            <p>
               Akkora izgatottságra, aminő Bakonyvárt a műkedvelő előadás hirére
                  elfogta, csak a kisváros legvénebb lakosai emlékeztek, akik még tanui voltak a
                  feledhetetlenül dicső napnak, melyen a kis palota-bakonyvári vicinális először
                  futott be a hajnalkás vasuti állomásra. Városi főjegyzőnk, aki pennás ember volt,
                  hexaméteres prológot faragcsált, a járásbiróságon, tárgyalás közben, a XIV. Lajos
                  korabeli menuette-ről volt szó, melyet tizenkét gyönyörü lány fog táncolni egykoru
                  jelmezben (a regens chori ásta ki a hozzávaló dallamot a Bárócsyék padlásán, ahol
                  egy spinét mellett egész sereg régi kotta feküdt), a kézműárusok ezüstcsillagokkal
                  himzett tarlatánokat és mousselineket hozattak, s divatárusunk, akinek nyakkendői
                  és gallérjai állitólag a Petőfi Sándor korából származtak, hirtelen fölfrissitette
                  raktárát. A nagypolitika egy csapásra megszünt, a városi közügyek az ördögöt se
                  érdekelték többé s a boltajtókból, a kis földszintes házak ablakaiból naphosszat a
                  pisze Török Ilkát lesték, aki néha lihegve, millió gond alatt görnyedve szaladt
                  végig a piacon a patika felé. A kisleány csak akkor állt meg, ha a
                  műkedvelő-előadás valamelyik szereplőjével találkozott össze véletlenül az esti
                  korzón, egy-egy fiatal lánnyal, vagy egy-egy csinos asszonnyal, aki affektált
                  borzongással beszélt róla, hogy biztosan el fog ájulni a szinpadon, vagy ha a
                  székesegyház hosszu orgonistája, aki üres óráiban pápaszemeket köszörült a
                  bakonyvári honorácioroknak, néha ünnepiesen szembe jött vele a Maselmann-féle
                  könyvkereskedés előtt.
            </p>
            <p>
               - Maestro, ma délután próbát tartunk az operettből! - mondta a
                  kisleány komolyan, mig az öregedő férfiu, aki mindeddig csak zenés miséket
                  dirigált a székesegyház karzatán, zavartan megemelte előtte a
                  karbonári-kalapját.
            </p>
            <p>
               Az asszonyok, akik elbájolt mosollyal álltak körül a keskeny
                  gyalogjárón, ilyenkor elragadtatva simogatták meg a kisleány kipirult arcocskáját,
                  de mikor hosszabb eszmecsere és egy barátnői csók után végre továbbmentek,
                  félrehuzott ajakkal szóltak az udvarlóikhoz:
            </p>
            <p>
               - Látott már kekkebb kis teremtést, mint ez a fruska? Ezen aztán
                  csakugyan meglátszik, hogy a jó Isten is szinésznőnek teremtette...
            </p>
            <p>
               A próbák fölváltva folytak délutánonként a bakonyvári uri
                  családoknál, melyek féligmeddig tönkretették magukat a nagyszerü ozsonnákkal, a
                  zongorázás estig nem szünt meg a piac emeletes házaiban, a szabónő, bizonyos
                  Krámerné nevezetü asszony, kettővel megszaporitotta a tanulóleányai számát, s a
                  helyőrség joviális ezredese, aki agglegény és tizenhárompróbás világfi volt,
                  lojálisan hosszabb szabadságot adott Bertóthy hadnagynak, a városka legkedvesebb
                  korhelyének, akit Török Ilka a szerelmes szerep eljátszására kiszemelt. Bertóthy
                  afféle lányosképü, cigányozó naturburs volt, akitől huszárjai jobban féltek, mint
                  az ördögtől, de aki valami kamaszos jókedvvel hunyászkodott meg, mikor a
                  Török-kastély energikus kis hercegnője rapportra szólitotta.
            </p>
            <p>
               - Ember, - kiáltotta a kisleány megbotránkozva - ember, hiszen maga
                  még most is éppen ugy akadozik, mint diákkorában, mikor a főtisztelendő ur a
                  latinból kihivta...
            </p>
            <p>
               - Bocsánat, de a latinból sohse volt rosszabb osztályzatom kettesnél,
                  - mondta Bertóthy hadnagy megsértődve.
            </p>
            <p>
               Az amerikainak voltaképp nem sok keresnivalója volt a próbákon, mert
                  a kortina még ezidőszerint nem szerepelt, de ugy gondolom, aligha támadhatott
                  volna olyan jégeső vagy földindulás, mely a délutáni összejövetelektől
                  távoltarthatta volna. Én ezidőszerint meglehetősen el voltam foglalva a hivatalos
                  dolgaimmal, mert Simon Sándor, aki teljesen fölolvadt a gyermekkori emlékeiben,
                  egy napon azt az ajánlatot tette, hogy támasszam föl halottaiból a régi
               
                  Bakonyvár és Vidéké
               
               -t,
               melyet annak idején bizonyos Forgács nevezetü részeges, megyei dijnok
                  szerkesztett, s
               oly fejedelmi fizetést ajánlott, hogy ezért a pénzért a Times-t vagy
                  a Newyork Herald-ot is elkészithettem volna. A milliomos, aki fiatalságában a
                  szemináriumban dideregve olvasta a
               
                  Bakonyvár és Vidéké
               
               -t,
               hallani se akart róla, hogy valami modern és furfangos lapot
                  szerkesszek, s egyszersmindenkorra kiadta az utasitást, hogy az ujság a negyven év
                  előtti nagyapjához hasonlitson.
            </p>
            <p>
               - Azt akarom, - mondta elgondolkodva, - hogy a lap a gyermekségemet,
                  a szemináriumi hálótermet, meg a sok koplalást juttassa az eszembe, amiben
                  kamaszkoromban részem volt. Vezércikknek a főjegyző havi jelentését közölheti, a
                  tárcában bizvást kiadhat egy-egy rossz verset, s valami folytatásos novellát a Vas
                  Gereben vagy a Pákh Albert modorában. Nekem nem jó ujság kell, hanem olyasmi,
                  amilyent valamikor a nagyhaju Forgács Balázs összenyirbált.
            </p>
            <p>
               Igy történt, hogy magam is ollóval a kezemben szerkesztettem a
               
                  Bakonyvár és Vidéké
               
               -t,
               néha hosszu riportot irtam egy veszett macskáról, vagy egy részeges
                  vándorlegényről, akit a Papod havas hegyszakadékaiban találtak, s órákhosszat
                  tárgyaltam a nyomdásszal, az öreg Krausz bácsival, aki még emlékezett a régi
                  ujságra, mert jóval tul járt a nyolcvanadik életévén, s annakidején ő volt az, aki
                  a részeges dijnok lapját tördelte. A jó Isten tudja, honnan szedtük elő a
                  régiszabásu betüket és léniákat, melyekből a lapot összeállitottuk, de bizonyos,
                  hogy a
               
                  Bakonyvár és Vidéke
               
               szakasztottan ugy festett, mint negyven évvel ezelőtt. Bizonyos
                  jelekből az is valószinünek látszott előttem, hogy Simon Sándor - a hangulat
                  kedvéért - azt is szivesen venné, ha magam is afféle züllött individuummá lennék,
                  mint a néhai bakonyvári szerkesztő; erre azonban - bizonyos tulzott
                  szeméremérzésből - már mégse akartam vállalkozni.
            </p>
            <p>
               Estefelé azonban mégis elnéztem néha-néha az uri családokhoz, ahol a
                  rögtönzött próbákat tartották, kezet csókoltam a háziasszonyoknak, akik ünnepiesen
                  „szerkesztő”-nek szólitottak, s hivatalos komolysággal fogyasztottam a haboskávét
                  és a birsalmasajtot, amivel próba után megkináltak bennünket. Az amerikai a
                  próbákon csodamódon megfiatalodott; lángvörös arccal sürgölődött ide-oda a
                  szereplők között, a férfiakat hatalmas szivarokkal traktálta, a nőknek bonbonokat
                  hozott a Grajek cukrász boltjából, akinek üzlete hirtelen föllendült s egy-egy
                  gavalléros kézlegyintéssel intézte el az összes szabószámlákat, melyeket a
                  kisasszonykák toilette-jeiről prezentáltak neki. De olykor, ha Török Ilka
                  tulságosan sokat foglalkozott Bertóthy főhadnaggyal, az arca egyszerre
                  elborult.
            </p>
            <p>
               - Nem gondolja, hogy ez a katona valóságos antitalentum? - kérdezte
                  tőlem vállatvonva, mig a csiptetőjét, mellyel a próbát nézte, kedvetlenül levette
                  a szeméről.
            </p>
            <p>
               A kisleány ilyenkor sietve befejezte a kupléját s egy jubilált
                  primadonnát is megszégyenitő kacérsággal közeledett a biborpirossá változó
                  amerikai felé.
            </p>
            <p>
               - Tetszem magának egy kicsit? - kérdezte olyan pillantással, melytől
                  a halottak is föltámadtak volna.
            </p>
            <p>
               Simon Sándor arcáról erre hirtelen eltünt a levertség, szeme
                  csodálatos fiatalsággal lobbant föl, s nagy, munkától eldurvult tenyere apai
                  gyöngédséggel szoritotta meg a bájos kis tündér kezét.
            </p>
            <p>
               - Hogy tetszik-e? - kiáltott föl elragadtatva s a hangja csakugy
                  remegett a jókedvü lelkesedéstől. - Minden komédiást végighallgattam, aki negyven
                  éven át a nagy vizen átjött hozzánk, de becsületszavamra mondom, hogy a maga
                  gráciáját és talentumát egyik se közelitette meg a pénzsóvár vének közül. Mi lesz,
                  ha a vén fejemmel végre is szerelmes találok lenni magába?
            </p>
            <p>
               - Hogy mi lesz? - szólott halkan a kisleány s velencei kendőjét
                  fázósan összehuzta a nyakán, a
               pisze orra pedig pajkosan megremegett. - Mi lenne, hát Istenem, mi is
                  lehetne? Maga szépen megvallaná, hogy tetszem magának, én pedig nagyon büszke és
                  boldog lennék, hogy egy derék férfit meghóditottam. Vagy talán annyira
                  abnormálisnak tartja, hogy valaki énbelém is szerelmes lehessen?
            </p>
            <p>
               Összecsucsoritotta az ajkát, mintha a levegőn át csókot dobna Simon
                  Sándornak, s egy hirtelen mozdulattal visszalibbent a szinpadra, hogy a
                  félbeszakitott próbát folytassa.
            </p>
            <p>
               Az amerikai, aki vacsoráját rendszerint velem együtt költötte el a
                  régi Nap-szálló éttermében, egy este korán elbucsuzott tőlem, de előbb citromokat
                  vásárolt a
               
                  Borneói elefánt
               
               -hoz
               cimzett füszeresboltban.
            </p>
            <p>
               - Meleg limonádét fogok inni, mert reggel óta folytonosan érzem, hogy
                  torkom van, - mondta krákogva.
            </p>
            <p>
               Bezárta maga mögött a kis földszintes ház kapuját, én pedig hosszu
                  gyalogsétát tettem a püspökkert körül, félórára benéztem a kávéházba, ahol a
                  Kurucz-banda negyedszázados valcereket muzsikált, majd szivarozva kisétáltam a
                  Szentgyörgyi-kastélyig, melynek tornyocskája ezüstös csillogással őrködött az
                  éjjeli homályba burkolózó fák fölött. Tiz óra körül járt az idő, a zöld
                  zsalugáterek alatt ösztövér árnyékok borultak a kastély falára, a homokos utak
                  elhagyatva fehérlettek a holdfényben, s már éppen vissza akartam fordulni a város
                  felé, mikor egyszerre halk beszélgetést hallottam a kis halastó mellett sötétlő
                  kerti lugasból. A ritkás fák között ekkor fölismertem az amerikait s a Török Ilka
                  fehér köpönyege egy Mendelssohn-melódia bájosságával csillant ki a csipkefinomságu
                  tavaszi éjszakából.
            </p>
            <p>
               - Ohó, - mondtam magamban elámulva, s gyorsan eldobtam az égő
                  szivart, nehogy a vörös tűzszem a jelenlétemet elárulja.
            </p>
            <p>
               Mi volt ez? Simon Sándor tehát hazudott, mikor a torkáról beszélt? Az
                  egyenes, szókimondó amerikai gyerekes füllentéssel rázott volna le a nyakáról?
                  Valami megmagyarázhatatlan, fájó érzés szoritotta össze egyszerre a szivemet, s
                  józan ember kegyetlen éleslátásával gondoltam az aggkora felé tipegő vén csacsira,
                  akit a sors fiatalos hevülésekkel vert meg, ahelyett, hogy az öregedő bölcs
                  rezignációjával hütötte volna le ráncos és tüzelő homlokát...
            </p>
            <p>
               Török Ilka most fölállott a kerti padról s egy erdei nimfa ártatlan
                  kokettériájával nyujtotta kezét lázban égő gavallérjának.
            </p>
            <p>
               - Remélem, nem akarja, hogy maga miatt pofonokat kapjak az
                  édesanyámtól! - mondta nevetve.
            </p>
            <p>
               Az amerikai érthetetlen mormogással válaszolt, de a kisleány kacagva
                  rázta szőke fejét s gyorsan tovasietett a kastély felé. Ahogy a holdfényben
                  reszkető, hófehér uton végiglibegett, s emailos hajtűi valami tündéri fényességben
                  csillogtak meg a kisérteties éjszakai világosságban, hirtelen az az érzésem
                  támadt, hogy nem is földi lényt látok, hanem az álmok és a mesék titokzatos
                  sellője halad előttem a kigyózó gyalogösvényen, az örök asszony, aki ezredévek óta
                  fiatal és bájos maradt, akiért rég
               porrá lett zsarnokok borzalmas hekatombákat csináltak emberi
                  testekből, akinek egy mosolyáért büszke városok égtek porrá és halhatatlan
                  csodaművek nőttek ki a föld rögéből, férfiak őrzője és megrontója, aki csak azért
                  hal meg, hogy ezer és ezer alakban támadjon föl ujra egy tavaszi éjszakán, mikor
                  földöntuli muzsikaszó lebeg a szunnyadó erdőségek fölött...
            </p>
            <p>
               Simon Sándor utóbb lassan megindult a város felé, háromszor is
                  megkerülte a püspök kertjét, s az angol kisasszonyok toronyórája már rég elütötte
                  az éjfelet, mikor dolgozószobájában végre kigyulladt a világosság. Másnap reggel
                  jámbor arccal megkérdeztem tőle:
            </p>
            <p>
               - Használt a meleg limonádé?
            </p>
            <p>
               - Oh, - mondta vállatvonva, - a jó alvás minden betegségre a legjobb
                  orvosság. Tiz órától kezdve ugy aludtam, mintha a vizbe dobtak volna, és most hála
                  Istennek, ugy érzem magamat, hogy egy medvével is megbirkóznám.
            </p>
         </div>
         <div type="chapter">
            <head>
               XI.
            </head>
            <p>
               Bakonyvárt a honfoglalás óta aligha okozott esemény nagyobb
                  szenzációt, mint a boldogasszonyesti műkedvelő előadás. A papirvirágokkal és
                  tüllcsokrokkal diszitett szála, melynek rivaldája mögül valaha a Déryné
                  pacsirtahangja suhant édes lágysággal a táblabirák és tekintetes asszonyok fülébe,
                  selyemruhás, tornyos frizuráju hölgyek hüsitgették magukat strucctollas
                  legyezőikkel, a falak mentén pedig kipirult arcu fiatalok taposták véresre
                  munkától megedzett tenyerüket. Az izgalomnak, mely lázas és csillogó szemü tömeggé
                  változtatta a bakonyvári nyárspolgárokat, évtizedek óta nem igen volt párja a
                  nyugodalmas kisvárosban.
            </p>
            <p>
               Mikor a tulmeleg terem dekorált aranycsillárai körül a
                  Boccherini-keringő pajkos koboldjai táncra kerekedtek, s az erdei diszletek közt
                  tizenkét ezüstcsillagos tarlatán-ruha sziporkázva meglibbent a szinpadi lámpák
                  fényében, a bakonyvári filiszterek ámulva dörzsölték meg a szemüket: a bekötött
                  fejü, dolgos és portörlő-rongyaikat rázó kisleányok, akik emeleti ablakaikból
                  félénken kacérkodtak délelőttönként a honvédtisztekkel, hirtelen mint titokzatos
                  és
               mosolygó májusi tündérek jelentek meg káprázó szemeik előtt. A kis
                  francia vigjátékban utóbb egy másik meglepetés érte őket: a korzón lebzselő,
                  kopott nyakkendős hivatalnokok sárgakeztyüs angol lordokként csevegtek a
                  kölcsönkért szalonbutorok közt, a telekkönyvvezető pedig, egy hallgatag és
                  embergyülölő magyar, édeshangu és diadalmas Carusoként bontotta ki szárnyait a
                  fényáradatban uszó szinpadon.
            </p>
            <p>
               - Mit szól hozzá? - kérdezte tőlem verejtéktől fényes arccal Simon
                  Sándor, akit e szám után fölkerestem a kortinazsinór mellett.
            </p>
            <p>
               Kijelentem, hogy a telekkönyvvezető hat stoneval veri a világ összes
                  tenoristáit, mire Simon Sándor boldogan tette a vállamra két keztyübe bujtatott,
                  rettenetes medvetalpát:
            </p>
            <p>
               - Ez még mind semmi ahhoz képest, amit azonnal látni fog. Akar velem
                  fogadni, hogy itt mindjárt megbolondul az egész frekvencia?
            </p>
            <p>
               Az amerikai Török Ilkára célzott, aki rokokó apródjelmezben
                  várakozott az egyik kulissza mögött, s miközben szereplőtársaival, a templomi
                  orgonistával és a szinpadi munkásokkal kacérkodott, csevegve igazgatta szőke haját
                  egy kézi tükörből, melyet Bertóthy főhadnagy eléje tartott.
            </p>
            <p>
               Kis barátnőnk aranyos cipőt, hosszu harisnyát és ezüsttulipánokkal
                  diszitett kabátot viselt, melyből szoborszerü tökéletességgel rajzolódtak ki
                  leányos termetének körvonalai. Oly bájos, finom és graciőzen molett volt, hogy pár
                  pillanatig magam is elragadtatva felejtettem rajta a szemeimet.
            </p>
            <p>
               - Adnék érte valamit, ha nippnek állithatnám az iróasztalomra, -
                  mondtam csettintve.
            </p>
            <p>
               Simon Sándor lobogó szemmel bólintott, de szeme hirtelen elsötétült,
                  mikor a főhadnagy egy kibomlott hajfürtöt hirtelen megigazitott a leány
                  nyakán.
            </p>
            <p>
               - Nem gondolja, hogy kissé szemtelen ez a fickó? - kérdezte tőlem
                  félhangosan, mig vastenyerével a kortina kötelét szorongatta.
            </p>
            <p>
               Török Ilka provence-i dalokat énekelt, majd eltáncolt egy XIV. Lajos
                  korabeli gavotte-ot, később pedig - most már lovagruhás urikisasszonynak öltözve -
                  pikáns dialógot adott elő az ambiciótól égő Bertóthy főhadnaggyal. A katona
                  tagadhatatlanul tehetséges komédiás volt, de partnere mellett szánalmasan
                  eltörpült: a kis leány egy királykisasszony biztosságával és egy mesebeli nimfa
                  hajlékonyságával uralkodott a meleggé és világossá lett szinpadon. Mikor viharosan
                  megujuló tapsvihar után, rejtélyes eredetü virágbokrétákkal megrakodva, végleg
                  visszavonult a kulisszák mögé, a nézőtér szép asszonyai egy pillanatig összenéztek
                  a meglepetéstől.
            </p>
            <p>
               - Hát nem ugy játszik, mintha tizenöt éve ott laknék a szinpadon?
                  Látták azt a drága kis szájacskáját, mikor a harangjátékról szóló kupléját
                  elénekelte? Blaháné se lehetett édesebb, mikor tizennyolcéves volt, - csak az kár,
                  hogy kövérkébb a lelkem, mint egy fiatal bakfishoz illik...
            </p>
            <p>
               A dicséretek cukorburkolata alól ki-kibukkant az irigység keserüsége,
                  mert a mamák, kinosan összefüzött ruháikon belül, valamennyien megpukkadtak kissé
                  az irigységtől, mikor ezt a jött-ment kis tündért a maguk nehézkesen mozgó
                  leányaival összehasonlitották. De az apák, akik távolról se voltak ilyen
                  igazságtalanok, ravaszul egymás felé csiptettek a szemükkel, s miközben alamuszian
                  a feleségüknek adtak igazat, halkan igy szóltak egymáshoz:
            </p>
            <p>
               - Pompás kis cica, ez is meg fog bolonditani egy-két férfit, ha
                  egyszer az erejének a tudatára ébred. Mondja, hány évet adna az életéből, ha egy
                  éjjel valami magányos szigeten összetalálkoznék vele?
            </p>
            <p>
               Az amerikai nem szólt, sőt nem is tapsolt, de mikor a dialog után
                  felsiettem a szinpadra, szinte brutális kedvességgel paskolta meg az arcomat.
            </p>
            <p>
               - Na, hát mit szól hozzá, maga szigoru műbiráló? Gondolja, hogy
                  megérdemel vagy ötven sort a Bakonyvári Hirlap-ban?
            </p>
            <p>
               Karonfogva mentünk a kisleány öltözőjébe, ahol csak ugy sürögtek a
                  tisztelők és látogatók, néhány agglegény ropogós cukrokkal fölfegyverkezve
                  tolongott az ajtó előtt, a templomi karmester vastag cvikkerén át látni lehetett a
                  gyönyörüségtől szinte megmerevedett szemgolyók fehérjét, egy sereg
                  takaritónő-formáju asszony elragadtatva sipitozott, a tüzoltó-parancsnok
                  (egyébként városi közgyám) Lohengrinnek öltözve mondott szépeket a
                  hermelinköpönyeges művésznőnek, aki lábait egymásra rakva, dőlt hátra egy alacsony
                  selyem-fauteuilben, Törökné pedig, a hirtelen föltünt star mamája, fekete
                  selyemruhájában izgatottan tipegett ide-oda a kis szobában, hol cukrot majszolt,
                  hol a leánya frizuráját igazgatta, miközben csodálkozva fordult ide-oda az
                  öltözőben lebzselő férfiakhoz.
            </p>
            <p>
               - Hát nem isten csodája, hogy ez a zöld béka honnan veszi a
                  routinját? Bizony isten, még a bábujával játszott tegnap vagy tegnapelőtt, még
                  selypitve kért bocsánatot tőlem, ha a torkossága miatt a sarokba állitottam, s
                  tessék, egy éjszaka alatt kész szinésznő lett belőle. A jó isten tudja, hogy kire
                  fajzik, - nekem talán a szemem is kiégett volna, ha ennyi sok ember a gukkert rám
                  mereszti...
            </p>
            <p>
               Viharosan megölelte a művésznőt, aki hideg arccal ült az általános
                  felfordulás közepette s a selyemcipellős lábacskáit nyugodtan egymáshoz ütögette,
                  miközben nevetve tért ki a hangosan megnyilatkozó anyai szeretet elől.
            </p>
            <p>
               - Drágám, szeress, ahogy tetszik, de
               a hajamat ne borzold össze, mert táncolni akarok. Paukerné
                  szivecském, adja csak ide azt a nagy fésüt a toiletteasztalról...
            </p>
            <p>
               Simon Sándor egy percig megbüvölve állt meg az öltöző ajtajában, de a
                  kisleány türelmetlenül közelébb intette a fésüjével.
            </p>
            <p>
               - Oh, maga gonosz ember, hát mégis csak eszébe jut végre a kis
                  barátnője? - kiáltott föl megbotránkozva.
            </p>
            <p>
               Az amerikai érthetetlenül morgott valamit, amiből az derült ki, hogy
                  a jó kortinahuzó époly kevéssé mozdulhat el a helyéről, mint a katona a
                  posztjáról, de a kisleány türelmetlenül félbeszakitotta:
            </p>
            <p>
               - Jé, nem szégyenli magát, hogy ilyen unalmas dolgokat fecseg,
                  ahelyett, hogy lelkesedve a nyakamba borulna? Hát magának a posztoló katona jut az
                  eszébe, mikor egy ilyen drága és tehetséges művésznőt lát?
            </p>
            <p>
               Az amerikai egész a hajgyökeréig elpirult.
            </p>
            <p>
               - És megengedné, hogy lelkesedve a nyakába boruljak? - kérdezte kissé
                  reszkető hangon, mig tétovázva közelebb lépett az öltöző-asztalkához.
            </p>
            <p>
               A kisleány felállott a helyéből, pajkosan lesütötte a szemét, s
                  alamuszi hangon suttogta:
            </p>
            <p>
               - Ha tetszettem magának, hát tegyen boldoggá és leheljen egy apai
                  csókot a homlokomra...
            </p>
            <p>
               Simon Sándor nem intéztette magához kétszer ezt a felszólitást, hanem
                  egy tréfás gesztussal magához ölelte a szőke apródot, s az összes jelenlevőket
                  ignorálva, viharosan össze-vissza csókolta. A csóközön oly kevéssé volt apainak
                  mondható, hogy mindnyájan megdöbbenve néztük a jelenetet, a kisleány pedig majdnem
                  fuldokolva igyekezett kiszabadulni a lelkes óriás karjai közül.
            </p>
            <p>
               - Édes barátom, - mondta pihegve, - maga tulbecsül engem, ez sokkal
                  több, mint amit a szerény sikereimmel kiérdemeltem. Paukerné, kefélje csak le
                  kérem a nagyságos ur kabátját, csupa puder lett a tulzott jóakarattól és
                  lelkesedéstől...
            </p>
            <p>
               Tiz perc mulva megkezdődött a tánc, melyet egy darabig szótlanul
                  néztünk, később pedig mindketten visszavonultunk a honoráciorok közé, akik
                  temérdek boros flaskó között intézték el a város és az ország ügyeit. Simon Sándor
                  hallgatva szivarozott, néha benézett a terembe, ahol francia négyest táncoltak,
                  éjféltájban pedig azzal a propozicióval állt elő, hogy sétáljunk ki a vasuti
                  állomásig. Az elsötétült pályaudvarban, melynek sinhálózata tompa fénnyel
                  csillogott a telehold világosságában, az amerikainak az az ötlete támadt, hogy fel
                  fogja zörgetni a vasuti vendéglőst.
            </p>
            <p>
               - Megiszunk egy üveg jégbehütött francia bort, - mondta ragyogó
                  szemmel.
            </p>
            <p>
               A vendéglősnek azonban csak közönséges kocsisbora volt, amiből
                  álmosan állitott elénk néhány palackkal, bár a kedve után itélve, szivesebben
                  kidobott volna bennünket. A lugasban, ahol letelepedtünk, még friss, tavaszeleji
                  hidegség volt, a zöld és vörös szemaforok kisértetiesen, óriási drágakövekként
                  égtek a messzeségben, de Simon Sándor legényesen kigombolta a kabátját, s
                  álmodozva nézett a távolba, ahol egy magányos őrház lámpavilága csillogott.
            </p>
            <p>
               - Gondolkodott-e már azon, hogy egy egészséges ember meddig mondható
                  fiatalnak? - kérdezte hirtelen.
            </p>
            <p>
               - Ameddig fiatalnak érzi magát,
            </p>
            <p>
               Az amerikai tünődve rágta a kuba-szivarját, bólintott, s összehuzott
                  szemöldökkel nézett bele az éjszakai levegőbe.
            </p>
            <p>
               - Kedvesem - mondta aztán mosolyogva - maga udvarias ember, s inkább
                  a meggyőződése ellenére banalitást mond, semhogy egy vén medvét megbántson. Pedig
                  maga is azt hiszi, hogy a hatvanéves férfi már a kályhakuckóba való, ha nem akar
                  nevetségessé válni a világ előtt. Ezt, lássa, a maguk elpuhult társadalma találta
                  ki, melyben mankót ad a koravén aggastyánok kezébe, s a világ minden örömét az
                  önző fiatalok közt sajátitja ki. Honnan veszik maguk azt a meggyőződésüket, hogy a
                  hatvanéves férfi már semmire se való? Miért akarnak megfosztani bennünket az élet
                  szépségétől és varázsától? Mennyiben vagyok én öregebb, mint a maguk elgyöngült,
                  kényeskedő, neuraszténiás fiatalsága? A szemem még jobb, mint a sasé, a tüdőm
                  sohse ismerte a fáradtságot, s az életkedvem sokkal jobban lobog, mint harmincéves
                  koromban, amikor az élettel való küzdelem minden érzékemet eltompitotta. Miért ne
                  lenne jogom hozzá, hogy fiatalnak tartsam magamat, hogy lelkemet néha valami édes
                  fájdalomban meghömpölygessem, hogy a napfényes reggelnek örüljek, s ne gondoljak
                  az alkonyatra, mely sötét árnyékokkal boritja el a néma és meghidegült világot?
                  Miért ne nézhetnék bele egy nevető leányszembe, mely éppen ugy felgyujtja minden
                  vágyamat és szenvedélyemet, mint valaha, amikor még drótkefével kellett
                  rendbehoznom az üstökömet? A hajam ősz és a keresztlevelem elsárgult az
                  öregségtől, de a szivem fiatal és zabolátlan, oly fiatal, hogy néha majdnem
                  kiugrik a mellemből. Kinek van joga hozzá, hogy a napsugarat, a jókedvet, a
                  tavaszi reggeleket, a kacagást és a piros leányajkakat elharácsolja előlem?
            </p>
            <p>
               Akkorát ütött az asztalra, hogy a borosflaskók hangosan
                  összezördültek, s a vendéglős, aki a sarokban bóbiskolt, ijedten kisietett a
                  lugasba; de az amerikai most hirtelen elnevette magát s kemény bikanyakát
                  szégyenlősen félreszegte:
            </p>
            <p>
               - Megártott a vinkó, - mondta nevetve a gazdának, - ideje, hogy
                  tisztességes emberek módjára nyugalomra térjünk!
            </p>
            <p>
               Elkisértem a cserhát-utcai földszintes házig, ahol valaha édesapja, a
                  „mennyei lajtorja” lakott, s a kapuban egy erős kézszoritással elbucsuztam tőle.
                  Dörgő lépéseit még akkor is hallottam, mikor a sötét kapuboltozaton
                  végighaladt.
            </p>
         </div>
         <div type="chapter">
            <head>
               XII.
            </head>
            <p>
               Bakonyvár lassankint belezökkent nyári hangulatába, tavalyi, divatból
                  kiment szalmakalapok jelentek meg a látóhatáron, az öntözőkocsi, melynek hosszu
                  vászoncsövét egy nyugalmazott városi hajdu lóbálta, kétszer napjában végigdöcögött
                  a piacon, a rabok szellős vászonöltözetekben seperték délutánonként az utcákat, s
                  a polgármesterünk már néha-néha fölvette lötyögős nyersselyem öltözetét, melyet
                  harminc évvel ezelőtt csináltatott. A várost határoló kertekben már virágoztak a
                  gyümölcsfák, a hegyoldalak zöldjéből kimosolyogtak a százszorszépek csillagai, s a
                  vén Ignác, a keselyorru fuvaros, aki télen eszkimónak öltözve járt a hires bakonyi
                  hósivatagban, csengőket vásárolt a vaskereskedésben lovai számára, melyek husz éve
                  járták a savanyuvizi szőlők felé vezető országutat. Ez időben a városka végképpen
                  felébredt téli álmából, a vagyonosabb polgárok már ki-kijártak balatoni kolnáikba,
                  hogy személyesen ellenőrizzék a vincellérek munkáját, s a sörszagu fogadó udvarán
                  ujra festették a nemzetiszinü omnibuszt, mely hajnalonként a szomszédos fürdőbe
                  kocogott.
            </p>
            <p>
               Az amerikait ez időben ritkábban láttam, mint a téli hónapokban, hol
                  Pestre rándult a bankjához, hol könnyü homokfutón hajtatott ki a szőlőjébe,
                  melyben valaha az édesapja legényei taposták az érett fürtöket, máskor pedig, ha
                  itthon volt, naphosszat nem mozdult ki a bolthajtásos szobájából s egész délelőtt
                  a fametszetes Vasárnapi Ujság-ot olvasta. Este olykor összetalálkoztunk a piaci
                  korzón, ahol Törökék is rendesen megjelentek, s ilyenkor feltünt, hogy a lompos
                  yankee ujdonatuj kalapot, élénkszinü nyakkendőket visel, a kabátjában
                  ibolyacsokrot hord, sőt néha keztyűt is huz óriási kezére, mely esetlenül mozgott
                  a szokatlan burkolatban. Ha az ujságról beszéltem neki, szótalanul mosolygott, de
                  a szeme rögtön fellángolt, mikor Prince-et, a Török Ilka fehér kutyuskáját
                  megpillantotta, mely csalhatatlanul jelezte, hogy urnője valahol a közelben
                  tartózkodik.
            </p>
            <p>
               - Illik ez, hogy két napja nem láttam? - kérdezte ilyenkor királynői
                  kegyességgel a kis leány, aki csodálatos tavaszi ruhákban, csipkés köpenyekben,
                  virágos kalapokban libegett végig a petróleummal világitott boltok előtt, mint
                  valami unatkozó hercegkisasszony, akit végzete az embernemlakta erdőségekbe
                  sodort. A hangja csilingelő és édes volt, szőke hajfürtjei ki-kibujtak a rózsák és
                  kolibrimadarak mellől, amelyek rubinszemükkel mereven néztek az esti félhomályba,
                  de egy-egy mozdulata, bájos fejének egy biccentése, tekintetének szentimentális
                  mélysége néha azt a különös impressziót keltette bennem, mintha egy éjszaka alatt
                  megváltozott volna. Nem kacagott annyit, mint régente, bolondos csacsogását
                  abbahagyta, kislányos kacérsága helyett valami álmos szórakozottság lappangott a
                  szemében, alakja megnyult és finomabbá lett és jókedve, mely eddig ragyogó
                  glóriaképpen vette körül, mintha nem a forró gyermekszivéből fakadt volna többé.
                  Mig a kicsike a barátnőivel előre sétált, Törökné néha aggódva szólt a
                  yankeehez:
            </p>
            <p>
               - Nem gondolja, hogy a gyerek rosszabb szinben van, mint rendesen?
                  Máskor akár az egész éléstáramat fölfalta volna, most valósággal könyörögni kell
                  neki, hogy egyék valamit. Nem hiszi, hogy a szokatlan levegő ártott neki?
            </p>
            <p>
               - Miért nem hivatja el hozzá az öreg Wéninger doktort?
            </p>
            <p>
               - Oh bizony, mintha az magamtól is nem jutott volna az eszembe! De
                  szeretném én látni azt a doktort, aki ennek a rakoncátlan kis boszorkánynak
                  imponál! Mikor a doktorbácsi nekikészülődött, hogy komolyan megvizsgálja,
                  szamárfület mutatott neki és egyszerüen a faképnél hagyta. Az öreg doktor különben
                  azt hiszi, hogy a serdülő leányok sablónos vérszegénységével van dolga.
            </p>
            <p>
               Simon Sándor később komolykodva atyai tanácsokat próbált adni a
                  kisleánynak s nagy méltánylással beszélt a modern orvostudomány értékéről, de
                  Török Ilka hangosan a szemébe kacagott.
            </p>
            <p>
               - Drágám, a maga szemében az öreg Wéninger doktor képviseli a modern
                  orvostudományt? Az öreg bácsi pont hatvan évvel ezelőtt kapta a diplomáját, s
                  azóta is minden betegséget dover-porral és hársfateával gyógyit. De különben csak
                  nem képzel talán olyan őrültséget, hogy komolyan beteg vagyok?
            </p>
            <p>
               E pillanatban hangos csörtetéssel vonultak végig a piacon a helyőrség
                  honvédtisztjei, s feszesen szalutálva haladtak el a kacagó kisleány előtt.
                  Bertóthy hadnagy elvált tőlük s hozzánk csatlakozott, de Ilkácska csak a kisujja
                  hegyét nyujtotta neki.
            </p>
            <p>
               - Maga is azt hiszi, hogy egy szegény haldoklóval beszél? - kérdezte
                  a fehérkeztyüs katonától.
            </p>
            <p>
               Bertóthy elnevette magát és igaza is volt: a kisleány arca e percben
                  majdnem kicsattant a vértől, s a szeme sziporkázó gyémántként csillogott ki a
                  piacra lebocsátkozó sötétségből. De az amerikainak ugy látszik nem okozott nagy
                  örömet ez a változás, mert oly sietve bucsuzkodott el a hölgyektől, mintha magának
                  lenne legsürgősebb szüksége a Wéninger doktor hársfateájára...
            </p>
            <p>
               Ez időben mindennapos vendégek voltak a piactéri Gubicsek-kávéházban,
                  melyet a néhai Gubicsek, a félszázad előtt elhalálozott kávés után neveztek igy,
                  holott most már évek óta bizonyos Borkőy volt benne a gazda, egy kövér,
                  gyerekhangu agglegény, aki maga volt a legnagyobb bohém a helyiségében,
                  éjszakánként egyre-másra bontatta ki a pezsgősüvegeket, s a félbevételét rendesen
                  elkártyázta a hajnalig lebzselő aranyifjuság közt. A kávésról mindenki tudta, hogy
                  adósságokkal küzködik, vagyonnal tartozik a főpincérének, aki Bakonyvár legnagyobb
                  uzsorása volt, de a mindennapi gondok nem akadályozták meg, hogy reggelig
                  korhelykedjék, s kialvatlanul, félénk meghunyászkodással jelentkezzék
                  délelőttönként egy-egy apró váltócskával a takarékpénztárban. A váltót hol
                  leszámitolták, hol nem, s akárhányszor megtörtént, hogy curaçaot vagy cognacot
                  napokig nem lehetett kapni a kávéházban, mert a borneói elefánt, aki szigoru és
                  pedáns férfi volt, néha hirtelen megtagadta a további hitelezést.
            </p>
            <p>
               - Nincs jobb a kisüstön főtt szilvapálinkánál, - mondta ilyenkor a
                  sipitozó, félmázsás kávés, aki egy óriássá dagadt pólyásbaba benyomását tette a
                  Gubicsek-kávéház vendégeire.
            </p>
            <p>
               A nagy, pinceszerü helyiség, melynek levegője sokkal rosszabb volt
                  egy buvárhajóénál, e viszontagságok ellenére is zsufolásig megtelt esténként, a
                  cigány vigan huzta a negyedszázaddal ezelőtt divatba jött keringőket, egy-egy
                  jukker-asszony vérvörös bluza mindennap feltünt a templomi padokra emlékeztető
                  kassza körül, a repedezett márványasztaloknál éjszakázó iparosok itták pohárból a
                  feketekávét, a kishivatalnokok csájáiban kéken lobogott a meggyujtott
                  spiritusz-láng s a részeg telekkönyvvezető, akinek harminc esztendő óta állandóan
                  nóbel-spicce volt, elseje körül állandóan krakélerkedett a tartlizó izraelita
                  boltosokkal, akik ügyet se vetve rá, mondták be a terceiket és kvartjaikat. A
                  telekkönyvvezető krakélerkedése némileg helyettesitette a kalendáriumot, mert
                  mindenki tudta, hogy Kricsi ur csupán akkor hangos, ha pénze van, arra pedig még
                  emberemlékezet óta nem volt példa, hogy elseje után hazavitt volna valamit a
                  fizetéséből.
            </p>
            <p>
               A pincébe levezető csapóajtónál az elegáns honvédtisztikar foglalt
                  helyet, mely Bakonyvártt az arisztokráciát képviselte, holott köztudomásu dolog
                  volt, hogy a snájdig fiuk époly krónikus pénzzavarral küzdenek, akár maga a
                  kávéház tulajdonosa. A tisztek nem igen elegyedtek a polgári elemmel, törkölyt
                  ittak, de tiz krajcár borravalót adtak a pincérnek, s a jég csak éjfél után
                  kezdett megolvadni, mikor a rendőrkapitány, aki fantasztikus egyenruhájában egy
                  XII. századbeli keresztes vitézre hasonlitott, szerényen ferblit proponált a
                  szétszórtan üldögélő, türelmetlen kisvárosi hazardőröknek. Ilyenkor egy-két
                  honvédtiszt habozva közeledni kezdett a kártyaasztalhoz, Muskáth Pista pedig, egy
                  tönkrejutott földesur, aki az első öt forint elvesztése óta mindig hozomra
                  játszott, s hiteles statisztikai adatok szerint félszázad óta vagy másfél
                  milliónyi adósságot csinált a partnereinél, sietve elfoglalta a főhelyet.
            </p>
            <p>
               - Maga is beül, Barna bácsi? - kérdezte ilyenkor enyelgő hangon a
                  rendőrkapitánytól.
            </p>
            <p>
               De a keresztes vitéz, aki sohasem játszott, s csak egy-egy
                  elhullajtott gibic-koronácskáért virrasztott reggelig, komolyan megrázta a
                  fejét:
            </p>
            <p>
               - A hatóság arra való, hogy a rendre ügyeljen! - mondta ünnepies
                  hangon.
            </p>
            <p>
               Simon Sándor, aki ujabban törzsvendég lett a Gubicsek-kávéházban, oly
                  souverain gőggel trónolt a tomboló hullámok fölött, mint az oceánjáró kapitánya a
                  hajóhidja magaslatán. Az amerikai különben közfeltünést keltett a vacsora utáni
                  italával; a tüzlegény, egy jegenyenövésü aggastyán, némi nehézségek után
                  megtanulta tőle a cock-tailok keverését, s a yankee ettől fogva jeges, rubinszinü,
                  néha foszforeszkáló italokkal kápráztatta el a bámuló kisvárosiakat. Borkőy,
                  akinek dicsőségben gazdag kávés-karriérje mindeddig nem emelkedett felül a csája
                  és knikebájn régióin, a cock-tailok felszolgálása óta egy páva begyességével nézte
                  le a feketéző emberiséget.
            </p>
            <p>
               Egy este - elseje körül járt az idő - a cigány a honvédtisztek
                  asztalánál huzta a magyar nótákat, mig Simon Sándor, aki órákon át szótlanul
                  szokott ülni az egyik sarokban, egy darabig elgondolkodva bámult a kávéház
                  füstfelhőire. A jó isten tudja, mi járhatott az eszében, de az egyik szünet után
                  magához intette a cigányprimást:
            </p>
            <p>
               - El tudnád huzni a yankee-doodle-t? - kérdezte a kövér Kurucz
                  Miskát.
            </p>
            <p>
               A cigány hétrét görnyedt a boldogságtól.
            </p>
            <p>
               - Öt évig dolgoztam a clevelandi magyarok közt, - mondta
                  önérzetesen.
            </p>
            <p>
               A következő percben már fölcsendült az amerikai himnusz, de Kurucz
                  nem igen játszhatott többet egy-két taktusnál; egy rettenetes hang hirtelen
                  félbeszakitotta.
            </p>
            <p>
               - Ácsi! - kiáltotta egy kipirult honvédtiszt.
            </p>
            <p>
               Bertóthy hadnagy volt, aki már meglehetősen elázott a somlyai
                  kéknyelütől.
            </p>
            <p>
               Az amerikai mozdulatlan márványarccal nézett a cigányra.
            </p>
            <p>
               - A yankee-doodle-t mondtam, - szólt a legkisebb fölindulás
                  nélkül.
            </p>
            <p>
               A részeg katonatiszt most fölugrott a helyéből.
            </p>
            <p>
               - Gazember, hát nem tudod, hogy uraknak játszol? Hogy mersz szóba
                  állni mindenféle jöttmenttel, mikor urak mulatnak a nótád mellett?
            </p>
            <p>
               A cigány, aki egy eleven milliárdost a világ összes hadseregeinél
                  többre becsült, kétségbeesve nézett hol jobbra, hol balra, mig a yankee közömbösen
                  hátradőlt a székében.
            </p>
            <p>
               - A yankee-doodle-t mondtam, - ismételte egy kőszobor
                  mozdulatlanságával.
            </p>
            <p>
               Kurucz Miskának nem volt ideje rá, hogy a parancsot teljesitse, mert
                  a következő percben egy nehéz borospohár repült az amerikai asztalához. A pohárból
                  szertefolyt a bor, s néhány csepp a Simon Sándor arcára freccsent.
            </p>
            <p>
               A yankee álmosan, jóllakott medve módjára emelkedett föl a helyéből,
                  nehézkesen kivette a zsebkendőjét, s cammogva odalépett a tisztek asztalához. Az
                  arca még mindig nyugodt volt, de a szemei szikráztak, mint a tüzes vas.
            </p>
            <p>
               - Most le fogja törölni az arcomat, aztán ünnepélyesen bocsánatot kér
                  a neveletlenségéért. Bünbánólag bocsánatot fog kérni, ahogy egy tejfölösszáju
                  fickóhoz illik.
            </p>
            <p>
               Megállt, mintha acélból vagy márványból lett volna, de Bertóthy nem
                  mutatott hajlandóságot rá, hogy bocsánatot kérjen, hanem villámgyorsan nyult a
                  kardja után, mely hanyagul ott függött a fogason. A többi tiszt egy szempillantás
                  alatt elszéledt, a pincérek az utcára vitték utánuk a köpenyeiket, - mindannyi
                  fázott a kávéházi botránytól, - de Bertóthy dühös farkas módjára rántotta ki
                  kardját a hüvelyéből.
            </p>
            <p>
               - Fiacskám, nem tenné el a penicilusát? - kérdezte mosolyogva a
                  yankee, aki most egészen szemtől-szemben állt a részeg tiszttel.
            </p>
            <p>
               A hadnagy most feléje sujtott az éles pengével, de az amerikai nem
                  ijedt meg a támadástól: egy hirtelen mozdulattal kiragadta a kardot a hadnagy
                  kezéből, nyugodtan keresztbe fektette a térdén, s oly könnyüséggel törte ketté,
                  mintha közönséges gyufaszál lett volna. Aztán vasmarkával megszoritotta a katona
                  nyakát, s a tehetetlen tisztet egy erős ránditással hirtelen térdrenyomta a
                  kávéház padlóján.
            </p>
            <p>
               - Haszontalan nebulója, rögtön bocsánatot fog kérni, amig jó dolga
                  van! Hát illik neveletlenül viselkedni egy korosabb emberrel?
            </p>
            <p>
               A szoritás, amellyel a vergődő ember nyakát átfogta, oly rettenetes
                  volt, hogy Bertóthy vértelen arccal esett össze a földön, mire Simon Sándor
                  fejcsóválva kiáltott a pincérnek:
            </p>
            <p>
               - Öntsék le csak szegénykét egy veder vizzel, mert attól tartok, hogy
                  azonnal elájul. Persze, persze, elhiszem, hogy rosszul lett, hiszen én a texasi
                  desperádókon tanultam meg valamikor a birkózást.
            </p>
            <p>
               Amig az alélt hadnagyot fölmosták, az amerikai nyugodtan kifizette a
                  cock-tailjét, s föltürt gallérral távozott a kávéházból. Bertóthy hadnagyot másnap
                  Kékvárra citálták a hadbiróság elé, de a yankee annyit se beszélt róla többé, mint
                  a tavalyi hóról.
            </p>
         </div>
         <div type="chapter">
            <head>
               XIII.
            </head>
            <p>
               A kávéházi affért követő délben Simon Sándor fölnézett hozzám a
                  szerkesztőségbe. Ujdonatuj, kockás ruhát, gránátszinü nyakkendőt és lakkcipőt
                  viselt, arca csakugy ragyogott a friss borotválkozástól, s a sétabotjával vigan
                  megkopogtatta az irodám ablakát.
            </p>
            <p>
               - Hagyja azt a rossz novellát és jőjjön ki a friss levegőre, -
                  kiáltotta be hozzám az ablakon keresztül. - Tudja, hogy én ma már gyalog jöttem
                  vissza a geleméri csárdától?
            </p>
            <p>
               Bort és egy pint füredi savanyuvizet hoztam ki magammal a szaletliba
                  és az amerikai elmesélte, hogy a népvándorlás elől menekült el hazulról már kora
                  reggel.
            </p>
            <p>
               - Előbb csak egy-két tiszt jött, de nyolc óra felé maga az öreg
                  ezredes is beállitott hozzám. Arra kértek, hogy tartsam titokban a tegnapi esetet,
                  s tegyem lehetővé, hogy Bertóthy legalább tisztességben lemondhasson a
                  rangjáról.
            </p>
            <p>
               - És természetesen megigérte nekik, hogy hallgatni fog!
            </p>
            <p>
               Az amerikai puritán papi ábrázata oly merevvé lett, mint egy
                  márvány-szobor.
            </p>
            <p>
               - Nem, fiam, semmit se igértem és eszemben sincs, hogy ennek a
                  desperádónak kegyelmet adjak. Maga holnap kéthasábos cikket fog irni a botrányról
                  a
               
                  Bakonyvári Hirlap
               
               -ba,
               alcimekkel és vastag betükkel, mint nálunk Clevelandben szokás. A
                  kettétört kardot pedig közszemlére fogom kiállitani a Muselmann-féle
                  könyvkereskedés kirakatában.
            </p>
            <p>
               Hiába hozakodtam elő azzal, hogy nálunk az efféle harcmodor nincs
                  divatban, Simon Sándor konokul a fejét rázta.
            </p>
            <p>
               - Ha Amerikában történt volna a dolog, az a fickó aligha menekült
                  volna ép bőrrel! De itt a morális elégtétellel is megelégszem. Mit gondol, lesz
                  még neki kedve hozzá, hogy ezekután is Bakonyváron maradjon?...
            </p>
            <p>
               Diadalmasan nézett rám bozontos szemöldöke alól, de nekem e
                  pillanatban ugy tetszett, hogy a lugas zöld levelei fölött egy napsugarasan kék
                  szempár és egy impertinensül pisze orr jelenik meg, s reszketve és csodálkozva néz
                  a kemény ököl felé, mely a tolakodókat a porba sujtja...
            </p>
            <p>
               Bertóthy hadnagy csakugyan eltünt Bakonyvárról s később hallottuk,
                  hogy lemondását szó nélkül tudomásul vették. Mikor hire jött, hogy a fiatalember
                  véglegesen visszavonult az édesapja pusztájára, az amerikai nagylelküen lemondott
                  róla, hogy a botrányt az ujságban szóvá tegyük.
            </p>
            <p>
               Török Ilkát ez időben jó darabig nem láttuk, mert a kisleány egy
                  influenzás láz következtében vagy két héten át ágyban feküdt. Simon Sándor
                  többnyire az utcán fogta el Wéninger doktort, hogy a páciense felől tudakozódjék,
                  s mikor az öreg orvos végre hirül adta, hogy a betegnek lassankint kezd
                  visszatérni a farkasétvágya, majdnem meg kellett szaporitani a postai
                  alkalmazottak számát, mert a milliomos ládaszámra hozatta Budapestről a csemegét
                  és az édességeket. Mikor vicinálisunk egy napon elmulasztotta Keőhalmon a vasuti
                  csatlakozást s a postai küldemény nem érkezhetett idejében Bakonyvárra, Simon
                  Sándor habozás nélkül fölkereste az állomásfőnököt.
            </p>
            <p>
               - Mikor jön Keőhalmáról a legközelebbi vonat? - kérdezte a vasuti
                  tisztviselőtől.
            </p>
            <p>
               - Csak holnap reggel, Simon ur.
            </p>
            <p>
               - Ez baj, mert a kicsikének ananászt igértem a ma esti csirkéje
                  mellé. Van véletlenül egy külön vonata, amit Keőhalmára küldhetne?
            </p>
            <p>
               - Pénzért akár Madridba is indithatok különvonatot.
            </p>
            <p>
               - Hát akkor füttessen csak szaporán, hogy a vonatocska mielőbb utnak
                  indulhasson.
            </p>
            <p>
               Egy mozdony és egy személykocsi félóra mulva elindult a harminc
                  kilométernyire fekvő Keőhalom felé, s az ananász-befőtt esti kilenc órára
                  szerencsésen megérkezett a Török-kastélyba. Egy üveg nem igen került többe
                  százötven koronánál...
            </p>
            <p>
               Az öreg Muselmann, nyolcvanéves könyvkereskedőnk, akinek már a
                  nagyapja és a dédapja is Bakonyvártt árusitotta a kalendáriumokat, s aki évszámra
                  sem adott el idegennyelvü könyvet a túladunai hegyek közt, egy este mellém ült a
                  Polgári Társaskörben.
            </p>
            <p>
               - A barátja, azt hiszem, megkótyagosodott kissé, - mondta a homlokát
                  megbökve.
            </p>
            <p>
               - Miből gondolja?
            </p>
            <p>
               - Két hét óta folyton a nagy, lipcsei árjegyzéket bujja, s
                  egyre-másra rendeli a legkülönbözőbb külföldi műveket. Regényeket, filozófiai
                  munkákat és orvosi tanulmányokat összevissza. Én lennék az utolsó ember, aki a
                  könyvvásárlás miatt megszólna valakit, de aki rendszer nélkül olvas, az aligha
                  lehet normális agyvelő. Különben, magunk között szólva, mind ostoba ember, aki
                  mást olvas Jósikánál és Vas Gerebennél.
            </p>
            <p>
               Mikor Muselmann bácsi másnak megmutatta, hogy voltakép micsoda
                  könyveket is rendel Simon Sándor, egy szempillantás alatt rájöttem, hogy az
                  amerikainak ugyancsak megvan a maga rendszere. A regények, a filozófiai munkák és
                  az orvosi tanulmányok mind ugyanazt a témát tárgyalták: a szenilis ember szerelmét
                  a virágzó fiatal leány iránt.
            </p>
            <p>
               Egy májusi estén - majdnem háromhetes betegség után - Török Ilka
                  megjelent az esti korzón. Sápadt volt, kissé megnyult s szemének fiatalos tüze
                  valami lágy melankólikus szelidséggé enyhült, ami a mesék hófehér
                  hercegkisasszonyát juttatta az eszembe.
            </p>
            <p>
               - Öreg barátom, - mondta halkan és fénylő szemét édes ragaszkodással
                  kulcsolta az amerikai arcába, - öreg barátom, meg tudom-e valaha hálálni magának,
                  hogy ilyen jó és gyöngéd volt hozzám? Tudja, hogy a maga befőttjei adták vissza a
                  jókedvemet és az élethez való energiámat?
            </p>
            <p>
               - A torkos cicának befőttel kell visszaadni az életkedvét, - mondta
                  tréfálkozva Simon Sándor, akinek szeme csakugy ragyogott a meghatottságtól.
            </p>
            <p>
               A kislány, mikor a bakonyvári értelmiség lassanként elmaradt mögöttük
                  az esti sötétségben, hizelkedve belekarolt az amerikaiba, s oly áhitatos
                  tisztelettel nézett rá, mintha a regebeli Grál-lovag vezetné a holdvilágos
                  fényességek felé. Törökné boldogan bökött meg a karjával és halkan szólott:
            </p>
            <p>
               - Ugy szereti, mintha az apja, vagy a testvérbátyja lenne, sőt
                  akárhányszor ugy rémlik nekem, mintha még az apjánál is sokkal jobban szeretné. És
                  a barátja... maga bizonyos ugye benne, hogy ő is jó szivvel van a kicsikém
                  iránt?
            </p>
            <p>
               - Attól félek - mondtam a fejemet lehorgasztva - hogy ez az érzés
                  sokkal több az apai szeretetnél...
            </p>
            <p>
               - Azt hiszi, hogy szerelmes a kislányomba?
            </p>
            <p>
               - Édes asszonyom, a mesterségem magával hozza, hogy egy kicsit
                  belelássak az emberek lelkébe, s attól tartok, hogy minden elővigyázatossággal
                  elkéstünk. Ez az acélember negyven éven át törte magát a legkeményebb munkában, s
                  az asszonyok mosolygása csak annyi szerepet játszott az életében, mint a jó bor
                  vagy a jó szivar. És az élet most bosszut áll a mulasztásért: öreg fejjel kell
                  végiggázolnia a fiatalság szenvedélyein, amiket előbb vagy utóbb mindnyájunknak a
                  hátunk mögött kell hagynunk...
            </p>
            <p>
               - Bocsásson meg, de a barátja nem is öreg, - kiáltott föl Törökné
                  hevesen, anélkül, hogy a dilettáns bölcselkedésemre reflektált volna.
            </p>
            <p>
               A park óriási ezüst-erdőként csillogott felénk a mágikus
                  világosságban, a nagy fák árnyékai szerelmesen egymáshoz bujtak, a meztelen görög
                  isten diadalmas gőggel tekintett a messzeségbe s a mesterséges barlang sötétzöld
                  vizén kisérteties liliomok himbálóztak. A kis kastély, nagyzoló gotikájával és
                  szivárványosan csillogó ablakaival, misztikus fényességben emelkedett ki a sötét
                  háttérből és nekem egy pillanatig ugy tetszett, mintha gyermekkorom rég elhamvadt
                  mesevilágában járnék: a platánok alatt a hercegkisasszony hermelinköpenye
                  villogott, s előtte, megalázkodó rabszolgaként, a sötét érchegyek királya
                  illegette magát a szerelmes holdfényben...
            </p>
            <p>
               - Nem az évek jelentik a fiatalságot, hanem a szivünk melegsége, -
                  mondta elgondolkodva a pesti bérházak filiszter-asszonya.
            </p>
            <p>
               Megálltunk a tisztáson, ahonnét beláthatatlan rengetegnek látszott a
                  hatalmas fák sokasága s a tó korlátjának dőlve sokáig néztük az alvó hattyukat,
                  melyek mozdulatlan merevséggel trónoltak a fekete viz fölött.
            </p>
            <p>
               - Nem gondolja, hogy mégis csak szép az élet? - kérdezte Törökné, mig
                  anyai szeme boldog megnyugvással pihent meg a reszkető világosságból kiemelkedő
                  fiatalokon. - És nem gondolja, hogy az élet minden szépsége a gazdagok mérhetetlen
                  aranytengeréből emelkedik ki, a milliókból, melyek a fiatalságot és a jókedvet
                  megőrzik, melyekből a napfény, a kacagás és az egészség támad, melyeknek
                  csillogása ott reszket az asszonyok szemében és a gyémántok káprázatában? Édes
                  barátom, az örök fiatalság titka nem a mágikusok konyhájában van, hanem a kövér
                  pénzeszsákban, mely még az öregséget és a halált is elhessegeti a
                  gazdagoktól...
            </p>
            <p>
               Meghajtotta kissé a fejét és majdnem hipnotizálva nézett az
                  amerikaira, aki e pillanatban mitikus fénykarikával a feje körül állt előtte a
                  bübájos tavaszi éjszakában. Oh nem, az ő anyai szive mitse látott most az öregedő
                  ember fehéredő fürtjeiből, a ráncokból, melyek keménynézésü szemei alatt támadtak,
                  vénhedt uzsorás-mosolyából, mellyel a gyönyörü gyermeket féltékenyen
                  körülsimogatta; előtte, az oceán hullámaiként, óriási gyémánthegyek tolongtak,
                  melyeken a leánya tündöklő aranygályája uszott. A fekete acélember az élet
                  káprázatos szépségeit juttatta az eszébe, a márványos palotákat, ahol a kicsikéjét
                  királynői disz fogja körül, az egyenruhás szolgákat, akik mély tisztelettel
                  meghajolnak előtte, a föld hatalmasait, akik elbüvölve szegezik pillantásukat a
                  cipője gyémántcsatjára. A hermelinköpenyhez simuló árnyék, az anya szemében nem a
                  fáradt öregember volt többé, hanem a mesebeli óriás, aki az emberi boldogság
                  kapujában őrködik.
            </p>
            <p>
               - Hát nem gyönyörü pár? - kérdezte Törökné elbájolva, mig szeme
                  gyöngédséggel és szeretettel simogatta végig a leánya nyulánk alakját és a férfi
                  ezüstös hajfürtjeit, melyek még jobban csillogtak a hold sziporkázó
                  fényözönében.
            </p>
            <p>
               A két nő később visszakisért bennünket a park kapujáig, s mikor
                  néhány közömbös szó után kezet szoritottunk, az amerikai pillantása oly szerelmes
                  rajongással tapadt a fiatal leányra, mint a huszéves kamaszé, aki a harcbahivó
                  trombita szavára a kedvesétől elbucsuzik. A leány meghatva és alázatosan sütötte
                  le a szemét, de nekem ekkor egyszerre ugy rémlett, mintha valami furcsa és
                  diadalmas láng lobbant volna föl a tekintetében, valami józan és kegyetlen fény,
                  mely hideg szellőként borzogatott meg az egzotikus nyári éjszakában.
            </p>
         </div>
         <div type="chapter">
            <head>
               XIV.
            </head>
            <p>
               - Édes fiam, - mondta Simon Sándor, miután hosszu ideig hallgatva
                  nézte a tó tükrét, mely csodálatos példaképp ragyogott az alkonyat fátyolszövetei
                  alatt, - édes fiam, egy bizalmas titkot akarok közölni magával...
            </p>
            <p>
               A balatonparti viskó előtt ültünk, az Öreghegy lankáján, ahol
                  valamikor a vén szabómester az ünnepnapjait töltötte, a kicsike szőlőben, amelyet
                  a derék iparos egy életen át tartó munkával szerzett magának. A földes
                  szobácskában husz éven át olvasta a milliomos apja a Gazdasági Néplapot, mig Simon
                  néni kenyeret sütött a konyhában vagy ragyogó szemmel sürgölődött a baromfiudvar
                  pázsitján. Most szinte ugy tünt föl, mintha csak tegnap jöttünk volna ide a
                  döcögős stájer szekéren, a zeg-zugos agyagpartok között, melyek Vörösberénytől a
                  szőlőhegyre fölvezettek; a falu tornyán még most is ott csillogott gyermekségünk
                  furcsa madara, a református rézkakas, a tó sáspartja között gyöngén himbálózott a
                  Vegzár-fiuk ütött-kopott csónakja s az alkonyat felhői óriási gályákként lebegtek
                  az aludni készülő viz tükrében. A negyven év, mely boldog gyermekkorunktól
                  elválasztott bennünket, mintha egyszerre szétfoszlott volna a semmiségbe: a
                  tihanyi templom kettőstornyából álombaringató harangzugás röppent szét a venyigék
                  sárgászöld birodalmába, a kopár sziklák fölött mintha ott lebegett volna az
                  Árpádházi király ködalakja, aki hétszáz év óta alussza örök álmát a tihanyi
                  sirboltban, s a szomszéd kolna előtt, rozzant szalmaszékén még most is ott ült az
                  öreg Somogyi Dániel, a kilencvenesztendős, paloznaki vincellér, aki gyermekkora
                  óta sohase mozdult el
               a tó partjáról, s még a veszprémi hetivásáron is a Bach-korszakban
                  volt utoljára.
            </p>
            <p>
               - Édes fiam, - ismételte halkan Simon Sándor, - maga az egyetlen
                  ember a földön, akinek a titkaimhoz joga van...
            </p>
            <p>
               Becsületes, céklavörös arca, mely normális állapotában is csakugy
                  duzzadt a vértől és az egészségtől, most még a rendesnél is jobban kipirult, s
                  nagy, durva tenyere, melyet a vagyon nem tudott finomabbá tenni, megremegett az
                  izgalomtól, mely minden idegszálán urrá lett.
            </p>
            <p>
               - Azt mondtam, hogy egy bizalmas titkot akarok közölni magával, pedig
                  voltaképp nem is titokról, hanem az életem boldogságáról van szó. A végzet, mely
                  oly furcsává és rendkivülivé alakitotta pályafutásomat, most is hű maradt hozzám:
                  egy huszéves, lobogó energiát hagyott a jegesedő fürtjeim alatt. Nem tudom, hogy
                  melyik tulajdonképp az irigylésreméltóbb sors: fáradt rezignációval kérődzni a
                  kályhasarokban a mult emlékein, vagy a fiatalság tüzét és mohóságát hordani
                  magunkban a vénség kapujának küszöbén. De akármelyik a jobb: az érzéseimért nem
                  magam vagyok a
               felelős, hanem a titokzatos hatalom, mely mássá alakitott, mint a
                  többi embert. Fiam, maga előtt kiforditom a lelkemet: a hatvanéves, öreg fejemmel
                  gyógyithatatlanul beleszerettem egy gyermekbe, aki bizvást az unokám lehetne. Ne
                  legyen udvarias és ne hallgassa el a gondolatait; magam tudom a legjobban, hogy ez
                  a szerelem époly sulyos betegség, akár a tüdőgyulladás vagy a szervi szivbaj.
                  Tudom és mégis mondhatatlanul boldog vagyok, mert a havas uton, ahol lehorgasztott
                  fejü aggastyánok bandukolnak a sötét völgyek felé, váratlanul a fiatalságom rózsás
                  és mosolygó tavaszával találkoztam. Oh igen, ez az abnormális tavasz bizonyára
                  elfagy a hóviharban, mely a misztikus völgyek fölött lebeg. De el tudja-e
                  képzelni, hogy micsoda nagy boldogság még ez az utolsó, csalékony napsugár is?
                  Lehet, hogy holnap dideregve fogok visszavonulni a tűz mellé, melyben életem
                  legutolsó szenvedélyei elhamvadnak, de ma még tele tüdővel szivom a tavasz
                  levegőjét és gondtalanul vándorlok tovább a bucsuzó nap fényében, mely éltemnek
                  talán a legutolsó melegsége lesz...
            </p>
            <p>
               A vén ember szeme mámorosan tapadt a tó sikságára, melyen már
                  vérvörös csipkefátyol lebegett, kemény profilját szinte gyermekesen szemérmes
                  mosolygás lágyitotta meg s halkan, majdnem szégyenkezve folytatta:
            </p>
            <p>
               - Lássa, lássa, ugy beszélek már, mint valami vidéki szinész, aki
                  egész életében a frázisokból élt. Gondolja, hogy ez már a paralizis előjele?
            </p>
            <p>
               Pár udvarias szót dadogtam, hogy bizonyos lelki állapotban mindnyájan
                  ragaszkodunk a frázisokhoz, de Simon Sándor nem igen hallgatott rám, hanem egy
                  darabig elgondolkozva nézte az alkonyat opáljával összefolyó tó tükrét, melyen
                  itt-ott már kigyulladtak a vitorlások sötétzöld jelzőlámpásai.
            </p>
            <p>
               - Mondja, - szólt most hirtelen és keze sulyos vasdarabként
                  bocsátkozott a vállamra - mondja, maga is bolondnak tartana, ha a kicsike tündért
                  feleségül venném?
            </p>
            <p>
               Gyermekesen zavart mosollyal nézett rám, de a szeme égett az
                  izgatottságtól és én egy pillanatig kisértést éreztem, hogy igy válaszoljak
                  neki:
            </p>
            <p>
               - Oh igen, kötnivaló bolondnak, mr. Simon! Mindenki kötnivaló bolond,
                  aki a természet törvényeit kijátszani akarja.
            </p>
            <p>
               De az öreg ember gyámoltalan tekintete egyszerre összeszoritotta a
                  szivemet.
            </p>
            <p>
               - Nem, kedves barátom, nem tartom bolondnak, hiszen mindenkinek
                  megvan a joga hozzá, hogy a maga módja szerint boldog legyen. Miért ne lehetne
                  éppen maga az az ember, aki a régi sablont megdönti? A közhit nem bizik a
                  túlhosszu fiatalságban, de ha a bibliának hinni lehet, hát valamikor százéves
                  férfiak is voltak a földön, akik szerelmes lovagokként élték végig édes és
                  irigylésreméltó életüket. Miért ne lehetne maga méltó utódja az ó-testamentum
                  patriárkáinak?
            </p>
            <p>
               Őszinte hangon és becsületes arccal mondtam ezt a perfidiát, de az
                  amerikai megütődve nézett rám, majd rezignáltan megbólintotta hatalmas
                  koponyáját.
            </p>
            <p>
               - Fiam, ha gunyt akar üzni belőlem, hát nincs igaza. Fiatalnak érzem
                  magam és az is vagyok, akármit is mond az az elsárgult anyakönyvi levél, melyre
                  valamikor nagytiszteletes Szabó Dániel esperes ur a születésemet följegyezte. Itt
                  van, nézze meg a karomat: nincs az a husáng, amit puszta kézzel szét ne törnék, s
                  ha munkáról van szó, bizvást fölvehetem a versenyt a maguk enervált fiataljaival,
                  akik ebéd után az idegdoktorok várószobáiban lebzselnek. Csak a maguk kényeskedő,
                  elpuhult, léha társadalma tartja aggastyánoknak a hatvanéves férfiakat. A hiba a
                  koravén fajtájukban van, amely az élet legragyogóbb delén roppan meg, s
                  tehetetlenül vonul a kályhasarokba, hogy az örök sötétségre elkészüljön. Mi,
                  akiket egy idegen világrész viharai edzettek férfiakká, ebben a korban élvezzük
                  legjobban az életet. Az amerikai hatvanéves korában kezd csak igazán élni; a
                  sport, a szerelem, az utazás millió gyönyörüsége sohase izgatja kellemesebben,
                  mint amikor az első deresedő hajszál kivillan a halántéka feketeségéből.
            </p>
            <p>
               A melle gőgösen kifeszült s nagy, otromba ciclops-fejét önérzettel
                  hátraszegte, mint valamikor a texasi erdőkben, vagy a délamerikai sikságokon, a
                  gyilkos, mindenre elszánt kalandorok közt, ahol a testi erőnek még egyforma értéke
                  van a szellemi felsőbbséggel. Most csakugyan ugy tetszett, hogy az akarat és az
                  energia acélszobrát látom magam előtt, az ősembert, aki aggkora küszöbén is
                  vakmerően megbirkózott a rengeteg fenevadjával.
            </p>
            <p>
               - Barátocskám - mondta most valami hallatlan dölyfösséggel és a szeme
                  szikrákat szórt, mint a tüzes vas - barátocskám, a fiatalság is csak egyéni dolog,
                  mint minden emberi vonás. El tudok képzelni harmincéves véneket, akik a
                  legkáprázatosabb szépséget is elhervasztják és hatvanéves fiatalokat, akikhez a
                  szenvedély lángolásával simul a legszerelmesebb gyermekleány.
            </p>
            <p>
               - Lehet, mr. Simon, - szóltam azon a békülékeny hangon, mellyel az
                  ember az idegbajosokkal beszélgetni szokott.
            </p>
            <p>
               Az amerikai, ugylátszik, kiérezte szavaimból, hogy nem a lelkemből
                  fakadtak, a gőgösség eltünt az arcából, szeme ismét a gyermek meleg
                  ragaszkodásával tapadt rám, s gyöngéden, szinte szentimentális elérzékenyüléssel
                  simogatta meg a kezemet, mely az imént még majdnem összeroppant a szoritása
                  alatt.
            </p>
            <p>
               - Édes fiam és még egy dolog, amiről nem szabad elfeledkeznie. Az
                  élet még tartozik nekem valamivel! A vagyonból, az egészségből, a testi erőből
                  talán többet is kaptam, mint az emberek legnagyobb része, de a szeretet, a jóság
                  és a ragaszkodás mindörökre elmosódott életemben az édesanyám koporsója fölött,
                  mint a harangszó, mely a temető füzfái között tova suhan. Jó végzetem még tartozik
                  nekem az álmaim asszonyával, akiért a millióimat összegyüjtöttem...
            </p>
            <p>
               Oly megható őszinteséggel beszélt, hogy igazán kegyetlenség lett
                  volna maliciózusnak lenni hozzá, s most már én is komolyan kérdeztem:
            </p>
            <p>
               - És a kicsike... bizonyos benne, hogy ő is az álmai hősét látja
                  magában?
            </p>
            <p>
               Az amerikai szeme fölragyogott, mint egy szerelmes diáké.
            </p>
            <p>
               - Az álmai hősét... ez sok lenne, édes barátom... De hogy jó embernek
                  tart és ragaszkodik hozzám egy kicsikét, ebben már csakugyan bizonyos vagyok.
            </p>
            <p>
               Késő este kocsiztunk be a városba a szőlőhegyeken át és mindketten
                  elgondolkodva vetettünk néha egy-egy pillantást a tó ezüstös sikságára. A viz,
                  melyen rejtelmes fénycsikok táncoltak, époly megfejthetetlen misztériumként
                  ragyogott felénk az éjszakában, mint a tizennyolcéves gyermekleányok szive...
            </p>
         </div>
         <div type="chapter">
            <head>
               XV.
            </head>
            <p>
               Az amerikai másnap redingote-t öltött és megkérte a Török Ilka kezét.
                  Együtt mentünk el a kastélyba, mely virágos nyári pompájában ragyogott felénk,
                  szinte azt a látszatot keltve, mintha mérhetetlen távolságban volna a poros
                  tuladunai várostól, a hétköznapi emberektől, a banális érzésektől, melyek szürke
                  felhőkként lebegtek az unalmas házak fölött. Törökné selyempongyolában jött elénk
                  a terraszra és oly elérzékenyült pillantással szoritotta meg a milliomos kezét,
                  mintha máris beleélte volna magát a boldog és elbájolt anyós szerepébe.
            </p>
            <p>
               - A rossz lányom megérdemelné, hogy kiszidják, hiszen a lustasága már
                  csakugyan tulmegy minden emberi határon. Tudják, hogy csak most birtam kizavarni
                  az ágyból? A lefekvésről sohase akar hallani hajnal előtt, akár reggelig is ott
                  virrasztana a kertben vagy az öreg szeptemvir könyvtárában, de másnap személyes
                  inzultusnak veszi, ha tiz óra előtt a hálószobájába benyitok. Ugyan láttak már
                  világéletükben ilyen lusta teremtést?
            </p>
            <p>
               Simon Sándor kijelentette, hogy afféle világlustái csakugyan nem
                  élnek már a keletrómai császárság sirbatérte óta, de aztán egyszerre komolyra
                  forditotta a beszédet:
            </p>
            <p>
               - Kedves nagyságos asszonyom, mi tulajdonképpen nagyon komoly ügyben
                  jöttünk ide. Mi, amerikaiak, elvileg gyülöljük a hosszu bevezetéseket s az
               etikett törvényei annyira ismeretlenek előttünk, akár a holdvilág
                  tüzhányói. Becsületes yankee módjára, parlagi őszinteséggel kérdezem hát meg
                  öntől, ugyan mit szólna hozzá, ha a kis leányát feleségül kérném?
            </p>
            <p>
               Nagy tenyerét esetlen kedélyességgel tartotta háziasszonyunk elé,
                  mint a lókupec, aki egy szemrevaló paripára alkuszik, de Törökné nem tartotta
                  sértőnek azt a rusztikus modort, ellenkezőleg: előbb elsápadt, majd belepirult a
                  hallatlan szenzációba, aztán egyszerre boldogan sirva fakadt és sápadt ujjaival
                  reszketve átkulcsolta a milliomos kinyujtott kezét.
            </p>
            <p>
               - Oh, mr. Simon, milyen régen sejtettem, hogy ilyesmi jár a fejében!
                  Az anya szeme mindig meglátja az ilyen szándékot, még jobban meglátja, mint a
                  fiatal leány, akit ezekben a dolgokban joggal tartanak a föld legnagyobb
                  tudósának.
            </p>
            <p>
               - Tehát nincs kifogása a tervem ellen?
            </p>
            <p>
               - Már hogy lenne, mikor a kicsikém a leggazdagabb, a legimádottabb
                  fiatal asszony lesz az egész föld kerekségén! De mivel a válasz mégse engem illet
                  meg, hát rögtön be fogom hivni a kis leányomat, hogy négyszemközt beszélhessen
                  vele...
            </p>
            <p>
               Eltünt az egyik indiai selyemfüggöny mögött és mi pár percig egyedül
                  maradtunk a terraszon, anélkül, hogy egyikünk is szólt volna. Az amerikai
                  elgondolkodva nézte a kertben zümmögő méheket, melyek dongó repüléssel keringtek a
                  bársonyviolás ágyak körül, s nekem ugy tünt föl, mintha az öreg ember hirtelen
                  ádámcsutkás, szögletes kamasszá lett volna megint, a régi, kopott és nyurga Simon
                  Sándorrá, aki féléjszakánként járt a holdvilágos ablak alatt, melyen belül az
                  impertinens kis Mályvay Ilka a huszártisztekről álmodott...
            </p>
            <p>
               De nem volt sok időnk a töprengésre, mert a függöny most hirtelen
                  félrelibbent s a Török Ilka drága, pisze orrocskája megjelent a terraszra özönlő
                  fénytenger közepette.
            </p>
            <p>
               - Jé, maguk ugy ülnek itt, mintha valami vérbirósági itéletre
                  készülnének! - mondta egy ásitást elnyomva, miközben gyürüs kis kezét védőleg
                  tette a tapadó bluzából kicsillogó fehérségre. (Vajjon a napsugártól féltette-e a
                  bőrét, vagy a mi pillantásunktól, azt nem tudom.)
            </p>
            <p>
               Törökné, aki ünnepiesen tipegett utána, most szemlesütve
                  megszólalt:
            </p>
            <p>
               - Szivecském, légy kissé komoly, mert Simon ur fontos dologról akar
                  beszélni veled. Ne felejtsd el, hogy nagy leány vagy már, hiába őrzöd a régi
                  bábuidat a subládod fiókjában.
            </p>
            <p>
               Helyeslőleg, szertartásos komolysággal bólintottam meg a fejemet, de
                  Ilkácska nem igen volt rávehető arra, hogy a megérett, fiatal hölgyet
                  szimulálja.
            </p>
            <p>
               - Szent Isten, csak nem akarják talán megkérni a kezemet? - kiáltott
                  föl tréfás megdöbbenéssel.
            </p>
            <p>
               Zavartan meredtünk egymásra, anélkül, hogy bármelyikünk is
                  elmosolyodott volna, s a kisleány fürkészve, kiváncsiságtól csillogó szemmel
                  nézett hol reám, hol az amerikaira.
            </p>
            <p>
               - Jézusom, hiszen maguk egyáltalában nincsenek tréfás kedvükben!
                  Akarnak velem fogadni, hogy csakugyan ilyesmi van a szándékukban?
            </p>
            <p>
               Simon Sándorban felülkerekedett az amerikai humor.
            </p>
            <p>
               - Megnyerte a fogadást! - szólt csendesen.
            </p>
            <p>
               - Tehát igaz, tehát csakugyan feleségül akarnak venni? És melyikük a
                  szerelmes, ha kérdeznem szabad? Mindketten olyan arcot vágnak, mintha valami
                  kedves családtagjuk meghalt volna, tehát beláthatják, hogy nem találhatom ki,
                  melyik az imádóm!
            </p>
            <p>
               Most már elnevettem magamat és udvarias sajnálkozással tártam szét a
                  karjaimat, az amerikai azonban változatlanul komoly maradt. A kis leány rögtön
                  megértette a szituációt és a könyökével gyöngén megbökte az édesanyját.
            </p>
            <p>
               - Simon? - kérdezte suttogva.
            </p>
            <p>
               - Ő, szivecském, - mondta ellágyulva Törökné.
            </p>
            <p>
               A leány egy pillanatig kiváncsian nézte az amerikait, vonásairól
                  eltünt a gyermekes mosolygás, s nekem hirtelen ugy rémlett, mintha a jácintos
                  szeméből valami zöldes láng csapott volna a mozdulatlanul ülő vén ember felé.
            </p>
            <p>
               - Maga? - szólt halkan, megborzongva, mintha egyszerre valami hideg
                  szellő érintette volna.
            </p>
            <p>
               Az amerikai ügyetlenül bólintott, de a könnyed tónus, melyet
                  megütött, nem igen illett a különös leánykéréshez.
            </p>
            <p>
               - Ez a következménye annak, ha valaki egy fehérhaju aggastyánnal
                  kacérkodik! - mondta tréfásan.
            </p>
            <p>
               Ilkácska azonban nem reflektált a frivol megjegyzésre.
            </p>
            <p>
               - És maga szerelmes belém, bizonyosan tudja, hogy szerelmes? -
                  kérdezte csodálkozva.
            </p>
            <p>
               Simon Sándor rezignáltan intett, de tüzelő arca elárulta, hogy e
                  pillanatban nem igen van mit dicsekednie a hires, amerikai hidegvérével.
            </p>
            <p>
               - Hogy szerelmes vagyok-e? Édes kis barátnőm, a magam korabeli férfi
                  már nem szokott a szerelméről beszélni, de én annyira vagyok, hogy már a
                  természetes szégyenérzésemről is lemondtam. Ha sajnálnak, vagy ha vén bolondnak
                  tartanak is, bevallom, hogy pár hét óta megint huszéves suhancnak érzem magamat, s
                  átkozott kedvet érzek hozzá, hogy mindenkit kupán üssek, aki magácskát csinosnak
                  találja. Pedig ez a vállalkozás tulhaladná az erőmet, mert mindenki szerelmes
                  magába, akivel valaha egy szót is váltott. Ez oly természetes dolog, mint hogy a
                  napot, a virágot, a nyári hajnalt, a gyermekkacagást, vagy a májusi erdőt
                  szeretjük. A furcsaság csak ott kezdődik, hogy ezt a vén fejemmel őszintén el is
                  mondom magának, sőt titokban abban reménykedem, hogy a világ sok millió fiatal,
                  szép, szeretetreméltó és gazdag férfia közül éppen engem fog kiválasztani, engem,
                  aki bizvást a nagyapja lehetnék...
            </p>
            <p>
               Törökné élénk szemforgatással csóválta meg a fejét, magam is
                  udvariasan mormogtam valamit a sziv örökös fiatalságáról, de a kis leány nem
                  reagált az utóbbi megjegyzésre, hanem még mindig valami boldog és titkos derüvel
                  nézte a kipirult milliomost.
            </p>
            <p>
               - És miért szerelmes belém? - kérdezte kiváncsian, mig szeméből
                  valami szivárványos melegség csapott a fölhevült Simon Sándor felé.
            </p>
            <p>
               - Hogy miért? Drága kis barátnőm, erre a kérdésre aligha tudnék
                  magának preciz feleletet adni, mert a szerelem forrásaira sokkal nehezebben lehet
                  rábukkanni, mint a nagy folyamokéira, melyek néha beláthatatlan őserdők mélyén
                  rejtőznek. De mit bánja az ember a távoli és titokzatos forrást, mikor a
                  hömpölygő, napsugárban csillogó folyamot látja, mely a leghatalmasabb gőzösöket is
                  megbirja!
            </p>
            <p>
               - És a maga szerelme ilyen hömpölygő folyam, Simon ur?
            </p>
            <p>
               Oly bájos csacsisággal kérdezte ezt, hogy mindnyájan elnevettük
                  magunkat.
            </p>
            <p>
               - Hát nem gyerek még, hát nem éretlen gyerek? - kiáltott föl Törökné
                  sugárzó szemmel.
            </p>
            <p>
               A kisleány most bizalmasan odakönyökölt a milliomos karosszékére, s
                  mialatt a különös pózban még jobban kivillogott a hófehér, gömbölyödni készülő
                  amorett-vállacskája, komoly arccal kérdezte:.
            </p>
            <p>
               - Hát csakugyan lehet, hogy az ilyen komoly, világlátott és
                  tiszteletreméltó uriember egy magamfajta, éretlen fruskába szerelmes? Lehet ez,
                  becsületszavára állitja? Maga, aki a megszemélyesitett higgadtság és tekintély,
                  csakugyan egy torkos, lusta, örökké fecsegő, léha kis tacskót akarna ünnepies
                  arccal az oltár elé vezetni? És nekem, akit még a saját szobalányom se vesz
                  komolyan, akit tegnap még a jó apácák a sarokba térdeltettek, aki titokban még
                  mindig Apollóniával, a pirosképü, sváb bábummal játszom délutánonkint a
                  gyermekszobában, nekem jogom lesz ahhoz, hogy mrs. Simonnak hivassam magamat, mint
                  valami angol ladynek, aki a nagy óceánjáró hajón Indiába utazik?
            </p>
            <p>
               - Oh igen, drágám, mindehhez joga lesz, sőt ahhoz is joga lesz, hogy
                  ezentul maga térdeltessen engem a sarokba, ha - amitől Isten óvjon - rosszul
                  viselném magamat.
            </p>
            <p>
               A fiatal leány még egy darabig tünődve meresztette a levegőbe tótos
                  orrocskáját, szemét bájosan összehuzta, mintha még egyszer meghányna-vetne magában
                  minden eshetőséget, aztán vállatvonva szólott:
            </p>
            <p>
               - Miért is ne mennék magához, mikor maga a legjobb, legbecsületesebb
                  és - el ne bizza magát - talán a legcsinosabb férfi is valamennyi ismerősöm közt s
                  mikor bizonyosan tudom, hogy engem sokkal jobban szeret, mint ahogy megérdemlem?
                  Az a férfi, aki egy ilyen éretlen, hencegő, haszontalan kis iskolásleányt
                  megtisztel azzal, hogy feleségül kéri, igazán nem érdemelné meg, hogy kosarat
                  kapjon. De becsületszavára fogadja, hogy sohase fogja éreztetni velem, hogy maga
                  egy tekintélyes uriember, én pedig csak egy nyelveskedő csöppség vagyok? Meri a
                  becsületszavát adni, hogy az esküvő után mindig egy komoly hölgyet fog látni
                  bennem, s ha a szobalányt vagy a szakácsnőt összeszidom, elvileg nekem fog mindig
                  igazat adni?
            </p>
            <p>
               Az amerikai, aki a kedves léhaságok hallatára teljesen magához tért
                  zavarából, a szivére tett kézzel esküdött meg, hogy Ilkácskát legalább is oly
                  tiszteletreméltó hölgynek fogja tekinteni, mint az angol lordkancellár feleségét,
                  s hogy azt a magáról megfeledkezett szobalányt, akinek mrs. Simon nem imponál
                  kellőleg, harminc és feles ágyuval fogja kikergetni a házából. Ez a kijelentés
                  ujra könnyekre fakasztotta Töröknét, aki csak akkor csillapodott le kissé, mikor a
                  kisleány a háziasszonyi kötelességére figyelmeztette. E figyelmeztetésnek az lett
                  a következménye, hogy tiz perc mulva fejedelmi ozsonna állt előttünk a pirosra
                  festett kerti asztalon.
            </p>
         </div>
         <div type="chapter">
            <head>
               XVI.
            </head>
            <p>
               A bakonyváriak váltakozó érzésekkel fogadták patrónusuk eljegyzési
                  hirét. Akadtak, akik boldog jövőt jósoltak Simon Sándornak, - a milliók szerintük
                  a fiatalságát is pótolják, - mások a menyasszony raffináltságában biztak, de a
                  közvélemény oroszlánrésze azt tartotta, hogy a nábob megrokkant és embergyülölő
                  aggastyánként fog kikerülni vakmerő kalandjából. A kisváros bölcsei, ha suttogó
                  hangon is, de kijelentették, hogy az abnormálisan meghosszabbitott fiatalság
                  mindig a szanatóriumban vagy a bolondok házában végződik.
            </p>
            <p>
               Simon Sándor nem igen tudott a róla keringő pletykákról, mert vele
                  szemben még a legveszedelmesebb kofalelkek is álarcot viseltek. A polgármester és
                  a tanács üdvözlő-deputációban járultak Bakonyvár jóltevője elé,
                  tüzoltófőparancsnokunk naponkint virágbokrétákat küldött Török Ilkának, az
                  asszonyok pedig édeskés mosollyal fogták el a milliomost az esti korzón.
            </p>
            <p>
               - Oh, drága, jó Simon ur, milyen nagy örömmel hallottuk, hogy azt az
                  édes kis angyalt eljegyezte. Ez a bájos teremtés igazán arra született, hogy egy
                  komoly férfit boldoggá tegyen.
            </p>
            <p>
               Az amerikai jókedvü bólintással vette ki kurta pipáját a szájából,
                  keményen kezet rázott a gratuláló asszonyokkal s büszkén, ragyogó szemmel tünt el
                  a Muselmann-féle könyvkereskedés ajtaja mögött. Igy szerencsére nem hallotta,
                  mikor az álnok kigyók nevetve összesugtak egymással:
            </p>
            <p>
               - Látta, milyen meghatott arcot vágott, mikor a menyasszonyát szóba
                  hoztam? Szegény bolond, ez is egy kipárnázott szobában fogja befejezni szomoru
                  földi karrierjét!
            </p>
            <p>
               Ilkácska titokzatos arccal lubickolt a kisvárosi pletykahullámok
                  között, mosolyogva, de kissé fennhéjázó pillantással köszöntötte ismerőseit az
                  esti korzón, naponként uj és uj kalapokkal jelent meg a Hájek apó cukrászdájában,
                  s vőlegénye karján néha be-belibbent a piactéri divatüzletekbe, ahol egy királynőt
                  megillető tisztelettel fogadták. A bakonyvári kereskedelem e napokban száz
                  esztendőre föllendült; a szóbeszéd szerint egy lyoni selyemgyár kizárólag a
                  nagyzoló kis fruska számára dolgozott, s Mlle Karolin, sánta
                  divatáruskisasszonyunk, aki még mindig félszázad előtti modorban diszitette a
                  kalapokat, külön tanulmányutakat tett Budapestre, hogy a legujabb divatot
                  tanulmányozza.
            </p>
            <p>
               Az amerikai egy napon bizalmasan karonfogott a Polgári
                  Társaskörben.
            </p>
            <p>
               - Volna-e kedve hozzá, hogy egy-két napra kimulassa magát, maga vén
                  korhely? - kérdezte nevetve, miközben szokása szerint vaserővel belekapaszkodott a
                  vállamba.
            </p>
            <p>
               - Miért kérdi?
            </p>
            <p>
               - Mert ha volna, akkor felküldeném Budapestre, ahová ugyis tudom,
                  hogy a teljes szivéből vágyakozik.
            </p>
            <p>
               - Mi dolgom lenne Pesten?
            </p>
            <p>
               - Bevált egy csekket a Hitelbanknál.
            </p>
            <p>
               - És miért nem hozatja el postán a pénzt?
            </p>
            <p>
               - Először, mert félek, hogy soká tart a dolog, másodszor, mert meg
                  akarom kérni, hogy egyetmást mindjárt bevásároljon a számomra. Én - tette hozzá
                  valami alamuszi szemérmetességgel - mostanában még egy órára se akarok elmozdulni
                  Bakonyvárról.
            </p>
            <p>
               A könyvtárszobában mindjárt megirta a csekket, - nyolcvanezer
                  koronáról szólt, - s mikor csodálkozva megkérdeztem tőle, hogy mi szüksége van
                  ekkora összegre, az amerikai kedves zavarral elnevette magát.
            </p>
            <p>
               - Édes fiam, - mondta, - sokszor kijelentettem már, hogy maga előtt
                  nincs titkom, hát most is elárulok magának egy bizalmas dolgot: ez a kis csöppség
                  jobban ért ám az uri élethez, mint az egész góthai almanach. Én, magunk közt
                  szólva, vénségemig egy tehetségtelen filiszter maradtam, aki a koldus-őseim
                  parasztvérét hordom az ereimben, de ez a kis ördög, akármibe fogadok, egy hercegi
                  nemzetségből került valami kalandos uton a kisvárosi nyárspolgárok közé. Én, a
                  millióim dacára, most is ötös szivart szivok és kocsisbort iszom az ebédemhez, s
                  csak azért utazom az első osztályon, mert a világ megkivánja tőlem ezt a
                  fényüzést. A legjobb izüt most is a hagymás rostélyosból és a lekváros derelyéből
                  eszem, s magamra annyi pénzt se költök el, mint egy falusi bérlő vagy egy
                  kisvárosi ügyvéd. De a kicsike, az eret fog ám vágni a feneketlen pénzeszsákomon,
                  mert ez ugyan nem elégszik meg azzal, hogy egy vidéki kuria ebédlőjében trónoljon.
                  Tudja, hogy miképpen akarja berendezni a jövendőbeli háztartását?
            </p>
            <p>
               - Már meg is csinálta a programmját?
            </p>
            <p>
               - Ne mondja el senkinek, de kész mulatság, amit hallani fog: a
                  nagyzoló kis bolond soffőrt, három inast, vadászt, két szobaleányt s isten tudja
                  még mekkora személyzetet akar szerződtetni, mert az a fixaideája, hogy egy
                  milliárdosnak époly fényüzéssel kell élnie, akár egy istentől eredő fejedelemnek.
                  «A montenegrói királynak, - mondta tegnap este, - kevesebb a pénze, mint magának,
                  s mégis udvarmestert meg kamarást tart maga mellett.» Csak nagy fáradsággal tudtam
                  lebeszélni arról a szándékáról, hogy ő is udvarmestert és kamarást
                  szerződtessen.
            </p>
            <p>
               - Voltaképpen, ha jól meggondoljuk, talán igaza is van...
            </p>
            <p>
               - Várjon csak! A kelengyéjét Párisban és Londonban rendelte meg, s
                  ezenkivül még Bakonyvárott is elköltött annyit, amennyiből husz gazdag menyasszony
                  az egész háztartását fölszerelhetné. A butorokról, a porcellánról, a képekről, a
                  nippekről nem is akarok beszélni, de azt bizalmasan elárulhatom, hogy egy külön
                  kis palotát is kicigánykodott magának.
            </p>
            <p>
               - Hát nem a Szentmiklóssy-kastélyban fognak lakni?
            </p>
            <p>
               - A Szentmiklóssy-kastély élete fogytáig az édesmamáé marad, mert egy
                  milliárdos felesége joggal megkivánhatja, hogy még az édesmamája is külön
                  palotában lakjék. Mi nyaralót fogunk épittetni a belga tengerparton és a Rivierán,
                  uri házat Párisban és Budapesten, s azonfölül idehozatjuk Bakonyvárra a Broglie
                  herceg hires kastélyát, melynek mását már minden illusztrált ujságban
                  láthatta.
            </p>
            <p>
               - Idehozatják? Hogyan érti ezt, ha kérdeznem szabad?
            </p>
            <p>
               - Egy gyönge pillanatomban megigértem a kicsikének, hogy ujra
                  fölépittetem a Broglie-kastélyt itt a tuladunai hegyek között, összes termeivel,
                  tornyaival, erkélyeivel, loggiáival és fölvonó-hidjaival együtt, még pedig magával
                  a világhirü Magnard mesterrel, aki ugyszólván kizárólag a francia főnemesség
                  számára dolgozik. Magnard mester már tegnap táviratozott, hogy a hónap végén
                  megérkezik Bakonyvárra.
            </p>
            <p>
               - És mennyibe fog kerülni ez az uri szeszély?
            </p>
            <p>
               - Oh, az összeg szóra se érdemes! Kilenc milliócskáért az egész
                  Loire-menti kastély föl fog támadni a mi dunántuli paraszthegyeink között.
            </p>
            <p>
               Gunyosan beszélt, látszólag cseppet se rokonszenvezett a kicsike
                  nagyzolási hajlamaival, minduntalan kitört belőle az egykori, nyomorgó szabómester
                  puritánsága, de a szemei, a feltünő jókedve elárulták, hogy mégis büszke a
                  menyasszonyára, s hogy a pénzfecsérlés, mellyel Ilkácskát boldoggá teszi,
                  voltaképp pokoli örömet szerez neki. Lassankint kiderült, hogy ez a legendás
                  pénzcsináló annyira se becsüli a pénzt, mint a pipahamut, hiszen a rostélyosát, a
                  dohányát és az öt deci kocsisborát még most is meg tudná keresni a saját keze
                  munkájával.
            </p>
            <p>
               Budapestről elhoztam a pénzt s eljártam az ékszerésznél a kis leány
                  fejedelmi gyémánt-diadémja ügyében, tárgyaltam Zettelmannal a butorok miatt (a
                  petit Trianon mintájára akartuk berendezni a fiatal asszony szobáit) s éjfélkor
                  megvártam a pályaudvaron Magnard mestert, aki a párisi expresszel jött Budapestre.
                  A kecskeszakállas francia müvész, aki eleintén hallani se akart róla, hogy
                  csendőrkiséret nélkül merészkedjék a veszedelmes magyar pusztára, bizonyos
                  bámulattal és megnyugvással vette tudomásul, hogy Bakonyvárott kaputos emberek
                  laknak, s hogy az álarcos rablók még a tuladunai hegyek közt se tartoznak a
                  mindennapi jelenségek közé.
            </p>
            <p>
               Még a nyáron megkezdődött az épitkezés, hallgatag, idegen munkások
                  hemzsegtek a szédületes állványok tetején, furcsanyelvü öregek mérecskélték
                  zsinórokkal a leendő park helyét, óriási falak nőttek ki a földből egyetlen
                  éjszaka alatt, s Magnard mester vászonkabátban és óriási szalmakalappal a fején,
                  sürgött-forgott a kriptahidegségü boltozatok között. Lassanként kezdtek
                  kibontakozni a Broglie-kastély körvonalai, az óriási homlokzat kiváncsian
                  előbukkant szövevényes deszkaruházatából, az ablakok nyitott szemei bámulva
                  beleásitottak a hüvösködő bakonyi levegőbe s a függőhid hatalmas csipkepárkányzata
                  egy reggel gőgös fenséggel jelent meg a kisvárosi viskók fölött. Az idomtalan
                  kolosszus mindinkább szabályos alakot kezdett ölteni, már láthatóvá lett a
                  gyönyörü kapuboltozat, melyre kanyargós kocsiföljáró vezetett s a kisvárosiak,
                  akik eleintén gunyos arcfintorgatással sürgölődtek az állványok körül, mindjobban
                  elnémultak a hallatlan pompa láttára, mely a zavaros khaoszból kibontakozott.
                  Egyszerre megérintette őket a fejedelmi paloták ünnepiesen áhitatos hangulata, a
                  nagy, hideg, exkluziv kastélyok levegője félelmesen belopózott a lelkükbe s kicsit
                  büszkén, de a csodálkozástól, a bámulattól és a saját kicsiségük tudatától
                  megdermedve nézték a mindinkább megelevenedő csodát, mely messze királyi várak,
                  komor lovagtermek, sötét fegyvercsarnokok szineit varázsolta ide piszkoszöld
                  hegyeik közé, ahol mindeddig csak romantikus francia regényekből ismerték a
                  feudális kastélyok fényüzését. Magnard mester, aki delenként parajt és tükörtojást
                  ebédelt a Korona éttermében, s elvileg ellene volt minden husevésnek, titokzatos
                  és érthetetlen varázslóvá nőtt a szemükben, aki a kaszinói Ponson-regények hőseit
                  idézte vissza lobogó fantáziájukba.
            </p>
            <p>
               Simon Sándor félnapokat töltött menyasszonyával az épülő palota
                  körül, fiatalos ruganyossággal ugrándozott a kisleány kiséretében az épülő
                  állványokon, s jókedvü szivarozás közt hallgatta, mikor a kastély jövendőbeli
                  urnője néha kiváncsian megszólitotta a kecskeszakállas francia épitészt:
            </p>
            <p>
               - Igaz, hogy külön hangversenytermet kapunk, drága mester?
            </p>
            <p>
               A francia, aki szemmellátható elragadtatással nézte a csinos és
                  kokett babát, komolyan megbólintotta a fejét.
            </p>
            <p>
               - Nemcsak hangversenyterem lesz, de külön bálterem is, még pedig
                  szakasztott olyan, amilyenben a XIV. Lajos barátnői táncolták annak idején a
                  menuettet. Az urak pedig pompás billiárd-termet fognak kapni, melynek eredetijében
                  valamikor maga a biboros-herceg szórakozott.
            </p>
            <p>
               Az amerikai, aki kurta kabátjában, pörge lódenkalapjával a fején,
                  sehogy se hasonlitott egy főuri vár urához, s aki a Lajosok koráról körülbelül
                  annyit tudott, mint a tibeti alkotmányról, elégedett dörmögéssel nézte a
                  fölmutatott terveket, s megnyugodva szólt Magnard mesterhez:
            </p>
            <p>
               - Igen, a billiárdteremre égető szükség van, ezt még az édesapám
                  házában megszoktam, aki diner után sohase tudott meglenni a mindennapi partieja
                  nélkül.
            </p>
            <p>
               A francia helyeslőleg biccentett kómikus sárgarépa-szakállával, a
                  kislány azonban, aki hirből jól ismerte a mennyei lajtorját, titokban nagyot
                  csipett a vőlegényén.
            </p>
            <p>
               Egy délután - az állványokat már elszedték az épület mellől - egyedül
                  álldogáltunk Simon Sándorral a leendő nagy ebédlő erkélyén, mely büszke fenséggel
                  trónolt a bakonyvári házak fölött. Körülöttünk a mesebeli kastély rózsaszinü
                  márványa csillogott az alkonyati nap biborfényében, alattunk, megalázkodó
                  rabszolgák módjára, meggörnyedt filiszter-viskók lapultak félénken az anyaföldhöz.
                  Idefönn egy sejtelmes álomvilág hangulatai lebegtek, aranyos emlékek a multból,
                  mely valaha selyemmentés márkinők, szerelmes királyasszonyok kacagását hallgatta,
                  odalenn, a mindjobban homályosodó mélységben, a sáros, józan Jelen prózája borult
                  a pislogó petróleumlámpákra. Odalenn a nehézkes, szürke, mindennapi gondoktól
                  görnyedő kisváros lihegett a leszálló alkonyatban. A füszeresboltokból papucsos
                  cselédlányok surrantak ki, a kávéházban gabonaügynökök ültek, s a piac kövein
                  kövér kanonokok végezték rendes emésztési sétájukat. Mily más volt odalenn minden,
                  mint itt, a szellős magasság levegőjében, a régi fejedelmek gőgös fényüzése,
                  finomkodó hangulatai közepette, melyek láthatatlan szárnyakon lebegtek
                  körülöttünk! Ez nem gyermekkorunk Bakonyvára volt többé, hanem egy buja sziget a
                  multakból, mely mindeddig csak a fantáziánk mesevilágában élt.
            </p>
            <p>
               - Mr. Simon, - mondtam irónikusan, - nem gondolja, hogy ez a palota
                  nem illik a programmjába? Hogyan illeszti bele a Lajosok kastélyát a gyermeksége
                  ismerős játékházai közé? Vagy a Petit Trianon termei is ott voltak a negyven év
                  előtti emlékei között?...
            </p>
            <p>
               Az amerikai egy darabig elgondolkodva szivta a szivarját, aztán
                  becsületes őszinteséggel tekintett a szemem közé.
            </p>
            <p>
               - Nem, - szólott töprengve, - ilyesmit csakugyan nem vettem a
                  programmomba. Álmomban se képzeltem, hogy valamikor erre is rászánom magamat,
                  hiszen husz év
               óta egyébről se álmodozom, mint hogy gyermekkorom drága
                  reminiszcenciáival fogom megédesiteni a szomoru öregségem óráit. A gyermekkorom
                  kopott, egyszerü, ismerős Bakonyváráról álmodoztam mindig, s lássa, most mégis
                  milliókat fecsérlek el, hogy egy idegen világot támasszak föl magam körül. Mi
                  közöm a Lajosokhoz, a dauphinhez és a Mária Antónia hálószobájához? És mégis
                  boldog vagyok, boldogabb, mint akármikor voltam életemben és mindez sokkal jobban
                  érdekel, mint a kamaszkorom emlékei, mint a régi házak, melyekben valaha
                  betyárkodtam, mint az utcák, melyeknek képét a Far West-re magammal vittem, mint
                  az apám vasalószagu műhelye, melynek butorait az őserdő éjszakájában is magam
                  előtt láttam, ha fáradt szemem lecsukódott. Minden izgat és érdekel, mert egy
                  drága kis tündérnek kedve telik benne, mert a multam semmivé törpült a jelenemhez
                  képest, mert az életet többre tartom, mint az emlékeimet, mert voltaképp csak
                  most, a fehér hajammal kezdem fölfedezni azokat az értékeket, amelyek ezt a földi
                  kóborlást édessé és kivánatossá teszik...
            </p>
            <p>
               Sohasem találtam meglepőnek, ha a szerelemre gyulladt öreg ember a
                  multjával és a jelenével is szakit, de ez a beszéd mégis annyira ámulatba ejtett,
                  hogy egy darabig szótlanul meredtem fölhevült vén barátomra. Magam se tartozom az
                  aszkéták közé, s magam se a sirbolt előcsarnokában várom a mindnyájunkra
                  leselkedő, szomoru véget, meg tudom érteni a hatalmat, mely egy édes szempárból és
                  egy karcsu női termetből kiárad, de a Simon Sándor pálfordulása annyira váratlan
                  volt, hogy egyszerre sutba dobtam minden pszichológiai tudásomat. Eszembe jutott
                  beszélgetésünk a pesti fogadóban, az amerikai rajongó nosztalgiája gyermeksége
                  elfakult szinei iránt, késhegyig menő harca a bakonyvári ujitásokkal szemben,
                  nábobi pénzfecsérelése, hogy porbaomlott mesevárosát föltámaszthassa és sugárzó,
                  szinte fizikai boldogsága, mikor a negyven év előtti utcák portengerében
                  álombasüppedt, hajdani ismerőseivel találkozott. És most kalap nélkül,
                  hátraszegett nyakkal, a bakonyi szellőben fürödve állt itt mellettem egy francia
                  hercegi kastély erkélyén, gőgösen előrenézve a jövőben, mig multjának impressziói
                  ismét elsülyedtek az idők tengerében, mint a gálya kincsei, melyek az óceán
                  mélyébe leszállottak.
            </p>
            <p>
               - És Bakonyvár, a gyermekkora Bakonyvára nem is érdekli többé? -
                  kérdeztem ámulva, mig kutató pillantásom kiváncsian belefurakodott a lelkébe.
            </p>
            <p>
               Az amerikai csöndesen maga elé mosolygott, arcán ravasz és jókedvü
                  világosság tündökölt és nehézkes vállvonogatással szólott.
            </p>
            <p>
               - Őszintén szólva, csak annyira érdekel, mint a Montepin-regény,
                  melyet suhanckoromban olvastam, vagy mint a régi valcer, melyet a béna sipládás
                  játszott félszázad előtt az udvarunkban. Semmi se érdekel fiam, csak ennek a
                  pajkos kis boszorkánynak a nevetése, a furcsa hajfürt, ami a halántéka mellett
                  kibukkan, az uj csipkebluz, amit délutánonkint a kedvemért fölvesz, a sok bolondos
                  kivánság, amivel a pénzes szekrényemet megdézsmálja, a meleg kézszoritás, mellyel
                  régimódi lovagiasságomért köszönetet mond. Azt hiszem a kinai pagodákat és az
                  egyiptomi piramisokat is fölépiteném neki, ha egyszer eszébe jutna, hogy ilyesmit
                  akar látni a szalonja ablakából.
            </p>
         </div>
         <div type="chapter">
            <head>
               XVII.
            </head>
            <p>
               A malomvölgy volt Bakonyvár legszebb pontja, de a lomha kisvárosiak
                  csupán a kultivált természetet szerették; a festői vidékek csak vajjal és hónapos
                  retekkel kombinálva izgatták ellustult fantáziájukat. A Homokos, mely a szentgáli
                  erdőkben még csak kanyargó vizfolyás volt, itt egy pisztrángos hegyi patak
                  temperamentumával zúgott végig a smaragdzöld réteken, melyek véghetetlen
                  rónaságként simultak a távoli Bakony lábához. A patak fölött fehér malmok
                  kuksoltak, s a békanyálas vizen tarka szitakötők melengették magukat a délutáni
                  napfényben. A fűben a kék molnár szamara legelt, a padlásablakban tulipiros kendők
                  libegtek, s a padlón, mely a gyorsvizü patakot áthidalta, mezitlábas parasztlányok
                  nézték tükörmásukat a zúgó habjaiban.
            </p>
            <p>
               A lármás bakonyváriak elől, akik vasárnaponként sürü rajokban verték
                  föl a környékbeli csárdák magányát, egy délben kiszöktem a malomvölgybe.
                  Valamelyik pesti ujság novellát kért tőlem a jubiláris számába, s mivel az
                  irodalmat rég cserbenhagytam a milliók kedvéért, zavartalan csöndre volt
                  szükségem, hogy szegény, szunnyadó fantáziám föléledjen. A junius enyhe verőfénye
                  reszketett az átlátszó viz fölött, a malmok fogaskerekei mozdulatlanul pihentek, a
                  sás között ütött-kopott csónakok himbálóztak, s a levegőben a rozsliszt szaga
                  különös módon összeolvadt a frissen öntözött veteményes kertek illatával. A
                  zellerbokrok fölött fehér lepkék cikáztak részegen a nap melegében, s kövér,
                  potrohos bogarak, gőgös háziurakként sütkéreztek a vizmosásos kövek előtt. A
                  magányosság édes és nyugodalmas harmóniája lopózott a lelkembe, a napfénynek, az
                  illatnak, a rétek zöldjének, a viz csobogásának, a távoli harangszónak
                  harmóniája.
            </p>
            <p>
               A malmokon tul, az alsó-jutasi határban, a Homokos parányi szigetet
                  alkot, melyet rozzant fahid köt össze a vadsóskás káptalani réttel. Ez a sziget
                  afféle gazdátlan jószág, melyért ősidők óta folyik a pör a kék molnár és a
                  tiszteletreméltó kanonoki testület közt. A parti sáson tul, mely a tuladunai
                  parasztfolyót vadregényes kerettel övezi, ütött-kopott csárda áll, melynek néhai
                  betyáros hire még mindig nem halványult el teljesen; a nép fantáziája gatyás,
                  hosszuhaju szegénylegényekkel népesiti be a régimódi ivószobát, s a vasuti
                  töltésről még ma is boldog fogvacogással nézik a csárda távoli lámpavilágát, mely
                  a haramiák csillagaként sziporkázik a kristálytiszta nyári éjszakában. A csárdában
                  egy keselyorru vén paraszt gazdálkodik, akinek inkább a lókupeckedés a kenyere; de
                  Bakonyvár romantikus kedélyei néhanapján nem sajnálják a messze utat, hogy a
                  zsiványtanya keresztlábu asztala mellett majszolhassák a vajaskenyerüket és a zöld
                  paprikájukat.
            </p>
            <p>
               Jóval ebédutánig kószáltam töprenkedve a Homokos partján, s mivel
                  valamirevaló téma még mindig nem jutott az eszembe, az a furcsa ötletem támadt,
                  hogy az elvadult szigeten fogom elkölteni a villásreggelimet. Szalonnát, tojást és
                  üvegsört még a kultura háta mögött is talál az ember, s egy kubaszivar még az
                  utszéli csárdákban se tartozik manapság a ritkaságok közé. Csakhamar átvágtam a
                  rozzant padlón, s a korhadt füzek közt bekanyarodtam a tanya felé, mely fehéren
                  izzott a kora délutáni verőfényben. Majoros, a gazda, ölfát fürészelt egy százéves
                  bakon, s a villogó napfénytől hunyorgatva nézett rám a mohos fatörzs mellől.
            </p>
            <p>
               - Tudna-e valami ennivalót adni, Majoros? - kérdeztem tőle,
                  barátságos fejbólintás után.
            </p>
            <p>
               - Mit enne, ha vóna?
            </p>
            <p>
               - Van szalonnája?
            </p>
            <p>
               - Lehet.
            </p>
            <p>
               - Hát tojás?
            </p>
            <p>
               - Ha nem eszik száznál többet, annyi még akad a ház körül.
            </p>
            <p>
               - És üvegsör?
            </p>
            <p>
               Majoros abbahagyta a fürésznyikorgatást.
            </p>
            <p>
               - Hallja, - mondta, - ide nem vándorlegények járnak ám, hanem városi
                  urak. Nemcsak sör találtatik itt, hanem friss feketekávé is, nézzen csak oda arra
                  jobbfelé a szaletliba.
            </p>
            <p>
               Hencegve mutatott a lombokkal födött sátor felé, melyben egy kávézó,
                  szerelmes pár üldögélt. Annyira bele voltak merülve a beszélgetésbe, hogy a
                  jövetelem föl se tünt nekik; szorosan egymás mellett ültek a szaletli fapadján,
                  szemük csillogva mélyedt egymásba, s kezük kedveskedve összefonódott, mintha a Pál
                  és Virginia egy régi fametszetét utánozták volna. De ha ők nem is vettek tudomást
                  rólam, én csak nagy önuralommal birtam megállni, hogy figyelmüket föl ne hivjam
                  magamra: a férfi ugyanis a Bakonyvárról emigrált Bertóthy hadnagy volt, a leány
                  pedig Török Ilka, az amerikai menyasszonya.
            </p>
            <p>
               - Többször is megfordult már itt ez a szerelmes pár? - kérdeztem
                  suttogva a gazdától.
            </p>
            <p>
               Majoros szomszéd elégedetten szivott egyet a fogai közé ékelt
                  cseréppipából.
            </p>
            <p>
               - Hogy többször-e? Két hónap óta minden harmadnap itt kávéznak, pedig
                  ezeknek bizonyosan arra is telnék, hogy a Gubicsekben igyák meg az ebédutáni
                  feketéjüket. De az én kávécskám szemlátomást jobban izlik nekik, mint a
                  Gubicseké.
            </p>
            <p>
               - És bizonyos benne, hogy csupán a friss kávécska miatt jönnek
                  ide?
            </p>
            <p>
               A vén betyár ravaszul ránditott egyet a sovány nyakán.
            </p>
            <p>
               - A biblia szerint semmi se bizonyos e földi siralomvölgyben, de én
                  nem vagyok pap, hogy a bibliát magyarázgassam.
            </p>
            <p>
               - Szeme és füle csak van talán, Majoros szomszéd?
            </p>
            <p>
               - Nekem? Olyan öreg vagyok én már, hogy a fiatal lányt is
                  vénasszonynak nézem, a csókcsattogást pedig összetévesztem a méhdöngéssel.
            </p>
            <p>
               A korcsmáros dörmögő hangja, vagy a fürésznyikorgás megszünése
                  okozta-e, de Török Ilka most felénk forditotta a jácintos kék szemét s egyszerre
                  ijedten, elhalványodva bocsátotta le a karjait, mig Bertóthy szuros szemmel,
                  harcrakészen hajolt előre, hogy az ijedtség oka felől meggyőződjék. Én azonban nem
                  vettem tudomást a riadalomról, hanem mosolyogva megemeltem a szalmakalapomat.
            </p>
            <p>
               - Kezeit csókolom, szép kis tündér! - mondtam oly könnyedén, mintha
                  nem egy eldugott csárdában, hanem valami kivilágitott bálteremben találkoztunk
                  volna.
            </p>
            <p>
               Ilkácska majdnem észrevehetlenül bólintotta meg bájos fejét, az arca
                  most már vérvörös volt, mint egy pünkösdi rózsa, halkan odasugott valamit a
                  lovagjának, majd hirtelen fölugrott a helyéből s gyors léptekkel felém sietett a
                  csárdaudvar közepébe.
            </p>
            <p>
               - Hogyan kerül maga ide? - kérdezte lihegve, izgatottan, mig a
                  szemében ismét fölvillant az a különös láng, mely a minap már a
                  Szentmiklóssy-kastélyban megdöbbentett.
            </p>
            <p>
               - Megéheztem és tojásrántottát akarok enni Majoros szomszédnál, -
                  mondtam nevetve.
            </p>
            <p>
               - Nem azért jött, hogy engem kikémleljen?
            </p>
            <p>
               - Magát? Hát csakugyan olyannak látszom, mint valami szemfüles
                  detektiv, aki fiatal lányok titkaira pályázik? Nem, biztositom róla, hogy csak
                  tojásrántottáról van szó!
            </p>
            <p>
               Ilkácska fürkészőleg tekintett a szemembe, mintha a lelkem
                  legmélyéről akarna olvasni, s a szemle ugy látszik megnyugtató hatással volt rá,
                  mert most melegen felém nyujtotta a fehér kezét.
            </p>
            <p>
               - Ne haragudjék, hogy meggyanusitottam, de ebben a pletykafészekben
                  annyi a gonosz ember! Egy lépést se tehetek, anélkül, hogy a rágalmaikkal el ne
                  halmoznának, de tőlem ugyan beszélhetnek, mig meg nem kékülnek. A maga véleményére
                  azonban többet adok, mint az egész Bakonyvárra, végtelenül fájna, ha a
                  legkedvesebb iróm is rosszat gondolna felőlem.
            </p>
            <p>
               Félig könnyes szemmel, csábitó mosollyal nézett rám s forró keze
                  hizelkedve odasimult az enyémhez, látszott rajta, hogy engem is meg akar büvölni,
                  mint a másik vén csacsit, aki a nevét és a millióit a lába elé helyezte. Én
                  azonban nem mentem bele a szentimentális tónusba, hanem kómikus megbotránkozással
                  csóváltam meg a fejemet.
            </p>
            <p>
               - Drága kis barátnőm, maga jól tudja, hogy én vagyok az egész világon
                  a legnagyobb tisztelője. Rólam tenné föl, hogy rosszat gondolok maga felől? Nem
                  vagyok valami krakélerkedő fiatal suhanc, de biztositom róla, hogy a harci
                  szablyámmal vágnám ketté mindenkinek a fejét, aki magát a jelenlétemben
                  megrágalmazná.
            </p>
            <p>
               Hálásan, megindulva pillantott rám, s mutatóujjával türelemre intette
                  messziről a nyugtalankodó Bertóthyt, aztán hevesen maga mellé ültetett a rozzant
                  fapadra, melyet egy vén szederfa levelei takartak el a kiváncsi szemek elől.
            </p>
            <p>
               - Nézze, - mondta bizalmasan, - maga most jogosan azt kérdezhetné
                  tőlem, hogy micsoda titkaim vannak Bertóthyval, mikor pár hét mulva egy másik
                  férfi fog az oltár elé vezetni. Nem, ne mondjon ellent, magam is különösnek
                  találnám, ha egy más leányt ebben a helyzetben megcsipnék. A látszat, ne is
                  tagadja, ellenem bizonyit, mert a dolognak az a szinezete, mintha valami titkos
                  légyottra jöttem volna ide. Ha füllenteni akarnék, azt mondhatnám, hogy csak
                  véletlenül találkoztam Bertóthyval, hogy az orvos ajánlotta a hosszu gyalogsétát,
                  de sokkal többre tartom magát, semhogy efféle hazugságokra vetemedném. Hát igen,
                  őszintén bevallom: ez csakugyan nem véletlen találkozás, hanem előre megbeszélt
                  légyott, csakhogy egészen más célból, mint ahogy a látszat után elképzeli.
            </p>
            <p>
               - De biztositom róla, hogy én semmit se képzelek!
            </p>
            <p>
               A kisleány nem figyelt a közbeszólásomra, hanem bájos komolysággal
                  intett az unatkozó hadnagy felé, aki tehetetlenségében a kávéskanalakkal
                  csörömpölt. De aztán egyszerre pajkos grimász világitotta meg az arcocskáját.
            </p>
            <p>
               - Azt tudja, ugy-e, hogy ez a nagy kamasz szerelmes belém?
            </p>
            <p>
               - Aki ismeri, mindenki szerelmes magába.
            </p>
            <p>
               - Maga is? Meri azt mondani, hogy maga is?
            </p>
            <p>
               - Bocsánat, de engem a becsületérzés meggátol abban, hogy a barátom
                  menyasszonyának szerelmes vallomásokat tegyek.
            </p>
            <p>
               - Jaj, de diszkrét, hallja! Bertóthy azonban nem tartja Simont a
                  barátjának s csöppet se idegenkedik tőle, hogy a vallomásaival halálra ne
                  szekáljon. Van magának fogalma róla, hogy mit állok ki tőle harmadfél hónap alatt?
                  Mióta elment, nap-nap után irja az ajánlott meg az expressz-leveleket,
                  öngyilkossággal, merényletekkel fenyegetőzik, sőt már azt is irta egyszer, hogy
                  orozva lelövi Simon Sándort. Kérem, csak ne nevessen, akadhat még férfi, akit én
                  is megfosztok a józan eszétől. Képzelheti, hogy eleinte nem válaszoltam az
                  ostobaságaira, egypár levelét fölbontatlanul küldtem vissza, de utóbb én is irtam
                  neki egy hosszu, nagymamás levelet, megmagyaráztam, hogy nem okos dolog, ha velem
                  foglalkozik, s hogy számtalan édes, finom és jószivü fiatal leány van a világon,
                  aki bizonyosan boldogan viszonozná az érzéseit. Azt hittem, hogy ezektől az okos
                  tanácsoktól megjön az esze, de maga nem is hiszi, hogy az ilyen éretlen tacskó
                  mire képes. A mult héten arról értesitett, hogy már a revolvert is megvásárolta,
                  amivel negyvennyolc óra mulva fejbelövi magát, ha postafordultával kedvező választ
                  nem kap tőlem. Mondja kérem, mit tett volna maga az én helyemben?
            </p>
            <p>
               - Maga mit tett?
            </p>
            <p>
               - Két sorban fölszólitottam, hogy jőjjön azonnal Bakonyvárra, s
                  gondolhatja, hogy az esze nélkül ideutazott. Reggel tiz óra óta ülünk itt a
                  szaletliben, annyit beszéltem, hogy már a lélekzetem is kifogyott, megmagyaráztam
                  neki, hogy én méltatlan vagyok a szerelmére, mert én egy rossz, önző, szivtelen
                  kis nő vagyok, aki a házasságot el se birom képzelni autó, inassereg és külön
                  palota nélkül, s hogy az ilyen démon, mint én, sohase tudna boldoggá tenni egy
                  hozzá hasonló, egyszerü és melegszivü fiut. Engem az isten nem egy családi tűzhely
                  védőangyalának, hanem egy szőke és csinosarcu szörnyetegnek teremtett, aki csupán
                  a férfiak megrontására vagyok a világon. Oly borzasztó szinekkel festettem le
                  magamat előtte, hogy most már azt hiszem, akkor se kellenék neki, ha szerelmesen a
                  nyakába ugranék.
            </p>
            <p>
               Hosszu szempillái alól kémlelődve nézett rám, vajjon hiszek-e a
                  mesében, amit elém tálalt, de nem igen igazodhatott el rajtam, mert én tovább is
                  semmitmondó arccal néztem a csárdaudvaron fürészelő Majoros gazdára.
            </p>
            <p>
               - És ez a jellemrajz elég volt hozzá, hogy egy szerelmes lovagot
                  taplószivü filiszterré változtasson? - kérdeztem ártatlan pillantással.
            </p>
            <p>
               A kisleány nevetve bólintott.
            </p>
            <p>
               - Jegyezze meg magának, hogy ha egy nő ki akar magából ábránditani
                  valakit, ez majdnem oly biztosan sikerül, mintha bele akarná szerettetni magába!
                  És azt maga, mint okleveles iró nem tudná? Akar velem fogadni, hogy Bertóthy
                  féléven belül oltárhoz vezet valami pirospozsgás, falusi szépséget?
            </p>
            <p>
               A tapasztalásaim ugyan élénken ellentmondtak annak a teóriának, hogy
                  a szerelmesek a csinosarcu bestiákat kijózanodva a faképnél hagyják, sőt több
                  esetet láttam életemben, mikor a szőke bestiák sokkal erősebben tudták magukhoz
                  láncolni a férfiakat, mint a szende és piruló szüzecskék, de azért egy udvarias
                  gesztussal könnyedén tudomásul vettem a barátnőm kijelentését, s annak a
                  meggyőződésemnek adtam kifejezést, hogy a hadnagyok általában a naiv és gyorsan
                  csüggedő szerelmesek közé tartoznak.
            </p>
            <p>
               - De most menjen vissza hozzá, mert még rossz néven találja venni,
                  hogy ily hosszasan beszél velem! Édesitse meg legalább az utolsó perceket, amiket
                  szegényke még magával tölthet az életben!
            </p>
            <p>
               Ilkácska megszoritotta a kezemet, oly édes pillantást vetett rám,
                  hogy magam is csaknem megfeledkeztem a hófehér hajamról, aztán csókot intve felém,
                  tovatünt a fák között, melyek a szaletlitől elválasztottak bennünket. De tótosan
                  bájos, drága orrocskája, mélységesen derüs kék szeme, nippszerü kis alakja a
                  következő percben már ismét kibukkant a lombok sürüségéből.
            </p>
            <p>
               - Mondja, - szólt lihegve és most már nem egy játékos kisleányhoz,
                  hanem egy érett és ravasz nagyvilági asszonyhoz hasonlitott, - mondja, bizhatom
                  benne, hogy gentlemannel van dolgom?
            </p>
            <p>
               - Engem gondol?
            </p>
            <p>
               - Természetes, hogy magát. Gentleman maga, vagy pedig pletykázó
                  vénasszony?
            </p>
            <p>
               - Kérem, maga ugy látszik nem tudja, hogy a londoni
                  gentleman-akadémián három évben egymás után én nyertem meg az aranyérmet és az
                  első dijat.
            </p>
            <p>
               - Ne bolondozzon, mert nagyon komolyan beszélek. Ha gentleman, adja a
                  becsületszavát, hogy erről a találkozásról nem fog szólni Simon Sándornak!
            </p>
            <p>
               - Hogy lássa, kivel van dolga, nem is a kis becsületszavamat adom
                  erre, hanem a nagyot, az ugynevezett parole d’honneur-t. Pedig ezt még mi
                  gentlemanek is csak ünnepies alkalmakkor használjuk.
            </p>
            <p>
               A kisleány, bár jó harmincéves korkülönbség választott el bennünket,
                  anyai gyöngédséggel simogatta az arcomat, egy pillanatig habozott, vajjon
                  kivánatos ajkát ne szoritsa-e a homlokomhoz, de aztán meggondolta magát, s csupán
                  egy mindent sejtető pillantással honorált.
            </p>
            <p>
               - Maga egy drága fiu és én jobb szeretem, mint az édes testvéremet!
                  Majd még eljön az idő, amikor be fogom bizonyitani, hogy mennyire szeretem!
            </p>
            <p>
               Eltünt, rám bizva, hogy azt magyarázzam ki a szavából, ami nekem
                  tetszik, s én drága, napsugaras és csábitó fiatalságaink varázsával indultam
                  visszafelé a nyári délután forróságában. Karcsu, fehér alakja mintha minden
                  pillanatban kibukkant volna a gyorsan tovasiető Homokos mögül, kacagása a fülembe
                  csendült, mint a holdfényben táncoló tündérlányoké, akiket a vesztükbe induló
                  vándorok hallanak éjszakánként, s vén, bemohosult szivemben ujra föléledt az élet
                  és a szerelem melódiája, mely oly kegyetlenül el szokott mosódni a leszálló
                  alkonyat homályában. Édes, kicsike, gyöngyházszemü kis tündér, mily bájos voltál
                  még most is, mikor tévutra akartál vezetni a füllentéseddel! Egy percre magam elé
                  képzeltem a lángralobbant vén embert, aki nemsokára bizalmas egyedüllétben fog
                  lenni vele, a nehéz függönyöket, amelyek mögé gyönyörü zsákmányát elrejti, a
                  boldog órákat, melyek minden milliójánál értékesebbek lesznek, a szomjuságot,
                  melyet ő fog eloltatni és a vágyat, amely csodálatos valósággá lesz, - és ekkor
                  egy pillanatig összeszoritott ököllel gondoltam a gazdagokra, akik még a meséket
                  is meglopják. De aztán egyszerre gőgösen elnevettem magamat.
            </p>
            <p>
               - Nem, - szóltam egy képzeletbeli alakhoz, aki nehézkesen, de ragyogó
                  szemmel emelkedett föl előttem a Szent Benedek-hegy szikláiról, - nem, te a föld
                  legnagyobb bolondja vagy és én csakugyan nem szeretnék a helyedben lenni...
            </p>
         </div>
         <div type="chapter">
            <head>
               XVIII.
            </head>
            <p>
               A kastély ősz elejére elkészült és a bakonyváriak tágranyitott
                  szemmel járták napestig a fejedelmi lakosztályokat. Az óriási kapuboltozat alatt,
                  mely a történelmi várak levegőjét varázsolta a békés, tuladunai városkába, egymás
                  hátán szorongtak a kisváros ámuló nyárspolgárai, akik félénk pillantásokat
                  vetettek a márványos lépcsőházra, a faragványos galériákra, a vertvasból készült
                  csillárra, a mennyezet stuccóira, melynek másában rég sirbatért királyok és gőgös
                  velencei dózsék gyönyörködtek valaha. A termek gobelinjei alatt, melyeket messze,
                  idegen országokból hozattak ide, izgatott asszonyok lökdösődtek s a függönyös
                  ágyak csavart aranyoszlopai az irigység könnyeit sajtolták ki a fiatal leányok
                  szeméből. Liliomos, sápadt mártir-királynők aludtak valamikor ilyen ágyakban és
                  most egy piszeorru, léha kis szinésznőcske fog álmodni a halványan fénylő
                  brokátpaplan alatt! A kisváros derék gazdasszonyai, akik délelőttönkint maguk
                  jártak a piacra, s a romantikát csak szamárfüles kölcsönkönyvtári regényekből
                  ismerték, halványan, kissé megdöbbenve és az irigységtől elnémult ajakkal jártak a
                  selyemtapétás falak közt, s tehetetlen tisztelettel, dühösen összeszoritott
                  fogsorral gondoltak a szőke kis jöttmentre, aki mindenható urnőként fog páváskodni
                  a mesebeli palota kincsei között. És a kivágott nyaku füszeresnék, akik a meg nem
                  értett asszonyok elkeseredett mártir-arcával öregedtek meg a poros bakonyi
                  levegőben, elfojtott sóhajtással és fájdalmasan vonagló szivvel szóltak egymáshoz
                  a tükörsima parketten:
            </p>
            <p>
               - Ez a kis senki a királyasszonyok csillogásával fogja körülvenni
                  magát, mig mi, akik milliószor különbek voltunk nála, egy verejtékes fajankó
                  oldalán éltük le szomoru napszámos-életünket. Hát érdemes, hogy valaki a
                  tisztességével nagyra legyen?
            </p>
            <p>
               A bakonyvári asszonyok kétségbeesését csupán egyetlen vigasztaló
                  momentum enyhitette: az a bizonyosság, hogy azt a léha perszónát előbb vagy utóbb
                  lángoló ostorral fogják kikergetni a paradicsomból.
            </p>
            <p>
               Ilkácska azonban, aki nem tudott a róla keringő pletykákról, néha
                  kacagva végiglibbent a selyembutorok között, leereszkedőleg pukkerlizett az
                  asszonyok előtt, kacérul megnézte magát a rokokó-szekrények tükreiben, majd
                  bolondosan belekarolt Simon Sándorba, aki egy kőmives puritán esetlenségével
                  szivarozott az egyik félreeső sarokban. A milliomos, aki egy földes szobácskában
                  is békésen el tudott volna lakni élete végéig, a jókedvü oroszlán nyugalmával
                  nézte az ugribugri kisleányt, s meghatva, de alapjában kissé szégyenkezve
                  hallgatta a boldogságtól sápadozó Töröknét, aki minduntalan a karjaiba
                  szoritotta.
            </p>
            <p>
               - Oh, édes fiam, hát csakugyan bizonyos, hogy nem valami fantasztikus
                  lázálomban látom mindezt? Csakugyan a drága kislányom lesz mindennek a hallatlan
                  csodának az urnője? Jőjjön fiam, jőjjön, egy öregasszony csókja bizonyára áldást
                  hoz a fejére!
            </p>
            <p>
               Simon Sándor zavartan fölnevetett s kisfiuként türelmesen átengedte
                  magát a hálás anyai csókoknak, de Ilkácska, akit legendás szerencséje ugyancsak
                  nem hozott ki a sodrából, tréfás megbotránkozással csapta össze a kezeit.
            </p>
            <p>
               - Pardon, de nem gondolod, drágám, hogy csöppet sincs inyemre ez a
                  nagy barátság? Elvégre te még nagyon is szép vagy ám ahhoz, hogy a férfiakat csak
                  ugy anyai módon a szivedhez szorithasd!
            </p>
            <p>
               Törökné nevetve arcul legyintette a leányát, Ilka pedig egy durcás
                  vállvonogatással közeledett a vászonkabátos Magnard mesterhez, aki valósággal
                  szerelmes volt bele.
            </p>
            <p>
               Simon kissé kábultan járt ide-oda a kisváros őszies derüjében,
                  titokzatosan mosolygott, mintha a gondolatai a messze jövőben járnának, néha
                  céltalanul vállon veregette az embereket, akikkel sétáiban összetalálkozott,
                  születésnapi ajándékokat küldött a polgármesternek és a főjegyzőnek, ebédre járt a
                  piaristákhoz, s ösztöndijakat alapitott a diákok számára, olykor féldélelőttönként
                  fecsegett, máskor napokon át boldog szótlanságba merülve kószált az utcákon,
                  szóval oly egzaltált állapotban volt, hogy az öreg Wéninger doktor élénk
                  fejcsóválással nézegette a kaszinó karosszékéből.
            </p>
            <p>
               - Nem tart tőle, hogy e vén embernek mily veszedelmes is ez a
                  túlságos boldogság? - kérdezte a sánta doktor, aki nagy bölcs hirében állott a
                  városban.
            </p>
            <p>
               - A boldogság sohase lehet veszedelmes, doktor bácsi.
            </p>
            <p>
               - Nem ám, amig állandó és zavartalan marad fiacskám. De az ilyen öreg
                  ember már aligha birna ki egy erősebb megrázkódást és sohase térne magához többé,
                  ha a beteges álmait szétrombolnák. Ez az ember belepusztulna, ha valaha az
                  álmaiból felébresztenék.
            </p>
            <p>
               Lopva odapillantottam az amerikaira, aki a helyi ujság egy cikkét
                  olvasta, s zömök vállait, boltozatos homlokát, mellkasának ciclopsi arányait
                  látva, szinte kómikusnak találtam, hogy ez az óriás egy szerelmi álomba
                  belepusztuljon. Ahogy a sok nemzedéktől kiült kaszinói bőrszékben kényelmesen
                  hátratámaszkodott s vörös arca, mely még mindig nehézkes mesterember-őseit
                  juttatta az ember eszébe, a boldogságtól szinte megduzzadva meredt a
                  lepedőnagyságu hirlap fölé, bizonyára csak kevéssé hasonlitott azokra a lovagokra,
                  akik egy lelki érzés fájdalma alatt összeroskadtak. Ez a dagadtizmu, rézbőrü,
                  vihartól edzett óriás nem a rokokóvilág szerelmes márkijára emlékeztetett, hanem a
                  far-west kalandorainak vakmerő királyaira, aki fütyörészve oltott ki egy
                  emberéletet, ha pillanatnyi érdekei ugy kivánták s aki az asszonyt is csak
                  stimuláló szernek tartotta, akár a bort, a kártyát vagy az erős dohányt.
            </p>
            <p>
               - Nem, doktor bácsi, - mondtam nevetve, - ez az ember sohase fog
                  belehalni egy szerelmi csalódásba. Még inkább elhiszem, hogy a fehér hajával és a
                  becsületes hatvan évével mégegyszer el tudná kezdeni az egykori, viharos
                  desperádó-életét...
            </p>
            <p>
               A jellemrajz, melyet Simon Sándorról alkottam magamnak, még ez este
                  veszedelmesen ingadozni kezdett: az amerikai, aki mostanában szenvedélyesen
                  kultiválta az éjjeli sétákat, egy váratlan megjegyzésével hirtelen föltárta
                  előttem a vonagló, fájdalmas és szentimentális lelkét. A Szentmiklóssy-park sötét
                  lombtengere előtt álltunk s egy darabig szótlanul néztük a holdfényben
                  foszforeszkáló ablakokat, melyek az alvó fák mögül felénk ragyogtak. A néma
                  éjszakában halk zsongás hallatszott, mintha valahol, beláthatatlan messzeségben, a
                  tenger hullámai mormognának, s az amerikai levette fejéről széles karbonári
                  kalapját, hogy homlokát a friss éjjeli szellőben megfürdesse. Egy ideig csöndesen
                  szivarozott, majd sulyos mancsát hirtelen a vállamra tette.
            </p>
            <p>
               - Látott már valaha szebb éjszakát, mint a mai? - kérdezte az egykori
                  texasi farmer öblös hangján, mely most mintha valami titkos elfogultságtól
                  reszketett volna.
            </p>
            <p>
               Szótlanul bólintottam, mire ő kedveskedve a nyakam köré fonta
                  hatalmas karját, mint egykor, negyven évvel ezelőtt, amikor még ebben a diákos
                  pózban róttuk késő estig a bakonyvári mezőket.
            </p>
            <p>
               - Ne mosolyogjon, de azt szeretném a legjobban, ha hajnalig itt
                  virraszthatnék az ablaka alatt! Mindig itt szeretnék állni, hogy az álmai fölött
                  őrködjem, mert néha valami rettenetes félelem fog el, hogy váratlan boldogságomat
                  ellopják tőlem.
            </p>
            <p>
               - Oh, mr. Simon, hiszen maga csakugyan huszéves kamasszá lett ujra, -
                  mondtam félig tréfásan, félig irigykedve.
            </p>
            <p>
               Az amerikai gondolkodva vetette rám nagy, tétovázó gyermekszemeit,
                  melyek most valami hüséges állatéhoz hasonlitottak, s egy szenvedélyes,
                  érthetetlen mozdulattal hirtelen odaszoritott a széles mellére.
            </p>
            <p>
               - Édes fiam, annyira boldog vagyok, hogy ez nem is lehet már normális
                  dolog. Ekkora boldogságra nincs joga a halandó embernek, még akkor sincs, ha
                  keserves hatvan év óta várakozott rá. Fiam, néha az a dermesztő érzés fog el, hogy
                  ennek a boldogságnak már nem is lehet jó vége...
            </p>
            <p>
               Sirt, az amerikai sirt, a kalandor, aki boxerével és revolverével
                  tört utat magának a távol nyugat őserdőin át, szepegve és fuldokolva sirt, mint a
                  finom, matrózruhás, kényeskedő urigyerek, aki fél, hogy egy nálánál erősebb suhanc
                  a játékszerét elveszi. A vasból kovácsolt Simon Sándor vonagló szájjal sirt a
                  karjaim közt, mert az éjszaka titokzatosságai közül egy nálánál erősebb suhanc
                  fekete alakja bontakozott ki: a végzeté!...
            </p>
         </div>
         <div type="chapter">
            <head>
               XIX.
            </head>
            <p>
               Novemberre tüzték ki az esküvő napját, de már október elején nem igen
                  lehetett nyugodt szót váltani a bakonyvári bennszülöttekkel. A város körülbelül
                  olyan képet mutatott, mintha ellenséges csapatok állanának a falai előtt;
                  gesztikuláló csoportok verődtek össze esténként a piaci korzón, a kávéházban még
                  az öreg sakkozók is a készülő nász előkészületeiről beszéltek s az asszonyok még
                  az álmaikba is magukkal vitték a Török Ilka toilette-jeinek szenzációit. A
                  közigazgatás némileg megakadt ezekben a napokban, mert ott polgármesterünk, aki az
                  uj párt összeadni készült, reggeltől-estig az elmondandó beszéden dolgozott, mig a
                  főjegyző hosszu gyalogsétákat tett a városban, hogy a lakodalmi felköszöntőjét
                  nyélbe üsse. Maga nyolcvanéves püspökünk, aki hónapszámra nem mozdult ki hermetice
                  elzárt rezidenciájából, husvét előtti remeteségéhez hasonló magányban készült az
                  egyházi esküvőre, melyet az évszázados dómban szándékoztak megtartani; s a
                  beavatottak csodákat beszéltek a délszaki virágokról, mely káprázatosan szép
                  pálmaligetté fogja varázsolni az árpádkori szentegyház hajóját. Maurer, a
                  szemüveges postafőnök, aki dolgai miatt egyébként késő estig dobálhatta a
                  méhészkertben a bakonybirót, most nemcsak maga lépett akcióba, hanem kisegitőt is
                  kért a vörösvári postaigazgatóságtól; a forgalom ugyanis, melyet a milliomos
                  csomagjai okoztak, végképp kimeritette a kényelmes fiatalokat, akik a bakonyvári
                  társadalmat a nagyvilággal összekapcsolták.
            </p>
            <p>
               Maga Simon Sándor, aki csak passziv szerepet játszott az általános
                  fölfordulásban, mosolyogva irta alá a csekkeket, melyek a borzalmas pazarlás
                  erkölcsi egyensulyát helyreállitották, csodálkozó pillantásokat vetett a selymekre
                  és csipkékre, melyek a titokzatos csomagokból napvilágra kerültek, s néha tréfásan
                  vakarta meg a fejét, mikor a kiadási könyve horribilis számoszlopait
                  összeadta.
            </p>
            <p>
               - Tudja, hogy jó volt összeharácsolnom azt a pár rongyos milliócskát!
                  - mondta boldogan fölsóhajtva, mig tollát az öreg kalamárisba visszatette. - Ha
                  véletlenül kevesebbel megelégszem, most ugyancsak törhetném ám a fejemet, hogy a
                  kicsike igényeit kielégitsem. Elhiszi, hogy egy szegényebb milliomos már rég
                  tönkrejutott volna a helyemben?
            </p>
            <p>
               - Ugyan mennyit adott ki már a menyasszonya toilette-jeire?
            </p>
            <p>
               - Nem, édes fiam, azt nem mondom meg, mert könyörtelenül kuratéla alá
                  helyeztetne. Egy-két szükölködő királykisasszonyt bizvást ki lehetne staffirozni
                  ebből az összegből, sőt azt hiszem, még maradna annyi, hogy néhány tucat
                  lipótvárosi leányt is bőkezüen férjhez adhatnánk belőle. De nem panaszkodom, mert
                  magam is többet költöttem, mint amennyibe hatvan év óta az összes ruháim
                  kerültek.
            </p>
            <p>
               Rejtelmes arccal nyitotta ki a ruhaszekrényeket, melyek szinültig
                  tele voltak a legdrágább fehérnemüekkel és angol öltözetekkel, s ujját az ajkára
                  téve, vezetett be a szomszédos benyilóba, ahol az ágyon egy párducbőrös,
                  drágakövekkel diszitett mente, antik, aranymarkolatu kard hevert, s egy kucsma
                  gyémántos forgója csillogott a délutáni napfényben.
            </p>
            <p>
               - Mi ez? - kérdeztem csodálkozva.
            </p>
            <p>
               A nagy, otromba, nehézjárásu vénember gyerekes zavarral nevette el
                  magát.
            </p>
            <p>
               - Lássa, - mondta, - mit csinál az emberből egy fiatal leány, aki a
                  fejébe veszi, hogy a józan eszünktől megfoszt bennünket! Egész életemben mindig
                  kész ruhákat viseltem és sohase volt szivem hozzá, hogy efféle rongyokért pénzt
                  adjak. Elhiszi, hogy frakkot is csak ötvenéves koromban csináltattam először? És
                  most, lássa, mégis grófnak öltözve kell megjelennem az esküvőmön, holott csak a
                  «mennyei lajtorja» fia vagyok, s az őseim még a közelébe se merészkedtek egy főuri
                  várnak, mert féltek, hogy a kutyákat rájuk uszitják. Mondja, megengedi a törvény,
                  hogy egy közönséges szabóporonty magyar diszt viselhessen?
            </p>
            <p>
               Megnyugtattam, hogy az ilyesmibe nem avatkoznak az ország törvényei,
                  de az amerikai változatlanul szepegő arccal nézte az ágyon heverő
                  drágaságokat.
            </p>
            <p>
               - Meglássa, hogy mégis baj lesz belőle, s hogy végre is lecsuknak,
                  mint valami iparlovagot! Különben, istennek hála, nem igen lesz alkalmuk rá, mert
                  az esküvő után azonnal elutazunk Bakonyvárról.
            </p>
            <p>
               - Hova mennek?
            </p>
            <p>
               Az amerikai kómikusan elkeseredett arcot vágott.
            </p>
            <p>
               - Ha tőlem függne, ki se mozdulnánk két hónapig az öreghegyi
                  szőlőmből, ahol ilyenkor már hétszám se látni más arcot, mint a csőszét és a
                  vincellérét. Ugy-e, elhiszi, hogy én ott érezném magamat a legjobban? De a
                  kicsike, aki nem barátja a falusi idilleknek, mindenáron ragaszkodik hozzá, hogy a
                  francia Riviérára menjünk, s konokul a fejébe vette, hogy ki fogja fosztani a
                  montekarlói játékbankot. Maga talán azon a véleményen van, hogy csak kettősben
                  fogunk leutazni a Földközi-tenger partjára?
            </p>
            <p>
               - Az istenért, csak nem visznek magukkal gardedámot is?
            </p>
            <p>
               Simon Sándor egy gyürött noteszkönyvecskét vett ki a zsebéből.
            </p>
            <p>
               - Várjon, majd föl fogom olvasni az udvartartásunk névsorát, mert ha
                  tudni akarja, hát époly kisérettel fogunk utazni, mint a pármai herceg vagy valami
                  olajbarna indus maharadzsa. Tehát először is egy társalkodónő és egy komorna a
                  fiatal hercegasszony mellé, egy titkár és egy vadász nekem, s egy előkelő
                  császárszakállas uriember, akinek mellesleg szólva grófi cime is van, s aki az
                  utimarsall teendőit fogja végezni. Ennek a nevét különben megtalálhatja a góthai
                  almanachban is. Szóval, öttagu kisérettel fogunk utazni, még pedig természetesen
                  expresszvonaton és bérelt szalonkocsiban, mert a kis nő igy olvasta egy angol
                  regényben, amit vesztemre megvásároltam neki Muselmann bácsinál. Nem gondolja,
                  hogy nyugodtan ki lehetne végeztetni minden angol regényirót?
            </p>
            <p>
               Titokban azt gondoltam, hogy Ilkácska érdemelne néhány gyöngéd pofont
                  az édesmamájától, de óvakodtam, hogy ennek a nézetemnek hangosan kifejezést adjak,
                  s menten biztositottam Simon Sándort, hogy a kisleánynak ez a nagyzolása
                  észszerüen bájosnak mondható. Miért ne élne vissza vele, hogy egy gavallér
                  multi-milliomoshoz megy feleségül?
            </p>
            <p>
               A nábob sugárzó arccal bólintott.
            </p>
            <p>
               - Fiacskám, ha maga azt hiszi, hogy én sokallom a kiadásokat, hát
                  alaposan téved. Ha kivánná, hát akár egy század katonaságot is szerződtetnék neki,
                  hiszen mire való a pénz, ha arra nem, hogy egy édes kis tündért boldoggá tegyünk
                  vele? És különben: még mindig marad nekem annyi, hogy vagy kétszáz évig ne
                  legyenek anyagi gondjaim...
            </p>
            <p>
               Két héttel e beszélgetés után Simon Sándor kinyomatta az esküvői
                  meghivókat. Október végén kocsiszámra vitték a délszaki növényeket a szentegyház
                  hajójába, s ősz polgármesterünk sürgősen kivasaltatta fekete atilláját, amelyben a
                  fiatal párt összeadni készült.
            </p>
            <p>
               November első napján megérkeztek Budapestről a kiséret tagjai: egy
                  őszhaju, finom dáma, aki harminc év óta mindig hercegi családok szolgálatában
                  állott, egy fehérhaju diplomata gyönyörü redingotban, melynek gomblyukát a francia
                  becsület-rend szalagja ékesitette, - ez volt az utimarsall, - egy fiatal,
                  pápaszemes tanár, akit sub auspiciis regis avatták doktorrá, s aki most a titkári
                  állást készült betölteni a milliomos mellett, s egy vadász és egy komorna, akik
                  gunyos grimaszokkal mentek végig a sáros bakonyvári főutcán.
            </p>
            <p>
               Két nappal az esküvő előtt meglepő találkozásban volt részem: a
                  Szentmiklóssy-park előtt, a kora reggeli órákban, hirtelen szembejött velem
                  Bertóthy hadnagy. A volt tiszt polgári bricseszt és zergeszakállas kalapot viselt,
                  s mikor meglátott, sietve bekanyarodott a régi temető felé vezető gyalogutra. Mi
                  keresnivalója volt Bertóthy hadnagynak Bakonyvárott? Megcsóváltam a fejemet s
                  tünődve utánanéztem a fiatalembernek, de később közömbösen tovább folytattam
                  sétámat. A milliomos előtt természetesen nem hoztam szóba a találkozást.
            </p>
         </div>
         <div type="chapter">
            <head>
               XX.
            </head>
            <p>
               Az esküvőt megelőző napokban többnyire a kastélyban vacsoráztunk,
                  mert az asszonyoknak, rengeteg előkészületeik miatt, most már nem igen volt idejük
                  arra, hogy a toilettejükkel is törődjenek. Anya és leánya többnyire egyforma,
                  vérvörös pongyolában ültek az asztalhoz, néha a frizurájuk se volt egészen rendben
                  és sietve, szórakozottan ettek valamicskét, mert a varrónők még késő este is ott
                  sürgölődtek a kivilágitott verandán. Ez időben néhány különös szimptoma keltette
                  föl a figyelmemet: Ilkácska egyszer-másszor minden ok nélkül sirva kulcsolta
                  karjait az
               édesanyja nyaka köré, máskor oly oktalanul jókedvü volt, hogy még az
                  amerikai is megsokalta, s egyszer, negyvennyolc órával az esküvő előtt, hirtelen
                  gyémántként csillogó szemmel tekintett a csöndesen szivarozgató Simon
                  Sándorra.
            </p>
            <p>
               - Mondja, - kérdezte lihegve és a szőke fejét kiváncsian
                  hátrahajtotta az ebédlőszék karfáján, - mondja, el tudná viselni, ha most
                  váratlanul elveszitene engem?
            </p>
            <p>
               - Nem magyarázná meg, hogyan érti ezt a kérdést? - kérdezte a kissé
                  elsápadó milliomos.
            </p>
            <p>
               - Istenem, hiszen az élet tele van meglepetésekkel! Nem történhetik
                  meg, hogy meghalok, mielőtt az oltár elé lépek? Bele tudna nyugodni a gondolatba,
                  hogy sohase lát többé az életben?
            </p>
            <p>
               Mosolyogva, kissé kacérul kérdezte ezt. A gyönyörü fogsora pajkosan
                  kivillant piros ajkszélei közül, de az amerikainak nem volt kedve a tréfához.
            </p>
            <p>
               - Nem, kis barátnőm, ebbe a gondolatba époly kevéssé tudnék
                  belenyugodni, mint abba, hogy a napvilágot nem látom többé. Ha magáról le kellene
                  mondanom, akkor az életről is lemondanék, - és ez már nem is volna többé fájdalmas
                  nekem.
            </p>
            <p>
               - Hát igazán annyira szeret?
            </p>
            <p>
               A nagy, esetlen, öreg ember szeme kigyulladt, mint a hajnali fényben
                  uszó havasok orma, a keze kissé megremegett, mintha valami rettentő indulat éledt
                  volna föl a lelkében, aztán halkan szólott:
            </p>
            <p>
               - Annyira szeretem, hogy már szégyelek is beszélni róla, kis szivem!
                  Azért jöttem ide, hogy a fiatalságomat megvásároljam, egy egész várost
                  fölforgattam, hogy a huszéves szivemet föltaláljam megint, - és csak most találtam
                  meg, csak most, mikor maga a kezecskéjét felém nyujtotta!
            </p>
            <p>
               A kisleány egy pillanatig elgondolkodott, mintha a milliomos szavait
                  mérlegelné, egy pillanatig valami szánakozás-féle látszott a kristálytiszta kék
                  szemében, de aztán egyszerre megrázta magát, látszott rajta, hogy terhére van a
                  komoly beszéd, s szilaj, gyerekes jókedvvel ugrott a megdöbbent Törökné
                  nyakába.
            </p>
            <p>
               - Te bezzeg boldog vagy, édesanyám, hogy mindörökre megszabadulsz
                  tőlem! Te nem halsz meg bánatodban, mint Simon, sőt hálaadó istentiszteletet fogsz
                  tartatni a barátok templomában, hogy a félbolond lányodat elvitték!
            </p>
            <p>
               Oly hevesen, annyi vad temperamentummal ölelte magához az édesanyját,
                  hogy az öreg asszony székestül hanyattesett volna, ha az amerikai hirtelen meg nem
                  fogja.
            </p>
            <p>
               - Nem, lányom, - mondta a szegény Törökné szinte fuldokolva, - téged
                  a saját édesanyád sem mondhat félbolondnak. Simon előtt bevallhatjuk, hogy egész
                  bolond vagy.
            </p>
            <p>
               Az esküvőt megelőző estén éjfélig együtt voltunk a
                  Szentmiklóssy-parkban. Törökné japáni lampionokkal aggatta tele a sötétzöld
                  platánokat s a kis tó tükre egzotikus világosságban csillogott az enyhe őszi
                  éjszaka homályában. A fehér asztalnál hangos társaság mulatott: Magnard mester
                  levetette vászonzubbonyát s szmokingban, girárdi-kalappal a fején ült a
                  háziasszony mellett az asztalfőn, ősz polgármesterünk a plébánosságot betöltő
                  kanonokkal csevegett, s az amerikai talán először életében cserélte föl
                  vörösszürke zakkóját a hatalmas mellkasán megfeszülő császárkabáttal. Én a
                  menyasszony baloldalán ültem, s bizalmas léhaságokat sugdostam a fülébe; de a
                  kisleány csak szórakozottan hallgatott rám, néha hirtelen fölkacagott, de a
                  következő percben ismét álmodozó hallgatásba merülve pillantott a park fölött
                  sziporkázó csillagok felé. Néha azonban ismét visszatért a földre, merev
                  pillantásában valami különös fény villant meg s titokzatos zöld szemeit
                  gondolkodva szegezte az amerikaira, aki néma, szinte átszellemült boldogsággal ült
                  mellette a pirosra festett kerti széken.
            </p>
            <p>
               - Mire gondol? - kérdezte Simon Sándor, akinek vörös arca még
                  lángolóbbnak látszott a lampionok fényében.
            </p>
            <p>
               A leány egy percre behunyta moszatszinü nimfaszemét, aztán félig
                  ébren, félig álmodva suttogta:
            </p>
            <p>
               - A lányságom utolsó éjszakájára, a gyermekéletemre, ami mögöttem
                  marad, s a titokzatos jövőre, melynek kapuján holnap belépni készülök. Mi vár rám
                  a rejtelmes kapun belül, ahol a boldog és kacagó fiatalságomat elhagyom?
            </p>
            <p>
               A Simon Sándor hüséges állat-szeme egy pillanatig mondhatatlan
                  gyöngédséggel pihent a hófehér nimfa alakján, aztán halkan szólott:
            </p>
            <p>
               - Fél a jövőjétől?
            </p>
            <p>
               - Annyira félek, hogy legszivesebben sirva fakadnék, Simon! Valami
                  sugallat azt mondja nekem, hogy sohase leszek oly boldog többé, mint a napsugaras
                  lányságom idejében...
            </p>
            <p>
               Az öreg ember szeme most egyszerre átnedvesedett, s reszkető, nagy
                  medvebocs-tenyerével meghatva átfogta a menyasszonya kezét.
            </p>
            <p>
               - Kislányom, nincs mit félnie, mert az asszonykora még a lányságánál
                  is boldogabb lesz! Csak azért kérek hosszu életet az istenektől, hogy magát minél
                  tovább dédelgethessem, hogy a barátja, a szolgája, a
               megholt édesapja helyett az apja lehessek. Semmit se várok, semmit se
                  kérek magától, csak azt, hogy a boldogságában gyönyörködni engedjen...
            </p>
            <p>
               Öntudatlanul annyira megszoritotta a leány kezét, hogy Ilkácska
                  majdnem fölsikoltott fájdalmában, de aztán hirtelen elnevette magát, s egy
                  papiros-mandulával pajkosan orron koppintotta az asztalfőn ülő polgármestert.
            </p>
            <p>
               - Nem gondolják, hogy illőbb volna, ha engem mulattatnának, mint hogy
                  unalmas egyházi ügyeket tárgyalnak? Ajánlom, hogy sürgősen udvaroljanak nekem egy
                  kicsikét, mert különben Simonnal együtt menthetetlenül belefulladunk a
                  szentimentálizmus tengerébe...
            </p>
            <p>
               Éjfélután asztalt bontottunk, mert a polgári esketés kora délelőttre
                  volt kitüzve s hangos trécselés közt vonultunk végig az alvó Bakonyvár piacán.
                  Miután a polgármesternél elváltunk, s a kanonok is fölfelé tipegett a vár utcáján,
                  hazakisértem Simon Sándort a Kőkép-utcába, s még egy darabig álmosan motoszkáltam
                  az iróasztalom mellett, hogy a
               
                  Bakonyvár és Vidéke
               
               kéziratait elkészitsem. Két óra is elmult, mire az ágyba kerültem, s
                  szokásom szerint még jó ideig olvasgattam unalmas angol regényemből, hogy
                  fölizgatott idegeimet lecsillapitsam. Hajnalra járt az idő, mikor végre elaludtam,
                  de alig pihentem többet két vagy három óránál, mikor Markóné, öreg gazdasszonyom,
                  aki különben szigoru porkolábként virrasztott az álmaim fölött, gyöngéden megrázta
                  a vállamat.
            </p>
            <p>
               - Tekintetes ur, ébredjen csak föl, mert valami nagy baj van! Simon
                  ur magából kikelve várakozik odakünn a kerti verandán.
            </p>
            <p>
               - Mi van Simon urral? - kérdeztem megdöbbenve, mikor Markóné
                  nagynehezen lelket vert belém.
            </p>
            <p>
               - Nem tudom, de valami szörnyü csapás érhette, mert tegnap óta
                  ijesztően megváltozott. Annyira megváltozott, hogy szinte rá se ismertem, mikor az
                  imént a nagy csengetésre ajtót nyitottam neki.
            </p>
            <p>
               Magamra kaptam néhány ruhadarabot s gyorsan kisiettem a verandára: a
                  kerti asztalnak támaszkodva egy mozdulatlan alak állott előttem, akiben szinte föl
                  se lehetett ismerni az örökké jókedvü Simon Sándort. Az amerikai csak árnyéka volt
                  önmagának; az első pillanatban ugy tetszett, mintha felényire összezsugorodott
                  volna, egyenes tartása meggörnyedt, szeme alatt fekete karikák látszottak, s
                  gyermekkori ádámcsutkája, mely végképp eltünt az idők folyamán, most ismét
                  kiütközött az átizzadt gallérból, mintha a nyaka is egy éjszaka alatt
                  megsoványodott volna. Oly ijesztő volt ez a látvány, hogy magamnak is szinte hideg
                  verejték ütött ki a homlokomon, a szemem pedig káprázni kezdett, mintha valami
                  kisérteties viziót látnék.
            </p>
            <p>
               - Az isten szerelmére, mi történt magával? - kérdeztem
                  elképedve.
            </p>
            <p>
               Az amerikai most megmozdult és reám nézett. Egy pillanatig szinte
                  eszelősen meredt az arcomba, aztán a zsebéből egy összegyürt levelet vett
                  elő.
            </p>
            <p>
               - Olvassa, - mondta valami artikulálatlan rekedtséggel, mely inkább
                  egy vadállat morgásához hasonlitott, semmint érthető emberi hanghoz.
            </p>
            <p>
               Kibontottam a levelet és
               megnéztem az aláirást: a Török Ilka graciőz neve mosolygott felém a
                  violaszinü betütenger aljából. A levél maga nagyon hosszu volt és a következőképp
                  hangzott:
            </p>
            <p>
               «Kedves barátom, az éjjel elfeledtem értesiteni valamiről: ne vegye
                  föl a magyar diszruháját, s ne jöjjön értem, hogy a polgármesterhez elvigyen;
                  sajnálatomra ugyanis nem leszek abban a helyzetben, hogy magával az
                  anyakönyvvezetőhöz elmenjek.
            </p>
            <p>
               Mikor ezt a levelet megkapja, már a hires bakonyvári vicinális
                  körülbelül kétszáz kilométernyire elröpitett magától s a tornyát se látom többé
                  annak a fészeknek, melyben maga afféle parlagi királyként uralkodik.
            </p>
            <p>
               Most, hogy e sorokat irom, pont egy óra van éjfél után; édesanyám
                  elrakosgatta a porcellánját és boldogan nyugalomra tért, hogy a holnapi nap felől
                  álmodjék, a cselédség is gyanutlanul horkol, s hivatalosan én is a boldogok álmát
                  aluszom, hogy reggel frissen és rózsás arccal adjam el magamat egy képzelődő vén
                  ember rabszolgájának. Olyan csönd van, hogy a negyedik szobából is meghallom az
                  óraketyegést, az ablakomon néha egy sötét árnyék jelenik meg, melyről nem tudom
                  biztosan, hogy az öreg gesztenyefáktól vagy egy settenkedő tolvaj kezétől
                  támadt-e, a parkban megeredt a szél, melytől még most is jobban félek, mint a
                  gyermekmeséim rémeitől, szóval a helyzet, amint látja, egy cseppet se bátorságos
                  reám nézve, - és mégis föl szeretnék kacagni jó kedvemben, mikor a maguk holnap
                  reggeli ébredésére gondolok. Oh, jérum, hogy ugornál föl ágyadból, drága anyácskám
                  és hány számlálatlan pofont adnál szépséges gyermekednek, ha elkövetendő stiklimet
                  véletlenül leleplezné előtted valaki!
            </p>
            <p>
               Itt ülök és körülnézek a drágaságaim közt: szerteszét pompás
                  toilette-ek hevernek, a fogason egy hermelin-köpeny függ, aminőt csak orosz
                  nagyhercegnők viselnek, mindenütt habkönnyü fehérnemük, mesébe való csipkék és
                  selymek, atlaszcipők és aranyszandálok a Hamupipőke meséjéből, angol utazóruhák,
                  melyeket az expresszvonatok kupéiban kellene viselnem, egy kis kokett sipka,
                  melyet utközben a table d’hotelhoz akartam fölvenni, az övek, melyekért egy
                  ötvösművészeti kiállitást raboltak ki, az orosz és angol parfüme-ös üvegek
                  arzenálja, az arannyal kivert utikészlet, melyet maga direkt Londonból hozatott a
                  számomra (párját a connaughti hercegné számára készitették), a kalapjaim, a
                  keztyüim, a látogatóruháim, az estély-öltözékeim és az ékszeres dobozom. A
                  villamos csillár fényében itt sziporkázik előttem a királynőkhöz se méltatlan
                  kincsek sokasága: a nagy, szivárványos gyémántcsöppek, a diadém sápadt gyöngyei, a
                  piros vérhez hasonló rubintok, melyeket maga egy tékozló fejedelem bőkezüségével
                  halmozott föl a kicsike lábaim előtt. A sok ragyogásba egy kissé belekáprázik a
                  szemem és egy percig ugy tetszik, mintha fájna a szivem, hogy magával együtt ezt a
                  tündéri álmot is elveszitem; de aztán félhangosan, az egész multamat meghazudtoló
                  okossággal igy szólok magamban: Nem, édes barátom, még az indiai ráják minden
                  kincsével se lehetne rávenni engemet arra, hogy a fiatalságomat és az életemet
                  vásárra vigyem...
            </p>
            <p>
               Az egyik sarokban, ahova már csak alig világít el a csillár fénye,
                  egy közönséges kék alj hever, rajta egy batiszt ingbluz, egy könnyü seviot-kabát s
                  egy ötforintos kalap, amit még pesti bakfiskoromban viseltem; ezeket fogom magamra
                  venni, ha a levelemmel végeztem. A fogadó-ruhákat, a hermelin-köpenyt, a csipkés
                  fehérnemüt és az ékszeres ládát épugy visszaadom magának, mint azt a nagy, bolond
                  palotát, amit a tiszteletemre épittetett. Gyakran mondták, hogy bolondos kis
                  perszóna vagyok; a bolondságom, lássa, odáig terjed, hogy még a milliókról is
                  inkább le tudok mondani, mint a büszkeségemről, a jó izlésemről és - az igazi
                  szerelmemről!
            </p>
            <p>
               Kedvesem, maga sok földet bejárt, sohase ijedt meg a maga árnyékától,
                  annyi pénzt szerzett, hogy nemcsak egy rongyos vidéki várost, de akár egy egész
                  balkáni fejedelemséget megvehetne, egyet azonban nem tanult meg: azt, hogy egy
                  tizennyolcéves leány nem szerethet szerelemmel egy hatvanéves férfit.
            </p>
            <p>
               Simon, szegény, elbizakodott Simon, ugyan mit gondolt maga, mikor ugy
                  nagynéha egyedül volt? Komolyan azt hitte, hogy valaha borzalom nélkül a nyakába
                  borulhatnék? Mikor a tükörbe nézett és a kiélt, üres pillantását látta, mikor
                  fejcsóválva nézte a szeme köré sürüsödő szarkalábakat, mikor gondolatban
                  összehasonlitotta magát a hencegő, vidám és gondtalan fiatalokkal, akik az
                  életenergiájukat még nem váltották be piszkos pénzre, - ugyan tudott-e olyan
                  ostoba és elbizakodott lenni, hogy egy pajkos gyereklány ugratását komolyan
                  vegye?
            </p>
            <p>
               Pénzért mindent meg lehet vásárolni, édes barátom: selymet, csipkét,
                  gyémántokat, drágaköveket, államférfiakat, lelkiismeretet, sőt asszonyokat is; de
                  illuziókat, sajnos, nem árulnak a piacon. Illuziókkal még akkor se tudna
                  megajándékozni engem, ha az egész vagyonát fölajánlaná értük.
            </p>
            <p>
               Simon, el birja-e maga képzelni azt a széditő hegyszakadékot, ami egy
                  fiatal, könnyelmü, rajongó, kacagni szerető leány és egy élete javát leélt,
                  nehézkes öreg ember közt tátong és merte-e gondolni csak egyetlen pillanatig is,
                  hogy maga szegény ezt a borzalmas mélységet átröpülheti?
            </p>
            <p>
               Az óra most öt percet mutat fél három után; három órakor végezni
                  fogok a levelemmel és akkor magamra veszem a kék aljat és a sávos ingbluzt,
                  fejemre csapom az ötforintos kalapomat és egyedül, félelem nélkül fogok
                  kigyalogolni a hajnali sötétségben a vasuti állomáshoz. A vegyesvonat fél négykor
                  indul Hadháza felé; nyolckor, isten segitségével, ki fogok szállni a tanyai
                  állomáson, s karonfogva megyek be a kedvesemmel a pusztai házikóba, ahol
                  bizonyosan bivalytejes kávéval fognak várakozni rám. Csak annyi időm lesz, hogy
                  megreggelizzem és a hajamat rendbehozzam, aztán sietve, boldogan, az izgalomtól
                  kipirulva fogok fölkeresni egy nemzetiszinszalagos uriembert, aki a nevemet minden
                  nagyobb fölindulás nélkül fogja beirni a tekintetes állam anyakönyvébe.
            </p>
            <p>
               Ez a nemzetiszinszalagos uriember a hadházi körjegyző lesz, a kisérőm
                  pedig ns. bertóthi Bertóthy Géza ur, a kétszázholdas hadházi birtok jövendőbeli
                  ura, aki holnaptól fogva nemcsak a lakását és az adósságait, hanem a becsületes,
                  évszázadok óta megnemesült nevét is megosztja velem.
            </p>
            <p>
               A hadházi kuria - mi tagadás - nem igen hasonlit ahhoz a palotához,
                  melyet maga a millióiért fölépittetett a számomra. Külön táncterem,
                  hangversenyterem és billiárdterem nincsen benne; sőt a könnyelmü Bertóthyak még a
                  képek, a gobelinek beszerzéséről is állandóan megfeledkeztek. Márványos hall
                  helyett itt csak egy kopott veranda van, aranyos lépcsőház már csak azért sincs,
                  mert emeletet se épitettek a ház fölé, a franciás kandallók helyett pedig,
                  melyeket Magnard mester a Lajosok kastélyaiból plágizált, öreg, haragoszöld
                  cserépkályhák állnak a szobák sarkában, melyeket kivülről füt be egy lompos
                  béresasszony, ha odakünn az őszi dér lebocsátkozik. A negyven lovagterem helyett
                  itt mindössze csak négy boltozatos szoba van, s ha fürödni támad kedvem, hát nem a
                  majolikás, ezüstcsapos, csillogó fürdőszobámat keresem föl, hanem a sással
                  szegélyezett, kristálytiszta Vadviz-patakot, mely egy óriási ezüstgyik
                  fürgeségével siklik tova a napfényben égő, hadházi pusztán. A Vadviz partján egy
                  elhagyott csőszkalyiba áll, ahol az uszóruhámat kényelmesen magamra
                  vehetem...
            </p>
            <p>
               És lássa, szegény Simon, én ebben az árva ütött-kopott nemesi
                  kuriában sokkal, de sokkal jobban fogom érezni magamat, mint a maga aranyos,
                  királyi palotájában. Mert ezt a haszontalan, korhely, adósságcsináló, léha fickót
                  a szivemből szeretem, magától pedig ugy irtózom, mint a gyermekmeséim
                  sárkányától...
            </p>
            <p>
               Ez az éjszaka, oh elbizakodott nábob, az igazmondás éjszakája.
            </p>
            <p>
               Emlékszik-e még vajjon arra a hallatlan gazságra, amit egy téli napon
                  elkövetett, mikor Bertóthy érdekében az egész tisztikar magánál járt? Maga hidegen
                  tönkre tudta tenni egy magával tehetetlen gyermekember karriérjét, nem haragból,
                  nem is hirtelen fölindulásból, hanem gyáva és kiszámitott bosszuból, mert a
                  nemtelen uzsorásféltékenysége föltámadt. Mindenki más megbocsátott volna a
                  botrányért, amit az a szerencsétlen a részegségében fölidézett; de maga, a gonosz,
                  hideg hüllő, a fejét követelte. Nem a vér lobbant föl magában - van is már magának
                  vére! - hanem a nagy ragadozók irigysége, akik a gyöngébbet még akkor se engedik a
                  zsákmány közelébe, ha maguknak már nem is kell a szelid kis háziállat. Nem a
                  tiszti bojtot sajnálta maga attól a bolondos, szegény ördögtől, hanem engem, a
                  hófehér kis háziállatot, akit önző, bestia-vigyorgással akart magával vinni a
                  vermébe. De a báránykának van ám magához való esze és végül bosszut áll a fogatlan
                  tigrisen, aki még mindig nem tud lemondani a fiatalkori vérengzéséről...
            </p>
            <p>
               Ha azt a csufságot azon a téli éjszakán el nem követi, most békésen
                  és harmónikus lélekkel ülhetne otthon a szobája egy kuckójában, élvezhetné a
                  szivarja füstjét és a gazdasszonya ebédjeit, s kedve szerint hasznát vehetné a
                  millióinak, melyekkel rajtam kivül mindent megvásárolhat. Arra, hogy komolyan
                  belém szeressen, sohase került volna sor. Tetszettem volna magának egy kicsikét,
                  mint ahogy minden serdülő, csinos leány tetszik a magához hasonló vén embereknek,
                  de szeretni aligha szeretett volna belém, hiszen ez mindig csak mitőlünk,
                  asszonyoktól függ. De akkor, az éjszakai epizód után, fogadalmat tettem rá, hogy
                  egészen magamba fogom bolonditani - és lássa, hiába volt a nagy okossága, hiába a
                  hidegvére, mellyel két világrészt végigkalandozott, most halálra keseredve,
                  vonagló szivvel hajol a levelem fölé és annyi hasznát se veszi a teméntelen
                  pénzének, mint annak a csorba vasalónak, amit a boldogult édesapjától
                  örökölt.
            </p>
            <p>
               De elég, mulik az idő és a bakonyvári vicinális már hangosan prüszköl
                  valahol az erdőn tul. Már csak annyi időm van, hogy gondolatban kezet fogjak
                  magával, s aztán sietve magamra kapjam a régi rongyaimat. De egy keserü igazságot
                  még mondok magának, szegény Simon: annyi pénze senkinek sincs a világon, hogy vén
                  fejjel a rég eltünt fiatalságát visszavásárolhassa. Mindent megvásárolhat, ami
                  azokban a boldog napokban körülvette: a házakat, az utcákat, az embereket, a régi
                  emlékeit, a gyereksége milieujét, de a fiatal szivét nem veheti meg többé, mert az
                  meghal a legelső fehér hajszál kiütközésekor, az élet legelső őszi napján, a
                  legelső láthatatlan lépcsőn, mely az élet ormáról a mélység felé vezet. Már pedig
                  a fiatalság nem a gyerekkori házakban, a régi utcákban, az ismerős arcok mögött
                  rejtőzik, hanem a fájó és ujjongó szivünk mélyén. Nem, Simon, annyi pénze még
                  magának sincs, hogy a saját, huszesztendős szivét megvehesse...
            </p>
            <p>
               Isten vele, most már csakugyan nincs több időm rá, hogy az erkölcsi
                  prédikációmat folytassam. Nyugodjék bele a gondolatba, hogy egy halandó embernek
                  végre is nem sikerülhet minden ezen a világon, - ez a kudarca, azt hiszem, amugy
                  is a legelső az életben. Mily furcsa ugy-e, hogy egy éretlen tacskóval szemben
                  aratta élete legelső kudarcát! De mutassa meg, hogy nem bosszuálló, s álljon
                  szegény mama mellé a sulyos órákban, melyek reá - biztosithatom - legalább is oly
                  fájdalmasak, mint magára. Ő már teljesen beleképzelte magát a nábob irigyelt
                  anyósának a szerepébe, s most arra ébred, hogy holnaptól fogva esetleg megint a
                  pesti partájokkal együtt kell sopánkodnia a horribilis husárak miatt. Simon,
                  legyen egyszer nobilis életében, s vigasztalja meg nagy keserüségében a szegény
                  öreg asszonyt, aki még talán magánál is többet veszitett. Sirják ki bánatukat az
                  egymás vállán és szidják közösen azt az ostoba, meggondolatlan és romantikus kis
                  személyt, akinek még az olvasatlan milliók se imponálnak.
            </p>
            <p>
               Vén texászi, maga már oly sok mindent elfelejtett hosszu életében;
                  felejtse hát el ezt a nevet is:
            </p>
            <p>
               
                  Török Ilka.
               
               »
            </p>
            <p>
               Mikor a levelet végigolvasva, fölnéztem, az amerikai már nem állott a
                  kerti verandán. Körülnéztem a fák között, az udvarban, a lakás belsejében: Simon
                  Sándor, aki az imént még hörögve támaszkodott a veranda falának, ugy eltünt, mint
                  egy éjszakai álom a legelső hajnali derengésnél.
            </p>
         </div>
         <div type="chapter">
            <head>
               XXI.
            </head>
            <p>
               Mivel Simon egész délelőtt nem jelentkezett többé, délben elnéztem a
                  lakására, abban a hitben, hogy a nagy lelki megrázkódtatás ágyba döntötte. Öreg
                  gazdasszonya azonban legnagyobb meglepetésemre arról értesitett, hogy már kora
                  reggel óta nem látta a gazdáját.
            </p>
            <p>
               - Reggel egy levelet hoztak neki, ami láthatólag kihozta a sodrából.
                  Nyolc felé elrohant s azóta nem is tért vissza többé. Különben most minden percben
                  várom, mert harangozáskor szigoruan megkivánja, hogy a forró leves az asztalon
                  legyen.
            </p>
            <p>
               Leültem az udvaron és várakoztam egy fél órát, de az amerikai - az
                  öreg asszony ijedségére, - nem jött haza. Ebéd után fölnéztem a kaszinóba, ahol
                  Simon a honoráciorok asztalánál szokta inni a kávéját; de karosszéke a füstös
                  olvasószobában üresen maradt. Később bejártam az egész várost, estefelé
                  kikocsiztam az Öreghegyre, hogy a szőlőjében is utánanézzek, de a milliomosnak ugy
                  nyoma veszett, mint a tavalyi hónak.
            </p>
            <p>
               Este, tiz óra tájban, kigyalogoltam a bakonyvári vasuti állomásra.
                  Szilágyi, a főnök, épp az utolsó keőhalmi személyvonatot várta.
            </p>
            <p>
               - Nem utazott el Simon Sándor valamelyik nappali vonattal? -
                  kérdeztem az aranygalléros vasuti embert.
            </p>
            <p>
               Szilágyi ur nem emlékezett, hogy látta volna. Kérdést intéztünk a
                  gyakornokhoz, aki egész nap szolgálatban volt, de a milliomossal ő se találkozott
                  a perronon.
            </p>
            <p>
               Másnap hire terjedt Bakonyvárott a Török Ilka szökésének; a
                  polgármester, aki már korán reggel diszbe vágta magát, hiába várakozott
                  hivatalában a jegyespárra, s öreg püspökünk, aki nagy esküvői beszédre készült,
                  fejcsóválva visszavonult a dolgozó-szobájába. A város fölfordult, mint valami
                  méhkas; országos vásárhoz hasonló sokadalom hullámzott késő estig az utcákon, az
                  asszonyok pongyolában szaladtak le a boltok elé, hogy friss hireket kapjanak,
                  Persich Tamás, ambiciózus rendőrkapitányunk, egy angol detektiv titokzatosságával
                  futkosott ide-oda a városban, a leányok boldog izgalommal adták szájról-szájra a
                  botrányt, mely egyszerre kibékitette őket a világrenddel, a kaszinóban még a
                  félszázados tarokkpartie se alakult meg, a patikában pedig még a halálos betegek
                  receptjeit se készitették el, mert napestig kiváncsi tömeg özönlött a hivatalos
                  pletykafészekbe. Mikor a rendőrkapitány estefelé szintén benézett egy pohár
                  pálinkára, izgatott és kiváncsi tömeg gyülekezett köréje.
            </p>
            <p>
               - Van már valami nyom?
            </p>
            <p>
               - Ki van zárva, hogy öngyilkosság esete forog fönn?
            </p>
            <p>
               - Nem lenne jó, ha a környéket is átkutatnák?
            </p>
            <p>
               Persich, aki egy kissé nagyképü ember volt, sherlockholmesi
                  ábrázattal jelentette ki, hogy még eddig nem akadt ugyan biztos nyomra, de van egy
                  ötlete, mely alighanem sikerre fog vezetni. Mióta egy rablógyilkost elfogott, az
                  érdemes férfiu általában lenézte kissé a budapesti, párisi és londoni
                  rendőrséget.
            </p>
            <p>
               Simon Sándor azonban az egész héten nem került elő, s eltünését
                  néhány nap mulva a fővárosi ujságok is megirták. A következő hét csütörtökjén
                  azonban titokzatos levél érkezett ki nem derithető módon a polgármesteri
                  hivatalba.
            </p>
            <p>
               A levél Simon Sándor irása volt, de a boritékon nyoma se látszott a
                  postai bélyegzésnek; a nagy, szürke irást az öreg városi hajdu találta kora reggel
                  a polgármester asztalán.
            </p>
            <p>
               Ez állott benne:
            </p>
            <p>
               „Mivel nem szándékozom többé Bakonyvárra visszatérni, ez uton hagyom
                  meg, hogy ujonnan fölépült kastélyomat özvegy Török Sándorné nevére jegyezzék a
                  telekkönyvi hivatalban, Törökné halála után a kastély a város tulajdonába fog
                  átmenni. Ugyancsak a várost illeti meg minden otthagyott vagyonom, követelésem és
                  ingóságom is.
            </p>
            <p>
               
                  Simon Sándor
               
               ”
            </p>
            <p>
               Ennyi és semmi több. Egy hang se a milliomos jövendőbeli terveiről,
                  egy meleg bucsuszó se azokhoz, akik közt a gyermekkora boldogságát kereste.
            </p>
            <p>
               Ki hozta a levelet, honnan küldték, miféle rejtelmes módon tünt el a
                  milliomos és hol rejtőzik, mig mi lázas izgalommal kutatunk utána: mindezt sohase
                  tudta kideriteni a bakonyváriak fantáziája.
            </p>
            <p>
               Eltünt, nyoma veszett, mint negyven évvel ezelőtt, mikor a mennyei
                  lajtorját halálra keseritette. A patikárius fogadást akart kötni rá, hogy
                  öngyilkossá lett, de polgármesterünk, aki nem volt oktalan ember, szentül meg volt
                  győződve róla, hogy ismét Gould-revolverrel a kezében jár a texasi sivatagok közt,
                  s ingujjas kalandorokkal kockázik a füstös korcsmákban, miután az európai
                  civilizáció ennyire csuffá tette.
            </p>
            <p>
               Törökné beköltözött a fejedelmi kastélyba, ahol meglehetősen
                  egzótikus életet élt; mivel a palotáján kivül alig volt egyéb vagyona, a gobelines
                  termekben többnyire hamis levest és sovány marhahust tálaltak ebédre, a szobában
                  pedig, melyet a francia komornának szántak, egy piszkos mindenesleány fésülgette
                  magát reggelenkint a velencei tükörből. Később azonban jobbra fordult az özvegy
                  sorsa, mert tiz szobát - a billiárdteremmel, a hangversenyteremmel és a
                  bálteremmel együtt, - tekintélyes pénzért bérbe adott Silbermann urnak,
                  nagytrafikunk derék tulajdonosának, aki százezer koronányi vagyonával az egyetlen
                  komoly milliomos volt az egész bakonyvári határban.
            </p>
            <p>
               Ilkácska félév mulva mégis rászánta magát, hogy édesanyjánál a
                  városban látogatást tegyen. A fiatal asszony arca majdnem kicsattant az
                  egészségtől, a hadházi puszta levegője gömbölyüvé és asszonyossá tette, a mosolya
                  bájosabb volt, mint valaha, de a kalapja, a tavalyi ruhája nem igen nyerte meg a
                  finnyás bakonyvári hölgyek tetszését. Meglátszott rajta, hogy az ura nem
                  duslakodik a bankókban! A menyecske különben urával együtt az
               
                  Arany Koroná
               
               -ba
               szállt, s hallani se akart róla, hogy az édesanyja vendégszeretetét
                  igénybe vegye.
            </p>
            <p>
               - Nem, anyám, ez nem lenne tisztességes dolog! Ez árulás lenne a
                  Simon Sándor emléke iránt! De meg hozzám, szegény falusi asszonyhoz, nem is
                  illenék az efféle páváskodás.
            </p>
            <p>
               Maga Bakonyvár lényeges változásokon ment keresztül a legutóbbi
                  hónapokban. Miután Simonról tekintélyes pénzösszeg maradt a városra,
                  polgármesterünk a tavaszi közgyülésen uj, központi városház épitését javasolta, s
                  a nagyzoló, kétemeletes, gót-stilusban tervezett épület alapkövét még a nyár
                  folyamán letették. A város bevezettette a villamos világitást is, s a piactéri,
                  rozsdás kandeláber helyett, mely az őskor idejéből maradt itt, hatalmas vasoszlop
                  meredt az égnek, tetején hófehér reflektorral, mely óriási napként ragyogott a
                  téli éjszakák hótengere fölött. A bank, mely a Simon akaratából egy rozzant
                  földszintes házban bonyolitotta le ügyleteit tizenegy hónap óta, ismét
                  fölépittette emeletes házát s a város urai komolyan kezdtek foglalkozni a
                  megalapitandó kulturpalota tervével is. A Polgári Társaskör is meghódolt a kor
                  szellemének; füstös falait hamarosan kikezdte a napszámosok csákánya, s tisztes,
                  de megvedlett butorai bevándoroltak a zsibárus raktárába. Az iskolatéren uj, uri
                  kaszinó épült, diszteremmel, bizalmas fülkékkel, jól szellőztetett kártyaszobákkal
                  s vadonatuj, angol butorokkal, melyeket egy londoni klub mintájára rendeltek. A
                  tanács különben elhatározta, hogy komolyan foglalkozni kiván a városrendezés
                  gondolatával; néhány utcára kimondták a halálos itéletet, uj, tágas terek
                  támadtak, s a régi, primitiv mesterember-viskók helyén vöröstéglás, csinos és
                  modern épületek nőttek ki szinte egyetlen éjszaka alatt. Tizenkét hónappal azután,
                  hogy a legendás amerikainak nyoma veszett, ugy eltünt a föld szinéről a régi
                  Bakonyvár, mint azok az afrikai városok, melyeket a sivatag homokja
                  eltemetett.
            </p>
            <p>
               Lapom, a
               
                  Bakonyvár és Vidéke
               
               hamarosan megszünt, mert nem birta ki a konkurrenciát azzal a fürge
                  rikkancs-ujsággal, melyet egy pápaszemes, pesti fiatalember alapitott a
                  megifjodott, tuladunai városban. Mit kerestem volna még tovább is Bakonyvárott?
                  Egy tavaszi estén összecsomagoltam holmijaimat, s másnap, a reggeli vonattal,
                  elutaztam viharos gyermekkorom szinhelyéről. Mikor a vicinális a Homokos fölött
                  trónoló magaslatra ért, még egy utolsó, melanchólikus pillantást vetettem a
                  napfényben uszó város felé. Az uj épületek bádogteteje megcsillogott a reggeli
                  verőfényben, a városház impozáns kettős tornya hencegve belefurakodott a tavaszi
                  levegőbe, s a kereskedők óriási tükörüvegein pajkos napsugarak táncoltak. Minden
                  oly tiszta, vadonatuj és ragyogó volt, hogy a szivem belesajgott a fájdalomba. A
                  meseváros épugy belesüppedt a multak ködébe, mint a nagy, brutális és
                  szerencsétlen aggastyán, aki távol nyugaton, az elszánt kalandor-csőcselék közt,
                  egy egész emberéleten át álmodott róla.
            </p>
            <p>
               
                  (Vége.)
               
            </p>
         </div>
      </body>
  </text>
</TEI>
