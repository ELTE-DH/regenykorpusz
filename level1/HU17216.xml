<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU17216" xml:lang="hu">
   <teiHeader>
      <fileDesc>
         <titleStmt>
            <title>Bárczay Bella, a szeretőm</title>
            <author ref="viaf:50524702">Pünkösti Andor (1892-1944)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">29951</measure>
            <measure unit="pages">63</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Bárczay Bella, a szeretőm</title>
               <date>2017-08-28</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/17200/17216"/>
               <respStmt>
                  <resp>Original Electronic Edition</resp>
                  <name>Halász Istvánné</name>
                  <name>Varga Mónika</name>
                  <name>Fecz Ágnes</name>
               </respStmt>
              
                  <bibl type="digitalSource">
                     <title>Bárczay Bella, a szeretőm</title>
                     <date>2017-08-28</date>
                     <ref target="http://mek.oszk.hu/17200/17216"/>
                  </bibl>
               
              
                  <bibl type="printSource">
                     <title>Bárczay Bella, a szeretőm </title>
                     <author>Pünkösti Andor</author>
                     <pubPlace>Budapest</pubPlace>
                     <publisher>Genius</publisher>
                     <date>1928</date>
                     <ref target="http://mek.oszk.hu/17200/17216/pdf/"/>
                  </bibl>
               
            </bibl>
            <bibl type="firstEdition">
               <title>Bárczay Bella, a szeretőm</title>
               <author>Pünkösti Andor</author>
               <date>1928</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T5"/>
         </textDesc>
      </profileDesc>
      <revisionDesc>
         <change when="2020-07-29"/>
         <change when="2021-04-29"/>
      </revisionDesc>
   </teiHeader>
  <text>
      <body>
         <div type="chapter">
            <head>
               I. „A hercegnő titka.”
            </head>
            <p>A sziréna ijedten felüvöltött, mikor az autó, az utolsó is, a sarkon az utcáról
               lefordult s a kapu az illatos népség után, érezték, utoljára csapódik. A nagy,
               ragyogó épületen is, fáradva és beleernyedten, lassan elaludt minden ablak s a
               derengő csöndben a divatos utca a hotel előtt beleszédült az éjszakába.</p>
            <p>Akkor mégegyszer, keservesen és megcsalódva, Klein Józsi, a kis púpos, körülnézett és
               minden lemondással felsóhajtott:</p>
            <p>- Már biztosan nem jön...</p>
            <p>Még két másik kuporgott mellette, két kicsi rongyos, nekiálmosodva az utca partján s
               föl­gerjedő vággyal mind a kettő az eltünt úri népség után nézett. Az egyik végül is
               lomhán, kissé tétovázva megkérdezte:</p>
            <p>- Kicsoda?...</p>
            <p>De nem is volt nagyon kíváncsi reá. Miért is lett volna? Szegény kicsi rongyos az
               utca szélén, neki az egész nagy felvonulás csak úri népség volt, egyik olyan, mint a
               másik, különbség nélkül, akikhez odáig, valami szent bizonyossággal tudta, hogy
               megismerje őket, soha nem juthat el. Mégis Klein Józsi, a kis púpos, már felkapta a
               kérdést, fontolgatta magában, mint hideg víz előtt a fejes-ugró, s felbátorodva,
               közönyösen, nagyúri hangon dobta nekik a koncot:</p>
            <p>- Bárczay Bella...</p>
            <p>Azután még várt kicsit, ki tudja mire, izzóan fölnézett az alvó palotára, az ablakok
               mögé (ami most ott történik), s azután biztos, de tompitott hangon utánatette:</p>
            <p>- A szeretőm...</p>
            <p>Azok ketten, két kicsi rongyos az utca partján, csak reádöbbentek, hogy nem tréfál-e,
               vagy talán csúfolja, becsapja őket! De az utcán már végigütött a csend és messze el
               semerre nem láttak senkit, aki rajtuk nevessen. De miért is... és különben is már
               fellángolt bennük a kíván­csiság:</p>
            <p>- Bárczay Bella?...</p>
            <p>Úgy kérdezték, reámeredve arcára a sötétben, mint csodát ha lesnének. De Klein Józsi,
               a kis púpos, már maga is megijedt a toronymagas szótól és szörnyen megbánta, hogy
               ennyit is mondott. Miért is mondotta? Vajjon miért? Valami úri lovagiasság - hol is
               vehette? - ütötte föl lelkében magát, hogy ne szóljon semmit. De már későn volt.
               Meghátrálni már nem tudott többé:</p>
            <p>- Bárczay Bella...</p>
            <p>A két kis rongyosba belerezgett a nagy név, kábítóan és elvakítva és bent, egészen
               mélyen, felszörnyülködtek. Bárczay Bella! Micsoda név és micsoda messzeségek? Hirek,
               amit róla hallottak. Képek és cikkek, amik mind róla beszéltek. Minden egyéb a nagy
               férfiveszejtőről, akinek képzelték, a nagy táncos démonról, aki volt...</p>
            <p>Szinte leesett ajkukról a kérdés:</p>
            <p>- A szeretőd?...</p>
            <p>Mikor aztán a kis púpos Klein Józsi ott az utca partján valami furcsa és félbenmaradt
               bólintással reábiccentett, egyszerre valami kis kajánkodó viháncolás csapott ki
               belőlük. Nem mintha talán nem hitték volna. Miért is ne hinnék! Tudták is ők, két
               kicsi rongyos, hogy az élet mélyén micsoda történik! Micsoda bűnök és micsoda kéjek!
               Honnan is tudhatták volna! De a név, a nagy név fölcsengett bennük; fölcsengett, és
               hogyan és micsoda összefüggé­sekkel, a nagy démon, a férfiveszejtő, s már a gondolat
               is valahogy végigpaskolta még félig-gyermek gerincüket. Furcsa suttogások kissé
               trágáran jutottak eszükbe, amiről úton-útfélen beszéltek és mint csiklandozás alatt,
               nevetniük kellett.</p>
            <p>De Klein Józsi, a szegény kis púpos, nem értette meg a vér nevetését. Hogyan is
               búvárkod­hatta volna szegény kis inas a lelkek mélyét és ami ott van. Csak
               reávigyorgó arcokat látott, rajtanevetőket, az ő szerelmén, ami pedig szent és
               mindenen túli. Egyszerre feldühödött a két szamár tacskón az éjszakában, akik
               nevetnek, és köpködve reájukmordult:</p>
            <p>- Mit vigyorogtok? Ostobák! Ugyan mit vigyorogtok? Hát igen, és ha meg is mondtam.
               Minek is tagadjam? Minek is? Mikor ő se szégyelli; mert bizonyára cseppet se
               szégyelli. De miért is szégyellené? Persze, ti nem tudtok semmit. Honnan is tudnátok?
               Nem is olvastok. Két buta csibész, akik vagytok, koldusok a Hotel előtt. Nem
               olvastátok még „A hercegnő titká”-t sem. A her-ceg-nő tit-kát se harmincöt füzetben,
               ahogy megjelent. Hát akkor mit akartok? Min röhögtök?</p>
            <p>De azok már nem is röhögtek, a két buta csibész a Hotel előtt, és már tudni akarták,
               amit nem tudtak. Mert elbutultan is és kint az utcán valami nagy tudásszomj virult ki
               bennük. Ó, nem a könyvek iránt. Azokat útálták még az iskolából. De megejtve bámulták
               a füzeteket, a Buffalo Billt, a Rádzsa kincsét, a Nick Cartert és a többieket mind,
               ha néha valamelyik kezükbe jutott, és „A hercegnő titká”-t, ó, igen, azt is,
               harmincöt füzetben, a kirakatok mélyén.</p>
            <p>- Mi van benne?</p>
            <p>De Klein Józsi, púposan és elfáradva a nagy kitörésben, még felbámult egyszer a nagy
               Hotel­re, a zárt ablakok mögé az éjszakában, mintha mágneses szemekkel a falakon túl
               is valamit keresne, és szinte már magát nyugtatta meg:</p>
            <p>- A szeretőm...</p>
            <p>Ám már elbágyadt a hosszú éjszakától, talán fázott is és megenyhülten visszafordult a
               kis rongyosok felé:</p>
            <p>- Mehetünk is. Ma már úgysem jön...</p>
            <p>Akkor lassan nekiindultak a Duna mellett, a lámpák fényében, s vörös szemekkel a
               vizet nézték. Az lassan vánszorgott mellettük. Mintha Pest kilökte volna magából a
               három kicsi rongyost a Duna mellé, túlról pedig sötét tömegével a vízen át Buda
               fenyegetett. Mindegyik ugyanarra gondolt és mindegyik saját magára. Az éjszakára, ami
               még félig eléjük hajlott s az álomra, amely holtbiztosan reájuk száll, és
               mindhármukra holtbizonyosan ugyanaz az álom és reszkettek előre is a láztól, ó,
               nagyon jól ismerték, ami ilyenkor mindig végigönti ágyaikon őket, a három kicsi
               rongyost, az éjszaka mélyén.</p>
            <p>De amint a híd alatt keresztülmentek s az ívlámpák fénye a pillérek mellett néhány
               pillanatra elveszett, megriadva és önkéntelenül Klein Józsi hirtelen megállt.
               Félénken, mintha csodára várna, lehúzta magához a másik kettőt, le az árnyékos zugba,
               hogy egyik se lásson, és ott neki­hevülve mesélni kezdett:</p>
            <p>- Hát igen. „A hercegnő titka” harmincöt füzetben. De nekem csak huszonnyolc van meg,
               az is csak kölcsön. De nem szóltok róla senkinek se, ha megígéritek. Mert abban mik
               vannak. Micsoda asszony. Az nem néz semmit. De mit is nézzen? Semmit, csak a férfit,
               semmi mást. Mindegy neki, ki és micsoda. Herceg, kocsis, mit tudom én mi, a
               legutolsó. Mindegyiket végigszereti, de hogyan végig, a végtelenségbe.</p>
            <p>Feltüzelve és nekigerjedten újból magára gondolt, az éjszakára és hangja már
               lihegésbe halkult:</p>
            <p>- Mert tudjátok, mindjárt az első füzetben... van is nektek fogalmatok róla... egy
               inassal, egy egészen kicsi inassal... tizennégyéves, olyan mint én... ha éppen tudni
               akarjátok... és azzal is. Miért ne? És azután a többi, sorra mind...</p>
            <p>Szava kéjesen fölcsuklott az árkádok alatt az éjszakában és izgalmában elrekedt.
               Három kis rongyos a híd alatt, elszédülten és megejtve, amint dideregtek s amit élénk
               gyermek­képzele­tük szines szavakkal eléjük rajzolt, az mind-mind mint testes valóság
               jelent meg előttük. Szinte már jajgatássá döbbent, ha néha-néha egyik vagy másik
               elszorult sóhajjal beleriadt az éjszakába.</p>
            <p>Azután még ott ültek egy ideig a pillérek alatt, fázósan a hajnali derengésben s
               talán kime­rülten egyik vagy másik összeborzongott. Klein Józsi is elnézett messze
               lefelé, ahol a fakadó hajnal meghalványította a sötét ég boltját. Szaporán ásított és
               felállt:</p>
            <p>- Már hajnalodik. Gyerünk haza.</p>
            <p>Akkor mind a hárman fölcihelődtek, három kicsi rongyos, akik voltak, és elindultak ki
               erre, ki arra, hazafelé. Tétova lépésekkel amint ballagtak, szinte bizonyosan és
               végzetszerűen érezték már arcukon a pofonokat, amelyek odahaza vártak reájuk.</p>
            <p>*</p>
            <p>...De Klein Józsi már elúnta a pofonokat, akár a mester, akár tulajdon apja kezéből
               és családi alapon sem voltak ínyére. Túlnőtte és elleneszegült. Mióta Bárczay Bella
               neve mint távoli sorsa riadt fel benne, valami nagy-nagy megbotránkozás is erőt vett
               rajta, ha durva szavak ütötték fülét meg. Az önérzete is fölébredt. Az önérzete -
               tizennégy évvel és az önérzete - púposan. Már nem volt hajlandó, hogy eltűrjön
               mindent. Maszatos arcán a pofonok alatt már nem a fájdalom sírta a könnyet, hanem a
               dac és a keserűség, hogy dühe tehetetlenül ernyed el.</p>
            <p>Szorgalma különben sem volt nagy. De most elpetyhüdt és letört egészen. Semmihez, de
               semmihez sem volt kedve. Nem mintha gyűlölte volna a munkát. Ugyan miért is gyűlölte
               volna? hiszen mást még kevésbé szeretett. De elmélázott munkája közben és dologtalan,
               nagy-nagy urakra gondolt. Azokra, igen, akik elsüppedve száguldanak az autók mélyén.
               Ha egyszer ő is úgy odasüppedhetne vastag szivarral az ajkai között.</p>
            <p>Ilyenkor mindig magára gondolt; magára és Bárczay Bellára. Magára, a kis púposra és
               Bellára, az isteni nőre. Érezte is, hogy ronda az élet. Ilyenkor délelőtt, a munka
               mellett, olyan iszonyúan valóság volt minden. Az élet, az öröm, amit az még nyujthat.
               Ilyenkor délelőtt, a józan napfényben, nem volt már senki, mint aki volt: Klein
               Józsi, a szegény, púpos gyerek, aki felé vésők és kalapácsok repülnek. Igen. Az is
               marad örökre. Mert ha még úgy is becézné az élet, akkor is mit adhatna neki! Valami
               halvány fogalom is bontakozott ki benne a szeren­cséről, ha ugyan valahol elérné. De
               ha meg is kapja, mit ér vele? Műhely, valahol a Práter-utcában, biztosan kint, messze
               egészen, vagy ami már csak távoli álom, beljebb, talán az Üllői-úton, esetleg a
               Kálvin-tér felé. De ez az álom is már csak vérmes reménység. Ilyenkor - délelőtt -
               tisztán érezte, hogy egész élete semmi, de semmi. Mert minden vágya, mert minden
               terve, amit komolyan és józanul rajzolhat maga elé, ha mindaz lassan beteljesül is,
               de vajjon beteljesedhetik-e, még az is milyen semmi, de semmi. Milyen messze van, de
               milyen messze, hogy érdemes lenne küzdenie érte.</p>
            <p>Ilyenkor azután valami nagy-nagy kétségbeesés vett rajta erőt, amelyben még jobban
               bele­verték a rúgások és a pofonok, ha a mester körül nem volt elég fürge. Valami
               nagy-nagy fata­lizmus bontakozott ki kis szivében. Valami nagy törvényszerűséget
               érzett. Nem igyekezett, mert úgysem érdemes. Pofont kapott, mire még jobban
               ellustult. Ám elbúsulva a renyheség­ben, annál több pofon repült felé. Így az örökös
               sorban a pofonok és az elrenyhülések között, végül is már maga sem tudta, hogy azért
               kap-e pofont, mert nem dolgozik, vagy azért nem dolgozik, hogy pofonokat kapjon? De
               közben kétségbeeséssel jajdult föl benne a reménytelen érzés, hogy milyen buta és
               milyen gyáva, ha még tovább is így kínlódik.</p>
            <p>De munka után nekinyujtózva és a közelgő esttel egyszerre fölszabadult benne minden
               elfojtott érzés. Fölszabadult minden keserűségéből, szegény kis púpos gyerek és maga
               elé rajongta a jövendőt. Órák során át sötét zugokban, egy-egy sarokban, a kis udvar
               mélyén ha meghúzódott, csodás meséket gondolt ki magának. Ilyenkor elbujt a világ
               elől, hogy senki se zavarhassa meg. Gondolkozott nekifeszülve, szegény kis púpos
               arról, ami még lehet belőle. Mert ugyan miért is ne lehetne? Igaz ugyan, hogy még
               csak szegény inasgyerek, agyonpofoz­va a gázcsövek mellett, dehát mi is legyen -
               tizennégy évvel? Elvégre még egészen fiatal, őszintén szólva még gyermek, de két év
               mulva már legény lesz belőle. A legényt pedig már csak egy ugrás választja el a
               mestertől. Az már csak pénzkérdés, no meg ügyesség dolga. Véletlen csupán, talán
               valami jó ötlet. Ha egyszer valahol meglátja valaki, hogy milyen nagy­szerűen
               dolgozik ő mint legény - mert akkor majd nagyszerűen fog dolgozni - és már egyszerre
               meg is van az üzlet. Eleinte ugyan csak kicsiben kezdi, de egy-két évi szorgalmas
               munka és már ragyogó ívlámpák csillognak előtte.</p>
            <p>Ha ilyenkor azután reáesett az éjjel és nagy terveibe is belefáradt, elhalasztotta
               másnapra őket. Az üzletet, az ívlámpákat, a fényes cégtáblát és mindent, mindent,
               ameddig a vágyak szárnyán elért. Elhalasztotta, hogy másnap továbbépítse őket. De
               bent a sötétben, piszkos vacakján ilyenkor reászállt Bárczay Bella és húzta magával,
               hogy menjen utána. Húzta, húzta, pihenés nélkül. Így ment elijedve és sziveszorultan
               színházak, hotelek és paloták elé, mindig biztosan tudva, hogy hol van és elborult
               aggyal érezte bent az ablakok mögött remegő testét. Egyszer meztelen vállakkal látta,
               majd selymekbe burkoltan és a prémek, ha nyakáig övezték, még jobban izgatták, mint a
               mezítelen vállak. Így látta majdnem minden este... Azután jött a nagy süllyedés, le
               egészen mélyen az éjszakába s lázas szemekkel már nem is látta, hogy mi a valóság -
               odalent a kéjek fenekén...</p>
            <p>...Másnap azután újra belemarjult az élet, hogy hajnalban hidegvíz verte föl
               vackáról. Rúgá­sok röpítették előre, pofonok küldték balra-jobbra. Dacos,
               fogcsikorgató haraggal szegült ilyenkor apja meg a mestere ellen, akik nem tudtak
               embert pofozni belőle. Haraggal, dühvel és bosszuló reménnyel, hogy egyszer majd
               megmutatja nekik. De dühén túl is, amint csatan­golt holmi forrasztólámpákkal a
               kezében s itt-ott egy-egy tükrös kirakat előtt ha megállt és talán belenézett s a
               tükrök mélyéből ripacsos, kócos és, Istenem, púpos vakarcsfigura röhögött felé,
               olyankor szemét egyszerre elöntötték a könnyek. Bárczay Bellára gondolt, Bárczay
               Bellára, az isteni nőre, és zokogva és gyűlölve mindent, valami víg nótát kezdett
               fütyülni.</p>
            <p>*</p>
            <p>A napok változtak egymásután, de közöttük változatlanul maradt az élet. Klein Józsi
               tovább is csak az volt, aki. Reggel, délelőtt és délután: munka; ha lehetett:
               tunyaság, piszmogás. Pofo­nok, rúgások csattantak a testén és nehéz kalapácsok és még
               nehezebb szerszámok repültek feléje. Vigasztalanul, változás nélkül. Sokszor már
               valami nagy rezignáció is erőt vett rajta.</p>
            <p>Volt idő, hogy már a mestere sem haragudott. Inkább csak csöndes szánalommal, de
               nagyon lenézte.</p>
            <p>- Mit tudhat rólam... - gondolta ilyenkor. - Istenem. Mit is gondolhat rólam. Buta
               paraszt... Mit is ért hozzá?...</p>
            <p>De azután újra nekiberzenkedett.</p>
            <p>- De hogy is mer bántani és pofozni engem. Buta paraszt. Engem, aki én vagyok. Akinek
               csak egy szavába kerülne...</p>
            <p>Nem tudta ugyan, hogy mi kerülne csak egy szavába, de valami egészen homályos
               gondolattal arrafelé tapintott, arra, Bárczay Bella felé, s a nagyurakhoz, kik
               mögötte állnak. Mert azok biztosan nem engednék. Mert biztosan Bella sem engedné, ha
               csak egyetlenegyszer is így meglátja. Mert jó a szive. Mert igen-igen jó hozzá, a kis
               inasgyerekhez is.</p>
            <p>Kuckójában füzetek, képek, színházi ujságok halmozódtak fel. Cikkek, alázatosak és
               kegyet­lenek; mind róla, a nagyszerű nőről. Fényképek és levelezőlapok, amelyek holmi
               elcsent pénzek emlékeit őrizték magukon. A füzetek címlapjain ezerszer és ezerszer
               más kép, mindig csak ő, az isteni asszony: - Bárczay Bella. Kibontott hajjal, vagy
               hogy szegény kis fantáziáját még tüzesebben fűtse, raffinált tornyos frizurákban. A
               vállak, ha a ruha lecsúszott róluk, a vállak, a mell és minden egyéb s a ruha szélén
               a lehunyt szemek tovább folytatták a meztelen sétát. A mélynyomású képeken a kéjes
               fejet, ha sokáig nézte és lassan lehunyta szemeit, pillái mögött forró képzelete
               minden többi munkát elvégzett. Fényképek és rajta kusza vonásokkal a Bárczay Bella
               neve. Pazar és nagyszerű ruhák, melyekre remegő ceruzavonások a mezitelen testet
               tapintották ki. Szépség és kéj, fenség és fertő. Minden a rongyos vacak fölött, hogy
               az álmokat még nehezebbre hevítsék.</p>
            <p>Emléke sem hagyta nyugodni. Újra és ezerszer újra reászállt. Kint az utca partján,
               vagy a hidak alatt mesélt is róla a rongyosoknak. Két buta gyereknek, akik voltak,
               kis koldusok a Hotel előtt. Mesélt nekik a fényes palotáról és mindenről, ami benne
               van. Minden olyan, aho­gyan sokszor olvastak róla a füzetekben is, a Nick
               Carterekben, a Nobodykban s „A hercegnő titká”-ban, harmincöt füzetben. Mesélt a buja
               hálóteremről, a tükrös szobákról, ahol a kristályfalak ezerszer verik vissza, a
               mezítelen test képét. Mesélt és mesélt nekigerjedve a kristályszobákban az isteni
               nőről. Mesélt - és visszaemlékezett reá. Arra is, amit ő élt át odabent. A gyönyörök,
               a csókok, a fájdalmas kéjek, a meztelen testek „pokoli tüze”, akárcsak „A hercegnő
               titká”-ban a tizenhetedik füzetében, mint fojtó valóság fűtötte fejét.</p>
            <p>Ha eszeveszett, fölgerjedt emlékeit a kis rongyosaknak elbeszélte, persze csak mély
               titok alatt, nehogy a nagyuraknak fülébe jusson, ilyenkor forró emlékezése egyre több
               részletet idézett vissza. Hogy lopódzott be, mint a moziba. Hogy bujt el a függönyök
               mögött. Jaj, mert ha vala­ki meglátta volna. Hogy ment tovább a termek sorain egészen
               addig, míg az üvegajtóhoz nem ért. Mert egyszer régen olvasott arról is, mikor egy
               nápolyi levente így leste meg szerel­mesét: könnyű átlátszó pongyolában és azután -
               azt is levetette. Istenem. Nem. Semmit sem tud már. Semmire sem emlékezik. Mult és
               jelen egybefolyik benne és minden együtt zokogja vissza annak az őrült délutánnak
               veszejtően nagy gyönyörét. A raffinált szerelmeket, az ágyakat, dívánokat, a fürdőket
               s a nagy, gyönyörű meztelen testet úgy csuromvizesen. A kéjnek, a vágynak és az
               eleven húsnak őrjöngő és már szent tüzét.</p>
            <p>Ha ilyenkor azután emlékeibe beleőrülten elszaladt tőlük s valami elhagyott zughoz
               ért, csak arca sápadt meg még jobban s a szeme alá új karika mélyült. Ó, minden vágya
               ez az álom volt. Lezuhanni a kéjeken és nem támadni fel onnan soha többé.</p>
            <p>Azután belerúgott a rozsdás csövekbe, az átkozott forrasztólámpába, ami oka mindennek
               s ha ilyenkor megint magára gondolt, Bellára, a Hotelre, a mesterre, a pofonokra, meg
               a púpjára, ami ott emelkedik a hátán, igen, ilyenkor dühében és kétségbeesve zokogni
               kezdett.</p>
            <p>*</p>
            <p>Már nem tudta, hogyan is kezdődött? Mi volt a mult és mi a jelen? Hol vannak az álmok
               és mi a valóság? Csak ment előre és nem tudott semmit. Nem tudta azt sem, hogy
               micsoda érzések és micsoda szavak zengnek föl benne. Micsoda érzések és micsoda
               vágyak és hol van az örvény, melybe beleszédül.</p>
            <p>Még nem tudott semmit. Mikor először a pinceműhelybe, a rozsdás drótok közé
               bepofozták parányian és púposan, mint valami nagy titok fenyegette az élet. Holmi
               trágár szavak, értelem nélkül: ez volt minden kincse. Durva káromkodások, miket az
               utcán kocsisoktól hallott; sejtette, hogy azok mögött bujkál valahol az élet. Azokat
               forgatta magában, csak a szavakat, fogalmak nélkül, félve is tőlük és kívánva is,
               hogy minden titok felnyíljon előtte.</p>
            <p>A pofonok hajtották előre. Még a barátságot is azok pofozták belé. Szegény kis
               megkínzott állat, amint segítség után nézett. Hol is keresse? Hol is kereshette
               volna? A mester? Hiszen tőle remegett a legjobban. Az apja? Részegen ha
               hazatántorgott, örült, ha attól is nem kapott. Anyja? Saját bajától törve, mint
               értette volna az ő baját meg. Mit tudtak róla, hogy mi van őbenne. Micsoda erők és
               képességek. Két nagy, mélák bátyja, aki volt, Tóni, a behemót, és Sáni, a facér, no
               meg festettképű, karikásszemű nénje, az Etus után ő nagysokára, pálinkás nászok
               emléke gyanánt, púposan és keservesen; láthattak-e hát egyebet is benne?</p>
            <p>Pedig ő mennyi mindent látott. Mennyi minden föltárult előtte. A sötét utcákon ha
               elcsatan­golt, nem egyszer hatalmas gólem-emberek futottak utána. Fönt a
               Gellérthegyen, alkonyat­időn, a hegyi manók csak éppen hogy elugrottak előle. Ha
               talán fürgébb, még utól is éri. Sötét kapuk alján ha betekintett, nem egyszer látta
               elboruló szemmel, hogy odabent emberek asszonyt ölnek. Arca elsápadt és teste
               remegett, még a vér verése is elállt szivében.</p>
            <p>De mindig csak ha egyedül volt...</p>
            <p>Mások elől a csodák eltüntek. Hiába kereste. Hiába fogadkozott. A gólem-emberek
               vissza­húzódtak, a hegyi manók nem táncoltak előtte, a házak közepén sötéten és
               piszkosan ásított az udvar. A legyilkolt asszonyokat már bizonyára régesrég
               elvitték.</p>
            <p>A nagyok meg csak nevettek rajta.</p>
            <p>- A bolond Józsi megint csodát látott.</p>
            <p>Józsi, a Klein Józsi, a kis púpos inas, afféle hazug, szegényke, aki látott
               mindent.</p>
            <p>Egyszer azután nagyon megjárta. Pedig akkor kincset talált. Aranyat, ezüstöt,
               drágakövet; behajigálva egymás hegyin-hátán, a pinceablakon amint betekintett.
               Pazarul csillogott az arany, mellette pedig biztosan gyémánt, de mennyi, de mennyi.
               Még a lélegzete is elállt, úgy futott egészen hazáig, hogy apját és anyját nagy
               hanggal fölverje. Kincs, kincs. Mennyi kincs. Talán senkinek sem lehet annyi. Anyja
               csak a kendőjét kapta magára és szaladt, úgy ahogy volt, vele. Apja pálinkás
               szunnyadozásból riadozott fel és futott utánuk. Kincs! Sok kincs! Kincset találtak!
               Mérhetetlen kincset! Józsi, a Klein Józsi, kincset talált...</p>
            <p>Azután pofonok csattantak el arcán. Testét rúgások szántották végig. Fülét és haját
               csaknem egészen kitépte a durva rángatás. Minden íze külön ropogott s minden
               porcikájába éktelen fájdalom sajdult.</p>
            <p>Pedig ő igazán nem tehet róla. Pedig ő igazán ott látta a kincset. Halomban, rengeteg
               rakásban a pince mélyén. Csak biztosan már elvitte valaki. Talán ők jöttek nagyon
               későn, talán más jobban sietett. De ő, Klein Józsi, szegény kis Klein Józsi, ő igazán
               nem tehetett róla.</p>
            <p>De Klein Józsinak senki sem hitt. Anyja sírva a rántás miatt, ami közben szomorúan
               odaégett, nagyokat püffölt satnya hátán. Apja, a pálinkás szender után, még egy
               rúgást küldött utána, hogy azt hitte, nem éli túl és még rekedten feléjemordult:</p>
            <p>- Az apja istenit ennek a nyavalyás kölyöknek. Szíjjá hasítom, ha mégegyszer
               hazudik.</p>
            <p>*</p>
            <p>De Klein Józsi nem hazudott többé: mert nem mondta meg az igazságot. Ha csodát
               látott, nem beszélt róla. Amit megértett, őrizte magának. Benne élt minden. Minden,
               amit csak a szines élet elébe dobott, Istenem, minden, de mennyi végtelen minden. De
               Klein Józsi konokul hall­gatott róla. Könnyelműn néha, ha belekezdett, hogy
               elbeszélje, ha valamit látott, emlékei, a rúgások nyoma, szigorú hangon kussoltatták
               el. Nem. Nem mondott semmit. Minek is mond­ja? Minek és kinek? Néha valami nagyszerű
               gőg tombolt fel benne, szegény kis eszter­gá­lyos­inasban, púposan is valami
               nagyszerű gőg. Mert ő lát mindent. Ha nem is mond semmit és semmit se kérdez. Mert
               kitől is kérdezhette volna? Anyja csak lökdöste a konyhán. Apja belerúgott, ha útjába
               tévedt. Ki figyelhetett volna a szavára. Bátyjai, két nagy, marha ember, Tóni, a
               behemót és Sáni, a facér, csak ha nevették vagy gúnyolhatták, máskülönben talán észre
               se vették. Nénje a züllött éjszakák után, mikor hazatévedt, nyűgös szuszogással
               horkolt a dívánon. Kinek mondhatott volna bármit is, kitől is kérdezhetett volna - a
               hazug Klein Józsi...</p>
            <p>...A hazug Klein Józsi, aki előtt teljes nagyszerűségében kivirult az élet. Aki
               titkokat látott, rejtelmeket tudott meg. Akivel mindig és minden történt, de aki
               semmiről soha nem szólt semmit.</p>
            <p>*</p>
            <p>Mert megtudott mindent. Mindazt, ami az élet mélyén rejtelmesen és rondán húzódik
               meg: az élet, a szerelem, a születés, a nő. Minden, ami aljas, komisz és csodaszép.
               Mert megtudott mindent. De micsoda szavakkal, micsoda tapogatódzások után, amíg végre
               is valami csodála­tos, furcsa és félszeg fogalmakat alkotott róluk.</p>
            <p>Mert a fiuk között eleinte természetesen ő sem hitt semmit. A gólya szimbolikusan ha
               meg is halt benne s a káromkodások nagy perspektívája a szerelem útját is felnyitotta
               előtte, még mindig habozott, hogy mit higyjen el. A dolgok meg-megriasztották és nem
               is nagyon értette meg őket. Fejletlen és satnya testével nem tudta követni az
               elbeszélt csodákat. Ha pedig magában tovább fűzte őket és buja szavakkal szinezte ki,
               mindig felszállt a felhők közé s onnan egyszerre beleütközve valami porszemnyi
               valóságba, megint hanyatt-homlok vissza­pottyant.</p>
            <p>Nem. Nem lehet igaz, amit a fiuk mondanak. Hogyan is lehetne. Hiszen ő maga sok
               mindent nem lát, sok mindent nem érez, amit neki is tudnia kéne. De lehetetlen is.
               Mert, hogy is lehetne. A szavak mint szavak maradtak meg benne, de okok és
               összefüggés nélkül. Honnan is vehette volna őket? Az elmesélt nagy, csúnya, gyönyörű
               és aljas misztériumot, ha el is hitte, a módja és hogyanja titok maradt.</p>
            <p>Akkor kezdte böngészni az ujságokat is. Azokban kereste a titkok nyitját. A szerelmi
               drámák, ó igen, azok mindig nagyon érdekelték. Hiszen valamennyi mint új bizonyosság
               villant be szivébe. Miért, hogy a szállodák mélyén az ágyra buggyant ki a forró,
               piros vér? Miért, hogy a halott leányok félmeztelenül feküsznek benne? Miért, hogy a
               megcsalt férj elől a csábító alighogy magára kapott ruhadarabokban menekül, amíg a
               golyó utól nem éri? A cigány­karaván gyilkosságában az áldozatul ejtett
               kocsmárosleány hogyan és miért feküdt úgy, ahogy feküdt és micsoda bünöket követtek
               el rajta? Borzalmak és tragédiák, mert az ujságokból csak azok érdekelték, mint nagy
               szenzációk éltek tovább benne. A szerelem és a vér, a kéj és a gyilkosság, a mámor és
               a rémült halál együtt és mindig csak együtt, mint véres felhő borította agyát el.</p>
            <p>A szerelmet nem értette meg. De már megértette a vért. Amint az elhajított kő nyomán
               a kutyák, ha sántára törött lábakkal, szűkölve menekültek előle, ó, akkor az az érzés
               nagyszerű volt: nagyszerű és izgató. Amint kitépve a pók minden lábát, ha azután mind
               külön-külön haláltusát járt, ó, az is borzalmas és izgató volt. Amint hatalmas
               szenzáció volt, ha csirkét öltek. Elvágott nyakkal az udvaron, megannyi félszeg s
               tragikus pojáca, amint ott ugrált, ó igen, akkor benne is egyszerre fölágaskodott a
               vér. A meleg élet. Mert már nem félt többé. Sőt inkább már kívánta is. Nem félt
               többé, mint kicsi korában, mikor riadtan menekült el, ha a csirkék felé közeledve
               anyja kezében a kést meglátta. Most már mint nagyszerű ünnepek bontakoztak ki mindig
               előtte. A meg nem értett szerelem helyén fölharsogott benne a vér: a bűnös, kiömlő, a
               titokzatos, szerelemmel összefolyó vére. Igen. Mint a szállodákban is hány­szor
               képzelte maga elé és hányszor, de hányszor olvasta már, a szerelmes leányok patyolat
               ingén széjjeldúlva, iszonyatosan, a párolgó, őrjítő, kiömlő vért.</p>
            <p>*</p>
            <p>Menve csak egyre a vér szaván, micsoda iszonyok és micsoda szenzációk vártak reá még.
               Mert betévedt a szűk sikátorokba is, ahol lomhatestű, elhízott, szétszeretett testű
               nőszemélyek hivogatják a férfiakat be. Az egyik félig meztelenül az ablakon néz ki. A
               másik a kapualjában valami férfival szorul össze és vihogva tűri, hogy az mindenütt
               tapogassa a testét. Hátha mégis csak megjön az üzlet. A harmadik csak úgy egyetlen
               szál ingben éppen a kapuig kísérte a férfit. Körülöttük ólálkodva, amint ott
               lebzselt, végül is mindig rondán és trágáran kergették el erre vagy arra, miközben az
               anyját emlegették. De mindig és újból és egyre újból mind nagyszerűbb és még igazabb
               bizonyítékokat szerzett magának. Mert miért is mentek volna be? Talán, hogy
               megcsókolják egymást. Ó! Azt megtették kint az utcán is. Nem! Nem! Az semmi. Másért.
               Valami másért. Igen valami másért... és mintha harsonák zúgták volna szivé­ben:</p>
            <p>Azért! Azért! Azért!</p>
            <p>Ott ólálkodott, akármerre is ment. Nagyot kerülve, bárhová is küldték, a titkos
               utcákba mindig be-betévedt. Már ismerte is, de csak messziről, máskép hogyan is
               ismerhette volna, a nőket, ott túl mind valamennyit. Kócosan, kikenve, fölkészülten,
               rondán és megviselten, mindenkép ismerte őket. Ezen a kövéren tegnap este vörös
               slafrok volt. Ma zöld van rajta. Az a vékony két nap óta az utcára is csak papucsban
               jön ki. Az a szőke három napja köhög, az a piszeorrú vagy egy hete még mindig siratja
               a szeretőjét. Szinte már-már az életüket is velük élte. Még nem ismerte a titkok
               titkát, de már-már látta maga előtt. Igen. Hogy mi és miért is? Micsoda utálat és
               micsoda nagyszerűség? Micsoda rondaság, aljasság, piszok?... De mégis milyen
               csodálatos élet.</p>
            <p>Bekukucskált a félig nyitott kapun, mert egészen belenézni még soha nem mert, de
               fél­szemével is látott mindent - az udvaron: minden kéjt és minden rondaságot. Igen.
               Eskü alatt vallotta volna, hogy mindent látott - a félszemével, amint
               betekintett.</p>
            <p>Ilyenkor, a nagy izgalomban, ahogy ott kint az utcán mozdulatlanul is velük élt át
               mindent, megriadva a dolgára gondolt, új és új terminusokat adott magának. „Megvárom,
               míg az a szőke is fog magának férfit”. „Megvárom, míg az a kövér is megcsinálja a
               boltot.” És így tolva tovább percről a percet elborult szemmel, dobogó mellel csak
               várta, várta, hogy egy­szerre csak a nagy titok megvilágosodik előtte.</p>
            <p>Mert csak várt, várt és nem bánt már semmit. A pofonokat se, melyekkel a mester leste
               meg­érkezését, hogy hol és miért csavarogta el a dolgát.</p>
            <p>- Az anyja nyavalyájába ezt a fiut, hogy még halálnak is lassú lenne.</p>
            <p>A pofonok miatt dobogó szívvel még jobban húzódott, hogy hazamenjen: Klein Józsi, a
               kis púpos, a hazug, Klein Józsi, aki úgyis hiába magyarázott volna, mert neki
               szegénynek úgysem hitt senki.</p>
            <p>*</p>
            <p>Mégis valami lassú derengéssel megvilágosodott benne az asszony. Éppen ő: Bárczay
               Bella, akit nem ismert és nem is tudta, hogy milyen palotákon túl - milyen tükrök és
               fürdők között, milyen véres bűnök között él. De fiatal vágya és fiatal vére, mint
               valami hörcsög csapott le reá. A névre. Miért? Nem tudta. Csak érezte, hogy a vágy
               egyszerre végigönti a testét s ő maga teljesen elmerül a vágyban. Talán homályosan
               emlékezett is. Talán emlékezett zavaros reggelekre, mikor mosakodás közben az ágya
               sarkából megleste a nénjét. Petyhüdten, kóco­san, redvesen paskolta a vizet maga
               körül, valami furcsa emlékekkel elványadt bőrén, amit biztosan éjszakai
               csavargásaiból hozott magával s az arcán is néha elcsattantak nem túl­gyöngéd atyai
               pofonok, hogy a csavargásoknak semmi haszna nincs. Emlékezett, hogy még fiatalon,
               gyermekfülekkel hallotta az anyja panaszos veszekedését, amint az apai pofonok komor
               méltóságába belezengett.</p>
            <p>- Te lotyó! - süvöltötte leánya felé valami rettenetes elkeseredéssel. - Büdös dög,
               aki vagy. Csak elszórod magad a ribancok között és még csak hasznod sincs belőle. Más
               a te pofáddal vagyont szerezne, palotákat, meg hercegeket. Hiszen a szemed is, no
               nézd csak, egészen olyan, mint Bárczay Bella szeme és mégis a ligeti bokrokat
               bujod.</p>
            <p>Akkor, igen, emlékszik reá, hirtelen megvillant benne a név: Bárczay Bella, ahogy
               reávonat­kozott nénjére, a facér masamódlányra, aki züllött komiszságában nagynéha ha
               kapott valami munkát, de rendszerint csak kint csavargott valamerre a liget felé,
               hogy hátha valaki beviszi a tejcsarnokba, vagy elhívja magával, hogy holmi kis
               zugszállodában fejezzék be a mulatságot; mindig cél nélkül és mindig valami közönyös
               nemtörődömséggel, oktalanul a vágy föl­csattanó szava nyomán, pedig a szeme, anyja is
               mondja, olyan, mint Bárczay Belláé, azé a férfipusztító démoné, aki vagyonokat ver
               el, miniszterek ágyában fekszik, ezer férfi hörög, ha fölrúgja a lábát és akinek
               autójából az őrjöngő tömeg szívesen kiinná a benzint, ha már a lovakat nem foghatja
               ki.</p>
            <p>Így sandított néha vasárnap reggeleken, amikor egy napra a mesteri pofonoktól
               megszabadult, koszos hálóvackáról a mosdó felé, ahol a lecsüngő ingvállból nénjének
               sokat élt, de még fiatal teste kívánatosan szilajodott ki. Így gerjedt föl benne a
               vággyal együtt a sokat hallott név, ami ott élt minden inasgyermek ajkán és
               belevésődött még éretlen gerincébe is Bárczay Bella, aki után itt az egész város
               férfiassága ágaskodik, Bárczay Bella, a nagy nő, amint végigrepül tíz­méteres autóján
               a város fölött, táncos démon a kormánykerék mellett, hogy mindig és minden­kor
               valamelyik szeretőjénél kössön ki, Bárczay Bella, akinek egyetlen csókjáért
               hit­bizományokat utalt ki a dús külvárosi képzelet, Bárczay Bella, aki magábaveszejt
               minden férfit, aki vagyonokat hajigál el, aki előtt milliárdosok térdelnek, s akinek
               a szeme olyan, mint a nénjéé, a ligeti ringyóé, amikor felhasadó ingvállából
               reggelenként kibuggyan a melle.</p>
            <p>Mert nem is tudta miért, de már rettenetesen gyűlölte a nénjét. Rettenetesen
               undorodott, amikor fiatal, de széjjelélt testén a mámorok nyomát megérezte, vagy
               végiggondolta éjszakai kiruccanásait, amint kis homályos garni-szállodák kapui alatt
               vesztek el és holmi vacsorákért vagy mozijegyekért fizették meg a nem túlmagas árat.
               De ez a gyűlölet és ez az undor mindig felkorbácsolta a vérét, hogy kezei remegve
               kapkodtak a szabadulás után. Már érezte, hogy csúnya az élet és undorító, hogy nénje,
               ha a vére hajtja, mindenkivel ölelkezik s röhögve mutogatja meg a testét, amit ő csak
               sanda pillantásokkal les meg szalmazsákjáról a reggeli kavarodásban, mikor mindenki
               öltözködik és undorító, hogy a ligeti dög lehunyja a szemeit a kéjek alatt, a
               szemeit, amelyek az anyja szerint is olyanok, mint a Bárczay Bella két sötét
               szeme.</p>
            <p> </p>
         </div>
         <div type="chapter">
            <head>
              II. Gyertya a kertben.
            </head>
            <p>Akkortájt érte életének első nagy megtiszteltetése is.</p>
            <p>Hogy jutott hozzá? Maga se tudta.</p>
            <p>Csak üldögélt az alkonyatban otthon, a konyhaajtó előtt, s fontolgatta, hogy a
               közelgő esttel merrefelé menjen. Sehogy se határozta el a döntést. Vonzotta a híd is,
               ahol a csöndben titkok fakadnak és tünnek el. Vonzották a hotelek is, ahol
               megkuporodhatik a járda szélén, holmi kis koldus, aki néha volt, ha nem is
               hivatásszerűen, és bámulhatja sziveszorultan az előtte elvo­nu­ló sok női lábat. Mert
               már tudta így rongyosan is, hogy az igazi nőnek a lába a szép. Mikor megfeszül a
               finom selyem rajta s fátyolosan átcsillog a vékony lábszárak fehér bőre. Ahogy látta
               néhány füzetben is, holmi „Fidibusz”-okban, amiket esténkint a nagyobb fiúk hoztak a
               hidak alá el, hogy fölöttük a tikkadt csöndben még magasabbra csapjon a hörgés.</p>
            <p>Mert szép az este ott, a járda partján, mikor a sóvár szem a vékony bokákat lesi,
               hogy az emlé­kek így gyüjtött tömegével rohanhasson a hidak alá. De talán még szebb
               az árkádok alatt a néma sötétség.</p>
            <p>Még nem döntötte el, vajjon hová megy?</p>
            <p>Emlékeinek dús raktárát üríti-e ki, vagy előrelátó gazda módjára új vagyont gyüjt a
               személy­telen kéjhez.</p>
            <p>Már jóideje így tanakodott, mint valami sáfár, efölött a szerelmi mintagazdaság
               fölött, mikor hirtelen kicsapódott a konyhaajtó s nagyobbik bátyja, a behemót, jött
               szapora léptekkel kifelé. Kissé tántorgott, nem nagyon, inkább csak az ital
               emlékétől, amit odabent a tiszta szobában már jóideje hörpintgetett. De lehet, hogy
               csak gondolkozott: menjen-e vajjon, vagy ne menjen? Ahogy ő is, Klein Józsi így
               púposan, kis inasgyerek a pince mélyén, néha elindult holmi facér pesztonkák után,
               hogy a százráncú, rengő szoknyákat hátul jó erősen megcsípje. De az első mozdulatra,
               ha hátranéztek, már megijedt és elódalgott. Éppen mint most a bátyja, a Tóni. Valami
               furcsa félszegséggel kacsázott ki most ez a nagy legény is a konyhán át a szoba
               mélyéből, ahol íme már felkészülődött, ki tudja, milyen célok felé, s aki a pálinka
               gőzglóriájában most mégis hirtelen megállt.</p>
            <p>Megállt és Józsira nézett.</p>
            <p>- Hé! - böffent reá, csak úgy borgőzösen. - Talán a tegnapi napot várod? Aló!
               Fölfelé! Jössz velem.</p>
            <p>Józsi fölnézett. Valami különös érzés viharzott át a lelkén, hogy hirtelen így
               fölverik. Némi méltatlankodás és elkeseredés, hogy csak így rendelkeznek vele, szóval
               ha kell, vagy a cipők orrával ott hátul a testén, ha nem eléggé fürge. Valami rémület
               is felmordult benne, ami felmordult mindig, ha bátyjával, ezzel a behemóttal így,
               ilyen furcsán, szemtől-szembe került. Jót nemigen várt tőle. Vajjon hová viszi? Mit
               akar vele? De mindenen túl mégis az öröm, a megtiszteltség dobogtatta át, hogy a
               bátyja valahová, ha mindjárt a pokolba is, de elviszi magával.</p>
            <p>Merre mentek? Nem is sejtette, ő, aki a sötét zugokban végigbujkált minden kicsi
               utcát, most mégse tudta, hogy merre járnak. Holmi kerítéskapukon nyitottak be, majd
               udvarokon mentek át, szobákba léptek, hogy valahol a másik oldalon kint legyenek
               megint az utcán. Igen. De merre? Néha a bátyja a mellettük el-elsuhanó alakokkal
               néhány szót is váltott. De csak fog­hegyről, valami furcsa összemordulással. Mint
               ahogy sokszor látta a moziban is, „A hét narancsmag”-ban, a „Mérnök ujjá”-ban, vagy a
               „Vöröshajúak szövetségé”-ben, de micsoda zenekísérettel, micsoda elnyűtt zongorákon,
               holott itt csak néhány kutya ha vonított s holmi gajdolások hallatszottak ki
               pincesöntések mélyéből. „Az élet” - gondolta Józsi, szegény kis púpos, aki volt, s
               aki még semmit se ismert - „Az élet, ami odalent tombol.” Ha megállná­nak...</p>
            <p>De nem álltak meg. Csak mentek tovább. Kissé sziveszorultan is. Elől a hatalmas
               behemót ember, szótlanul, mit is beszéljen, mögötte ő, Klein Józsi, kissé
               elégedetlenül, hogy sokáig tart már a séta; de némileg felajzottan is. Már tudta,
               hogy nem mindennapi kalandra indul. Mert hova mehetnek? Hova vezetheti a bátyja? Mit
               tudhatott ő erről a marha nagy emberről, lakatosról, ha sokszor facér is és
               hivatlanul ajtókat nyitogat s aki vele a testvéri érintkezést legföljebb a cipője
               hegyével tartja fenn. Mit ismert ő ebből az emberből? A szuszogását a tömeglakás
               éjszakájában, ha titkos útjairól hazatért. Ügyefogyott védekezését a Markó-utcában,
               mikor holmi betörésekért hurokra került. Apjának erkölcsi felháborodását, mikor e
               kedves fiát fülöncsípték s a néha ilyen alkalmakkor emlegetett becsületes nevét,
               amire itt, ebben a családban mindenki szégyent hoz, holott milyen előkelőek, hiszen a
               nagyatyjuk lovasrendőr volt, még Bérczy főkapitány idején; de azután, ha a
               Markó-utcai börtön rácsos­kapuja felnyílt s a szabadulás örömére a fiától némi
               pénzeket kapott, hogy megint elmehessen a kocsmába a facér cselédleányok közé,
               egyszerre megbékült a világgal s fölényes erkölcsi magaslatról korholta Józsit:</p>
            <p>- Látod, a Tóni. (Milyen furcsa is, hogy ezt a nagy, marha embert itt előtte Tóninak
               hívják). Őróla végy példát! Mikor hozol már te is haza pénzt? Mikor könnyíted meg a
               te szegény agg édesapád sorsát?</p>
            <p>Ezzel a szép tirádával, mikor befejezte a szegény, agg édesapa, mint aki családfői
               kötelessé­gének lelkiismeretesen eleget tett, a kapott pénzzel elvonult a kocsma
               felé, ahol már a facér cselédleányok várták.</p>
            <p>Most ahogy itt kapukon és udvarokon császkáltak keresztül, valahogy minden eszébe
               jutott. Valahol látott egy furcsa képet, talán a füzetek között, a nagy üvegkirakatok
               mélyén s hogy megcsodálta cimboráival, még röhögött is. Emberi fej volt; de milyen
               emberi fej? A szemek helyén vasút száguldott, az orrban holmi óriás daru nagy
               csomagokat emelgetett, a fülek helyén két hajókürt tátongott bele a levegőbe. Milyen
               sokat is nevettek rajta. De most bátyjá­ról is eszébe jut. Ahogy súlyosan lépked
               előtte, mintha csak holmi rossz kapcsolóban szikráz­nának rajta keresztül: a
               Markó-utca, holmi ringyó-emlékek, lakások, ahova éjszaka idején, derék lakatos,
               hivatlanul ment el s valami ködös titokzatosság, ami minden embert bódítóan vesz
               körül, míg csak valahogy meg nem oldódik, hogy utána már csak a megszokás és a közöny
               maradjon meg. Igen. „Az élet megy előttem” - gondolta Józsi - „és milyen furcsa, hogy
               az életet Tóninak hívják.”</p>
            <p>De már meg is érkeztek. Nagy, homályos udvarok mélyén valami alacsony kapu villant
               meg szemük előtt. Tóni pillanatig figyelt, néhányszor fel a szemöldökfára nézett s
               rögtön utána erélyesen bekopogtatott. Belülről sürgés-forgás, gyors léptek dobogása
               szivárgott ki, majd valami női hang suttogása s a következő pillanatban az ajtó
               megnyílt. Tóni néhány rozoga lépcsőn lefelé lépett, kissé dülöngélve, mintha még
               mindig a délutáni italokra emlékeznék. De csak egy percig. Azután hátranyúlva,
               hirtelen megragadta Józsit, hogy a szívverése is elállt és berántotta maga mellé.
               Hátuk mögött az ajtó becsapódott s a testvéri kéz kemény cibálásában Klein Józsi, kis
               púpos, aki volt, már ott állt a lámpasugár közepén, s hallgatta a feltörő röhögést,
               amit gyámoltalan megjelenése robbantott ki.</p>
            <p>Tóni böfögve harsogott:</p>
            <p>- No, úgy-e megmondtam. Gyertyásnak jó lesz.</p>
            <p>Akkor már tudta, hogy miről lehet szó. Filológiai pontossággal ugyan nem ismerte a
               jasszok nyelvét, de sejtette s nem alaptalanul, hogy a „gyertyás” holmi őrszemet
               jelent, aki kint a ház előtt strázsál, míg a többiek bent végzik a munkát. Őszintén
               szólva, semmi felháborodást se érzett. Még félelmet se, hogy fülöncsípik. Inkább némi
               aggodalom szorította el a szivét, hogy a reábízott fontos tisztséget vajjon
               megfelelően betölti-e? Érezte, sőt tudta, hogy életének legnagyobb eseménye előtt
               áll. Ez az a nagy alkalom, ez az a nagy „egyszer”, mikor egész karrierjét
               megalapozhatja.</p>
            <p>Lassan nézett a szobában körül.</p>
            <p>Semmi különös nem volt benne.</p>
            <p>Székek, két ágy, két pingált szekrény, holmi összebatyuzott ruhanemű, mintha csak
               valami harmadrangú szállodai szoba lenne. Szegényes proletárlakás, ha valamivel
               gazdagabb is. Holmi szőnyegek a földön, sőt a fal mellé támasztva nehány kép. Vajjon
               honnan szedték?</p>
            <p>A szoba túlsó sarkában, a pirossal terített asztal körül már hárman ültek. Egy
               szürkehajú, erős, vállas férfi, akit mindenki Csuminak hívott és mellette két nő. Az
               egyik valami szoba­leányféle, fekete ruhában, fehér köténnyel, a másik elegáns úri
               dáma. Sötétkék ruha feszült a testén, a lábain a selyemharisnyák végén finom,
               magassarkú cipők. Selyemtáskája, fehér kesztyűje ott hevert előtte az asztalon.</p>
            <p>Józsi értelmetlenül, nagy szemekkel bámult reá.</p>
            <p>- No, nehogy megedd a szemeiddel - röhögött Tóni, és se szó, se beszéd, leült
               kényelmesen az asztal mellé. Kicsit megfogdosta az elegáns hölgyet és sunyin Józsi
               felé pislantott:</p>
            <p>- No Princess, nincs-e kedved kissé kinevelni ezt a fiút!</p>
            <p>A Princess előkelőségét meghazudtoló mozdulatot tett, amin a másik három falrengetőet
               kacagott. Csuminak még a könnye is kicsordult:</p>
            <p>- Pompás jasszkali ez a Princess - állapította meg elismerően és kis gondolkozás után
               még hozzátette:</p>
            <p>- Senki se hinné el róla, hogy nem úri fácán.</p>
            <p>De már mind a négyen összedugták a fejüket az asztal fölött s a suttogásra fordult
               beszédből Józsihoz legfeljebb egy-egy szófoszlány ha eljutott. Hallotta, hogy valami
               „srenk”-ről beszél­nek, amiről tudta, hogy betörés. Hallotta, hogy a hatlövetű
               „stukker”-t Csumi viszi magával. Megállapították, hogy ki merre „lóg el”, ha netalán
               mégis „kiüt a tűz”.</p>
            <p>Mint valami pápaszemes tudós a falra festett hieroglifákat, úgy fejtegette hiányos
               tolvajfilo­lógiai ismeretével a foszlányba kapott szavak értelmét. Inkább érezte
               őket, ha nem is értette.</p>
            <p>Hirtelen Csumi felpattant helyéről s némi kis huzavonával nekikészülődtek a többiek
               is.</p>
            <p>- Mehetünk! - mondta Tóni, mint aki átveszi a vezényletet.</p>
            <p>Csak hárman indultak el. Csumi a „stukker”-ral, Tóni, a behemót, no meg ő, Klein
               Józsi, így púposan, de mégis büszkén, hogy ebbe az előkelő társaságba tartozik. Bár
               egyelőre ugyan még kültag. De ki mondhatja meg, hogy a jövő mit hoz? Princess
               előresietett, hogy valami pasast, vagy, ahogy ő mondta „verebet” a „stammkaffá”-ban
               „link hadovával” szóval tartson. Bolondítsa, hitegesse, „etesse vele a tésztát”, míg
               Csumi és Tóni, két szorgalmas ember, közben a „házer munkát” elvégzi.</p>
            <p>Csöndesen röhögtek hozzá. Csumi, akinek szemmelláthatólag némi köze is volt
               Princess-hez, a maga erkölcsi magasságából még utánakiáltott:</p>
            <p>- Ha nem megy máskép, el is mehetsz vele.</p>
            <p>Már akkor valami kemény erővel élesen a szivére vágott, hogy ezek az emberek így
               munka előtt milyen furcsán, milyen különösen és mégis milyen egyszerűen beszélnek meg
               mindent, ami fölött pedig ő, Klein Józsi, hosszú éjszakákon keresztül töpreng s amit
               satnya kis életével mint nagy csodát várt, hogy megnyíljon előtte. Mert ezekben a
               megjegyzésekben nem a kocsisi ékesszólás nagyszerű ereje nyilvánult meg, ami
               tulajdonképen csak teoretikus jelentő­séggel bír, még ha édesanyjuk legfájdalmasabb
               pillanatát is emlegetik s a nagy titoknak egész szótárát, mint utcasarki vitaanyagot
               használják föl; itt a szavak s a mozdulatok a maguk igazi értelmét nyerték s nem
               puffogtak el a veszekedésekben a hozzáfűződő fogalmak nélkül. Vala­mi keserves
               fölháborodással érezte, hogy neki minden, de minden milyen megfejthetetlenül nagy
               titok, holott más, sőt ő maga is, mint könnyelmű szavakat dobálja. Keserves
               fölhábo­rodást érzett Tóni ellen is, aki idehozta s aki bujkáló életével számára örök
               rejtély marad. Keserves fölháborodást érzett Csumi ellen is, aki valami műértő
               fölénnyel ezt az egész szent titkot meggyalázta. Keserves fölháborodást érzett
               Princess ellen is, aki talán már el is ment a kávéházból s valami eldugott kis
               szállodában ugyanúgy hunyja le szemeit, mintha Etus lenne...</p>
            <p>Vagy...</p>
            <p>Nem! Nem! Most nem gondol reá. Most nem szabad. Ebben a rettenetes levegőben, ezek
               között a ronda szavak között igazán szentségtörés lenne.</p>
            <p>Miért is, hogy Etus szemeit lassan lehunyja: Bárczy Bella...</p>
            <p>Fölkavarodott a gyomra és nagyot köpött.</p>
            <p>Útálta magát.</p>
            <p>*</p>
            <p>Fönt jártak valahol a dombok között. Lábaik alatt az öreg Tabán furcsán és regényesen
               húzta maga fölé, micsoda takaró is, a sötétbe merülő éjszakát. Előttük vasrácsos kapu
               torpant föl. Mögötte kert, benne parányi kastély. Körül az aranyhegyű kerítés mentén
               jázminbokrok dús tömege hajolt ki s bent a kertben, a hatalmas virágágyak ölén
               mályvák, árvácskák, nefelejcsek tarka szineit mosta egymásba a csönd. Csak a rezedák
               bódító illata harsogott ki. Mintha az egész kert a hasadó tavasz diadalmas üvöltése
               lenne.</p>
            <p>Messze semerre nem járt senki.</p>
            <p>Megriadtak. Ha észreveszik... Nem. Semmi.</p>
            <p>Alattuk az úton autó robogott el. Dühösen pöfögött. Mintha maga se tudná, hogy
               tévedhetett ide el, ahol, mint a mesékben mondják, még talán a madár se jár. De
               néhány pillanat elmosta a pöfögő hangot. Lábuk alatt a tabáni csöndet alig törte meg
               holmi kocsmai ének, ha néha-néha nagy időközökben a grincingerek muzsikáltak. Még
               lámpa se égett, csak itt-ott, ha egy. Messze a várost is elnyelte az éj. Csak a tompa
               és elfúló mormolása izente, hogy arra valahol még lüktet az élet s a láthatatlan
               ívlámpák pazar ragyogása halványította meg a sötét ég boltját. Aki itt lakik, a
               magányt szereti. Aki itt lakik, magában él. Csak néha megy le talán a „stammkaffába”,
               hogy olyankor Princess „link dumáját megegye”. Valahol még a villany­lámpák katonás
               rendje is elmaradt s csak néhány pislogó petroleummécs állt őrt az utak
               keresz­tezésén. A villák is puskalövésnyire szöktek el egymástól, hogy az egymás
               jajszavát el ne érjék. Ne hallják egymást. Ne tudjanak semmit.</p>
            <p>Ahogy így hármasban megálltak, kissé bizonytalanul a kapu előtt, elől a Tóni, nagy
               óvatosan, ahogy jobbra és balra körülnéz, Csumi lustán, talán ásítozva is és mögöttük
               ő, Klein Józsi a púppal, érzi, hogy már nem bírja tovább szivének nekivadult verését.
               No, most mi lesz? Mit akarnak vele? Mit akar az a legfelsőbb égi hatalom, aki szereti
               és aki kergeti, ha ugyan egy­általában gondol is néha reá? Micsoda gazdag életet nyit
               meg előtte, vagy micsoda börtönt?</p>
            <p>Már tudta nagyon jól, hogy hova viszik. Minden magyarázkodás nélkül megértette. Az a
               néhány szó, ami így az előkészületek közben leesett, éppen elég volt, hogy beleélje
               magát. Betörés? Hát ha betörés? Mit törődik vele. Szinte már csodálta is magát, hogy
               milyen könnyen beleilleszkedik, minden szó nélkül, minden beszéd nélkül. Mintha soha
               életében mást se tett volna.</p>
            <p>Milyen furcsa is...</p>
            <p>Ha bátyja hamarabb szól neki? Igen. Akkor is biztosan eljön. De micsoda fontolgatások
               árán. De micsoda töprengésekkel, hogy menjen-e vagy sem? Hogy letérjen-e az erény
               útjáról, mint a moziban is az az Asta Nielsen, mikor kétezer méterrel a „züllés
               útjára” lép. Biztosan akkor is itt lenne, de micsoda éjszakák után, mikor a gyorsan
               dobogó szív ezer kétséget dob föl a magasba, hogy ezer rémülettel és ezer remegéssel
               egész rémületeső zuhogjon vissza reá.</p>
            <p>Most mégis itt áll, ilyen egyszerűen, hogy jóformán már nem is érti.</p>
            <p>Tóni már valahol odabent jár. Sőt Csumi is kissé nehézkesen, de már kapaszkodik
               fölfelé.</p>
            <p>Ő meg, Klein Józsi, kis nyomorék az örök púpteherrel a hátán, még méregeti a magas
               palán­kot. Vajjon följuthat-e reá? De nem állapította meg. Ideje sem volt. A
               reáhárult kötelesség vasbilincsében érezte, hogy már rajta a sor s az ösztön a
               magasba kergeti.</p>
            <p>Mintha csak nem is ő lenne az a púpos, nyomorék gyerek, valahonnan a pincék mélyéből,
               aki most némi szuszogásokkal átveti magát az arany csúcsokon, hogy a bizonytalan
               mozdulatban odafönt kissé meginogjon s arccal a jázminbokrok illatos, de szúrós ágai
               közé essék.</p>
            <p>Csumi halk morgással a házat nézte.</p>
            <p>- Rendben van - állapította meg. - Az ojser lent ült a stammkaffában. Princess már
               eteti vele a tésztát.</p>
            <p>Tóni hangtalanul visszasziszegte:</p>
            <p>- De a mári itthon van. Künn alszik a konyhán. Link tyúk. Nem lehet vele kezdeni
               semmit.</p>
            <p>Csumi csöndesen dünnyögött.</p>
            <p>De Tóni már nem figyelt reá, benyúlt a zsebébe s valami papírdarabot húzott ki.
               Lassan teregette, de nehezen vált szét. A foga között káromkodott is.</p>
            <p>Hirtelen Jóskára nézett:</p>
            <p>- Te meglapulsz itt a bokrok között. Kinyitod azt a ronda csipádat. Ha valami balhé
               van, ha valami pasas jön, rögtön megadod a drótot. Kettőt füttyentesz, de éleset.
               Azután lógás, amerre tudsz. Nem vársz senkit.</p>
            <p>Mint valami hadvezér, vezényelt, holmi Markó-utcai generális, aki volt, és már el is
               indult a ház felé. Nesztelenül, bársonypuhán lépett. Fehér tornacipő világított a
               lábán.</p>
            <p>Jóska csöndesen röhögött. Biztosan tenniszezni megy. Csak azután ne kapja a fejéhez a
               labdát.</p>
            <p>De a nevetés elfagyott az ajkán s feszülten figyelte, ami történik.</p>
            <p>Már ott lappangtak a ház körül.</p>
            <p>Tóni gyorsan a fal mellé surrant, ott meglapult egy pillanatig s akkor felrohant a
               lépcsőkön. Az üvegajtó előtt megállt. Várt néhány percig. Csöndes-e minden? De nem
               mozdult semmi. Akkor elővette a papírlapot, széjjelbontotta, hogy síma legyen s
               nagyon gondosan, nagyon pontosan, milyen jó munkás is, az előszobaajtó üveglapjára
               illesztette.</p>
            <p>- Ahá! - csillant fel Józsiban. - Ez az enyvespapír.</p>
            <p>Jó, biztos érzés vett rajta erőt. Mégis csak szép, hogy ilyen alaposan kigondolták az
               egész mókát s nem Hübele Balázs módjára rohannak neki a veszedelemnek. Milyen
               egyszerű is az élet. Princess eteti a „veréb”-bel a „tésztát”. Tóni az üveget
               enyvezi. Csumi a fal mellé lapul, ő meg itt, mint valami herceg, élvezi a jázminok
               illatát.</p>
            <p>Hirtelen jókedve kerekedett.</p>
            <p>Öröm a munka, öröm az élet, ha ilyen szépen, ha ilyen gondosan, ha ilyen becsületesen
               ki­tervezik.</p>
            <p>De abban a pillanatban mintha homlokon ütötték volna.</p>
            <p>Az előszobaajtón valami reccsent. Mi az? Mi történt?</p>
            <p>Semmi.</p>
            <p>Csak Tóni benyomta az üveglapot. Mégis, mintha az üveglappal együtt a szívverése
               pattanna meg. Ha most zaj támad? Ha most valami baj lesz?</p>
            <p>Nem messze tőle, a ház fala mellett, elszorult tüdővel figyelt a két másik.</p>
            <p>Egy... kettő... három... négy... öt... hat... hét... nyolc...</p>
            <p>Józsi hangtalanul számolta a szive verését. Ha most valami baj lesz?</p>
            <p>De a kertben buján hallgatott a csönd. Az éjszaka nyugalmát nem zavarta semmi.</p>
            <p>Az üvegszilánkok megkapaszkodtak a papiros enyvén. Egyetlen szem se hullott le
               belőlük. Tóni óvatosan emelte ki s utána gyorsan benyúlt a lyukon, hogy a zárba tett
               kulcsot belülről könnyedén megfordítsa.</p>
            <p>Józsi mélyen lélegzett...</p>
            <p>Felnyúlt a magasba, a feje fölé. Leszakított egy akácfagerezdet. Annak tépdeste a
               leveleit. Szinte öntudatlanul rebegte hozzá:</p>
            <p>- Sikerül...? Nem sikerül?... Sikerül?... Nem sikerül?...</p>
            <p>Eszeveszett, ujjongó öröm csapott fel a szivében:</p>
            <p>- Sikerül! Sikerül! Sikerül!</p>
            <p>Boldog volt. Boldog. Nagyon, nagyon boldog...</p>
            <p>*</p>
            <p>Mégis valami csöndes félelem felhökkent benne. Honnan is kaphatta? Mi is
               lehetett?</p>
            <p>Mi riasztja így meg a szive dobogását?</p>
            <p>Hiszen minden pompásan sikerült. Jobban talán már nem is lehetne. Tóni bent szuszmog
               az ajtó mögött. Csumi nesztelenül utánasurran. Ő meg, Klein Józsi, ha púpos is, de
               micsoda nagy úr itt kint a kertben, ahol figyelne bár, de még csak mukkanás sincs.
               „Úri foglalkozás” - állapította meg. - „Nekem való. Túlsok szakértelem se kell
               hozzá.” Majd csöndes röhögéssel utánatette: „Úgylátszik, a gazda külön kertészt tart,
               hogy ilyen szép rezedákat ültessen nekem.”</p>
            <p>Mélyen sóhajtott.</p>
            <p>A jázminbokrok illatfelhői magukbaölelték.</p>
            <p>Milyen, milyen jó is.</p>
            <p>- Érdekes - gondolta. - Betörő leszek. Ki hitte volna még a reggel...</p>
            <p>Csöndes nyugalom szállta meg a szivét. Mintha a szerencséjét is most alapozná
               meg.</p>
            <p>Csak az idegessége nem maradt nyugton. Mint vágtató herold, száguldozott a
               testén.</p>
            <p>Pedig mitől is félne?</p>
            <p>Gondolkozott.</p>
            <p>Milyen furcsa is, hogy ez a kis kastély itt torpan föl a Tabán felett, mintha csak
               ide menekült volna. Holott a kerti palánk végén már felsorakoznak a mezei földek.</p>
            <p>Vajjon ki lakhatik benne?</p>
            <p>Halkan spekulált.</p>
            <p>Polgári család? Annak túlontúl fényes. Valami nagy úr? Akkor még fényesebb lenne.
               Holmi pocakos bankár? Az a hotelbe megy. Látta nem egyszer a járda partján, mikor
               töfögő gép­kocsikkal az üvegkapuk elé fölsorakoztak.</p>
            <p>Mégis, ki lehet?</p>
            <p>Hirtelen fény villant meg benne. Igen. Már tudja. Hiszen olvasta is.</p>
            <p>Ez a kis kastély itt a Tabán felett, ahogy a városból elszökött s megbúvik a bokrok
               dús illata mélyén, biztosan valami kis kéjpalota, úri szórakozás, ha tilos is, hogy a
               sejtett, de letagadott szerelmi üzem benne kényelmesen otthonra találjon. Biztosan
               valami nagy úr építtette, aki mindig rohan az autók mélyén s besüpped a párnák
               között, sőt lehet, hogy vastag szivarokat is szív.</p>
            <p>Ha egyszer ő is oda süppedhetne, vastag szivarral a szája szélén.</p>
            <p>Bizony, valami nagy dög lakhatik itt. Valami „fácán”, ahogy Csumi mondja. Dologtalan
               nagy-nagy urak szeretője.</p>
            <p>Még lélegzete is elszorult.</p>
            <p>Hátha?...</p>
            <p>Nem. Nem. Lehetetlen.</p>
            <p>Hátha mégis a Bárczay Bella?</p>
            <p>Csöndesen fölkacagott.</p>
            <p>Ugyan, hogy kerülhetne ide? Ugyan, mit is keresne itt? Mikor odalent száguld a fényes
               utcákon s ragyogó hotelek üvegkapujában köt ki. Bankárok hordják neki a gyöngyöt és
               csók­jait aranytömbökkel mérik. Miért bujna el itt a Tabán fölött?</p>
            <p>De ha mégis ő lenne?</p>
            <p>Ugyan. Nevetséges. Miért is gondol reá?</p>
            <p>De ha ezeket a jázminokat mégis ő ültettette? Ha ő neveli mégis ilyen dús illatra a
               rezedák rendjét? Ha mégis az ő lábai suhannak el ott az utak felett? Ha az
               autószirénák üvöltésében ide száguldoznak a szeretői? Ha most is itt szunnyad valahol
               bent, a selyemdrapériák mögött, micsoda kéjek és micsoda fürdők után, hogy a
               gyönyöröket, a csókokat, a meztelen testek „pokoli tüzét”, mint „A hercegnő
               titká”-ban kipihenje.</p>
            <p>Odabent, ahol most Tóni meg a Csumi végzi elszántan a „házer” munkát.</p>
            <p>Nem lehet. Nem igaz.</p>
            <p>De ha mégis úgy lenne?</p>
            <p>Ha most odabent a selymek és álmok között a fehér női test felriad. Ha valami zaj
               fölverné. Ha fölugrana csak úgy meztelenül, a kéjek és fürdők emlékével, hogy
               kirohanjon. Ha nem értene semmit. Ha egyszerre csak ott állana Tónival meg Csumival
               szemben. Ha elakadó szív­veréssel meglátná szemükben az elszántságot, hogy
               mindenáron, ha vérrel is, de bevégzik: a „házer” munkát.</p>
            <p>Testét verejték lepte el.</p>
            <p>Nem. Nem lehet. Nem. Nem igaz.</p>
            <p>Fent a házon, az egyik ablakban, hirtelen világosság csillant meg. Valami imbolygó
               gyertya­fény. De lehet, hogy villany.</p>
            <p>Vajjon mi lehet?</p>
            <p>Már ott tapogatódzott a fal mentén. Kuszált cserjék között akadt el a lába. Még ezer
               szeren­cse, hogy kutya nincs. Hol vehetne ennyi bátorságot, ha még kutya is
               lenne.</p>
            <p>Egyetlen rúgással feltornászta magát az ablak pereméig. Most minden sikerült
               neki...</p>
            <p>Ott fent, ahogy félig a levegőben lógott, mintha rettenetesen fejen vágták volna.
               Foga üteme­sen kocogott össze...</p>
            <p>Nem igaz. Nem lehet.</p>
            <p>Bent a szoba közepén, az éppen felcsavart villany fényében magas nőalak bontakozott
               ki. Alig valami ingdarab fedte, ahogy éppen az ágyból kiugrott, biztosan vad és szép
               álmok közül s valami ócska papuccsal a lábán, mint aki ma már nem várt „vendéget”.
               Kissé bizonytalanul is, mintha nem tudná, igaz-e, amit riadt szemei látnak, vagy még
               mindig álom.</p>
            <p>A többi már nagyon egyszerűen történt.</p>
            <p>Tóni és Csumi szűkölve kussolt a kredenc mögött. Mást mit is csinálhattak volna?
               Tudhatták-e, hogy a női kézből nem dördül-e fegyver? De csak valami kis sikoltásféle
               hallatszott. Ám a követ­kező pillanatban már látta maga előtt Tóni és Csumi vigyorgó
               arcát és tudta, hogy semmi veszedelem nincs. Azután látta, de mennyire látta, Tóni
               szemében az állati vágyat, amint hosszú, bizonytalan léptekkel, mintha gép lenne, a
               leány felé lép. Meg egy pillanat és már el is éri.</p>
            <p>Mint Krisztus, az országút mentén, ha fölfeszítik s lábainál ocsmányságokat követnek
               el, úgy tapadt arcával az ablaküveghez...</p>
            <p>Még látta Tónit, amint gólemléptekkel eléri a leányt és átöleli. Még látta, amint kis
               dula­kodással hurcolja a sarok felé, ahol puha és pompás szőnyegdíszben valami dívány
               állt. Még hallott, de már csak a bezárt ablak tompaságán keresztül valami
               sikoltozást, sőt talán valami szitkozódást is, ami így a falakon túlról ártatlan
               suttogássá enyhült. Látta Tóni otromba karját, amint a női derekat átöleli, míg másik
               kezével nem túlgyengéden befogja a száját.</p>
            <p>Milyen egyszerű is az élet.</p>
            <p>De látta, hogy nem bír vele.</p>
            <p>Ám abban a pillanatban már az őrület örvényéből az asszony szemei fölnéznek; át a
               szobán, át az ablakon, át talán az egész életen keresztül, pont az ő szemei közé.</p>
            <p>A szemek vádoltak. A szemek könyörögtek. A szemek ígértek.</p>
            <p>Akkor Klein Józsi odakünt, szegény felfeszített mártir, az üveglap mentén némán
               felüvöltött.</p>
            <p>De hiszen ezeket a szemeket ő ismeri.</p>
            <p>De hiszen ezeket a szemeket hunyja le minden este a kéjek alatt Bárczay Bella az Etus
               arcán.</p>
            <p>Nem. Nem. Lehetetlen.</p>
            <p>Hát van-e odafönt Isten, ha ezt a förtelmet tűri?...</p>
            <p>De ha mégis tűrné?...</p>
            <p>Talán felelve is neki, hirtelen a szoba elsötétült. Csumi derék bajtárs, aki volt,
               hogy Tóni segítségére siessen, lecsavarta a villanyt.</p>
            <p>Bent a sötétben a harc most dől el.</p>
            <p>Nem. Nem szabad. Nem engedheti.</p>
            <p>Most kemény ököllel reá kell, hogy az üvegre vágjon. Most be kell, hogy törje. Most
               át kell hogy rohanjon, a kerten, a falon, Csumin, aki őrt áll, Tónin, aki küzd, az
               életen, ha kell, hogy mégis megvédje, vagy vele pusztuljon.</p>
            <p>De ereje nincs.</p>
            <p>Bent a szobában őrjöng a sötétség. Semmit se lát benne és nem hall ki semmit. Mégis
               mindent tud.</p>
            <p>Akkor, mintha nem is ő lenne, látja, hogy két ujját szájába veszi s amilyen erősen
               csak lehet, két éles füttyel „megadja a drótot”.</p>
            <p>Azután rohan, amerre lát.</p>
            <p>*</p>
            <p>Lent a Gellért-szobornál, mikor összeverődtek, Tóni hatalmas pofont mért le neki.</p>
            <p>- Zamek! - diktálta Csumi a mókát s a pofonok mennydörgésében Józsi filológus
               ösztönével megértette, hogy a „zamek” biztosan odaütést jelent. A füle zúgott s a
               szemét elöntötte a vér. Napokig nem tért egészen észre.</p>
            <p>Csak hebegett és dadogott:</p>
            <p>- Az a nő odabent...</p>
            <p>Csumi vállat vont:</p>
            <p>- No, mi van vele?</p>
            <p>Akkor keservesen kinyögte:</p>
            <p>- A Bárczay Bella...</p>
            <p>Azok ketten, Csumi és Tóni először bambán egymásra néztek. Nem értettek semmit.
               Azután lassan, de mind hangosabban, mind a kettő röhögni kezdett. Tóni még a hasát is
               fogta:</p>
            <p>- Hát te, hol a fenében kótyagosodtál meg! Úgylátszik, rádjött a legénykedhetnémség,
               hogy minden pendelyes pesztonkában mindjárt a Bárczay Bellát látod...</p>
            <p>Még röhögtek rajta jó zsírosan, sőt Tóni az elmulasztott élvezetek valami halk
               rezignáltsá­gával föl is sóhajtott:</p>
            <p>- Hiszen ez még leány volt, azért is nem bírtam vele...</p>
            <p>De a megnyugtatásra szánt szavakon túl Józsi arca már hamuszinűvé vált. Mintha nem is
               lenne benne élet. Szemében tébolyult tűz lángolt föl. Mereven nézte a Csumi
               kezét:</p>
            <p>- Ott!... Ott!... - nyögte ki -, a kezén a vér...</p>
            <p>Tóni és Csumi riadtan meghökkent. Tétován álltak a pázsit szélén. Ha igaz lenne? Ha
               igazán vér?</p>
            <p>Vér! De honnan?...</p>
            <p>Pedig mégis igaz.</p>
            <p>Csumi kezein látták mind a ketten, még így a sötétben is, szélesen terjed szét valami
               sötét folt.</p>
            <p>De kinek a vére?</p>
            <p>Csumi kilépett a fák közül, egyenesen az ívlámpa alá és retteneteset káromkodott:</p>
            <p>- Fene egye meg ezt a büdös világot, hát a sötétben nem azt az átkozott tintatartót
               döntöttem fel.</p>
            <p>Bizony a tenyerét, mind a kettőt, csuklóig bemocskolta a fekete lé. Még a ruhájára is
               jutott belőle. Nem bűnös vér volt, de jó, becsületes tinta.</p>
            <p>Ám Tóni már az üzletre gondolt, amit Józsi hülyesége megzavart, sőt talán az
               elmulasztott élvezetekre is, meg a Princessre, aki, bár a Csumi engedélye alapján, de
               hasztalanul ment a „veréb”-bel el: de mindenen túl a gyönyörű tervre, ami ilyen buta
               módon összedűlt.</p>
            <p>- Ezt a nyálast se viszem magammal többet - morogta dühösen a fogai között, mikor
               Csumi „zamek” vezényszavára még két újabb pofont lekent neki.</p>
            <p>Józsi csöndesen elmélázott.</p>
            <p>Valami halk szomorúsággal megállapította, hogy a karrierje derékon tört ketté.</p>
            <p>De nem nagyon bánta.</p>
            <p>Bárczay Bellára gondolt, az isteni nőre, aki volt, a fejedelmi démonra, akinek hitték
               s aki most biztosan valahol a fényes hotelekben lihegi el a szerelmek álmát s akit
               itt fönt a Tabán fölött, ha nem is tud róla, ő Klein Józsi, ha púposan is, de a saját
               élete árán megvédett.</p>
            <p> </p>
         </div>
         <div type="chapter">
            <head>
               III. Kulisszák titka.
            </head>
            <p>Mint valami álom, fakult el benne minden. Homályos emlékei között a valóság és a
               képzelet remegő csápokkal tapogatta egymást. Mi a valóság és mi az álom? Ki a
               megmondhatója? Álom-e minden, ami emlék, és valóság-e minden, ami nem álom? Ki ad
               neki választ?</p>
            <p>Zavaros emlékei közül előtapogatózott az első délután, amit odabent a színházban
               töltött. Hogyan is történt? Már maga se tudta. Csak emlékezett az alkonyatra, mikor a
               mester hirtelen reászólt, kezébe nyomta a szerszámosládát és se szó, se beszéd, már
               elindult előtte. Hova? Nem mondta. Benne pedig lázadozott valami homályos
               szocializmus munkaidőről és külön­órákról, amit hangosan persze még sóhajtani sem
               mert, nehogy a mester valahogy meghallja és vasökle alól serényen lendüljenek ki a
               pofonok. Csak ment valami rettenetes elkeseredés­sel, de azontúl is nehéz súlyokkal
               bent a tarisznyában, a vállán és átkozta magában a pillana­tot, mikor a
               forrasztólámpa bűzét először szagolta. Mintha minden lépés az estjéből szakított
               volna pillanatokat el, az estjéből, mely már tüzes fejére terítette az asszonyi
               testek nehéz palástját; amint megálmodta sokszor az utcák porában, vagy a hidak alatt
               a néma sötétben, mikor társaival tapogatta a titkot; mikor felszabadulva a napi munka
               alól, kis vézna testét belefeszítette az álmok veszejtő sokadalmába, hogy végül is
               mindent valóságnak véljen. Vala­mi rettenetes ítéletképen szenvedte vállán a
               tarisznyát: „Az életem” - gondolta -, „az életem, ami lehúz a porba és elrontja
               legszebb vágyaimat is.” Közben egyre fokozódó dühvel kezdte méregetni az előtte
               gyorsan siető mestert. Ha most megfogná a tarisznyát, benne a nehéz szerszámokkal,
               meglóbálná a levegőben s hirtelen teljes erejével odavágná a mester fejéhez. Ha most
               hősies elszántsággal belerúgna mindenbe, hogy akár az egész világ felforduljon, még ő
               maga is, de kiszabaduljon ebből a rettenetes pányvából a tarisznya súlya alól, „az
               élete” alól, amint hitte, amely felröppenő szárnyalását visszatöri.</p>
            <p>Vacogott a foga és remegett. Igen. Már meg is történt. Már ott is fekszik előtte a
               földön véres fejjel a mester és a betört koponyájából, mint valami nyúlós szirup, az
               agyveleje szivárog ki. Az agyveleje - gondolta valami diadalmas örömmel -, amivel azt
               a sok-sok kínzást, meggyö­tört, fiatal élete ellen, kitalálta. Még érzi a kezén az
               elhajított tarisznya súlyát, amint hirtelen fölszabadult alóla az ütés lendületében,
               mikor reccsenve megtorpant a mesteri koponyán.</p>
            <p>Milyen nagyszerű is. Hallja az ordítozást maga körül, de nem törődik vele. Látja a
               fenyegető öklöket, de csak mosolyog. Szemébe néz a rendőröknek, akik megkötözik
               kezeit s akik között fölemelt fejjel elindul előre. Igen. Megtette. „Az életéért.” A
               nagy ÉLET-ért. Mert lehetetlen, hogy így elpusztuljon.</p>
            <p>Csak akkor riadt újból magára, amikor már majdnem megérkeztek és hirtelen szemébe
               hasított a villany-ívlámpák ragyogó fénye. Elől a mester keményen és súlyosan,
               mögötte ő, Klein Józsi, a kis púpos, aki volt, szegényen és nyomorultul, amint a
               nehéz szerszámos­tarisznya lehúzza a vállát. Csak ment, mint valami barom, előre.
               Hova? Nem tudta. Mióta? Már elfelejtette, örök idők óta a végtelenségig. Most
               felriadva az ébrenálomból, most újra az volt, aki mindig, mocskos, púpos inasgyerek
               és valami elfásult beletörődéssel érezte, hogy soha nem is lehet más. Vállait
               gyötrötten húzta a táska, hátán a púpja dacosan gerjedt föl. Nincs menekvés, soha nem
               is lesz. Hiába is lenne. Elkeseredésében és feldühödten hirtelen nagyot, de nagyot
               köpött s boldog vigyorgással állapította meg, hogy a mester nadrágját el­találta.</p>
            <p>*</p>
            <p>Ám teljes világossággal már szemébe csapott és agyába markolt az épület is, ahova
               értek. A színház. Igen, a színház, amint dölyfösen és kevélyen ott állt a tér
               közepén, az ívlámpák vakító fényében. A színház, ahol soha nem volt még. Nem mintha
               nem mehetett volna; csak éppen nem ment. A csent pénzeket is, amit apja kocsmás
               mámorában lopott el, vagy nénje párnája alól emelt ki, mikor a züllött masamódlány a
               kis szállodák elnyűtt mámorát pihente, inkább a mozik pénztáránál költötte el. Mert
               izgatta és érdekelte, mikor a vakmerő cow-boyok lenyúzzák valakinek a fejbőrét, mikor
               a páncélos lovag testén az acél szűz halálos sebeket ejt, vagy amikor a párisi
               selyemfiuk síma, de acélos marka a fehér női torkokra tapad. A színház­ban mit
               kereshetett? Mikor így elszorult lélekkel látta a finom és vékony ujjakat, amint a
               hamvas asszonytesten kéjesen összeszorulnak, egyszerre magasba tombolt a vére. Azután
               lenézett a maga törpe, piszkos és lerágottkörmű ujjaira és egyszerre végtelen
               szomorúság fogta el, hogy soha, de sohasem csúszhatik így a fehér nyakak fölé, hogy a
               csipkék és szala­gok fölött hörgő sikolyok közben beléjük markoljon. De azért mégis
               csak moziba ment.</p>
            <p>Mint éles reflektor villant fejébe, hogy ebben a színházban, itt a villanylámpás
               falak mögött lép fel Bárczay Bella, az isteni nő, ahogy táncközben felrúgja a lábát,
               kegyelmes urak szerető­je, aki volt, vagy legalább is annak hitték s akinek szeme
               olyan, mint a nővéréé, mikor regge­len­kint csupasz mellekkel mosakodik. Hirtelen
               beleremegett a név, melyről inaspajtásai is nem egyszer beszéltek s néha a mester is
               káromkodott, ha valami ujságban meglátta a képét, utána pedig nagyokat rúgott kövér
               feleségén, mikor behozta a zsíros ebédet. Bárczay Bella, akit soha nem látott, akiről
               mindenki beszélt és akit első tapogatódzó mozdulataival lezárt szemei mögött maga elé
               képzelt.</p>
            <p>Itt van, alig pár lépésnyire, amint éppen felkészül, hogy a színpadra kilépjen, talán
               mezte­le­nül, vagy legalább is nagyon kevés ruhában, ahogy már annyiszor elgondolta.
               Kilép és fölveti a szemeit, amelyek olyanok, mint nénjének két sötét szeme, amikor a
               férfikezek tapogatásai nyomán kigyúlnak vagy reggelenkint karikásan tekintgetnek a
               lavór felé, hogy félmeztelenül beleüsse az orrát. Most meglátná, ha szemei átüthetnék
               a falakat. Most megnézhetné, ha kiszakadna ebből a rettenetes elhatároltságból, amit
               a mester, a tarisznya, szóval az egész „élete” jelent. Most közelébe juthatna, ha
               mint valami őrült lecsapna mindent, a táskát, a mestert, az életet és fellökve
               útjából a nyomort, a kétségbeesést, meg a portást, aki a kaput elállja és az összes
               többi nagy urakat mind, berohanna Bárczay Bella elé, aki ott van valahol egészen
               közel hozzá, alig talán csak néhány lépésnyire, de akitől most újra továbbvonszolja a
               mesteri vezénylés, ez a soha meg nem szűnő átkozott inassors, amiben sokszor talán a
               pofo­nok fájnak a legkevésbé. Mert most egyetlen villanással szemébe csapott a
               színház, az élet, a minden, hogy menjenek újra tovább valami kis polgári lakás felé,
               ahol a gázresó romlott el, vagy a megistenült napidíjas szerelem az ágy
               sodronybetétjét zúzta agyon. Akárhová is, de biztosan el a színháztól, ahol minden
               elmarad. „Az életem” - gondolta -, „az életem” -, mert a nagy szavakat igen szerette
               és piszkos kis arcán a könnyek alatt két kancsal szeme kifénye­sedett.</p>
            <p>*</p>
            <p>Valami nagy riadalom kapta el. Nem. Nem igaz. Nem. Nem. Lehetetlen. Lábai gépiesen
               rohan­tak előre, mint holmi száguldó paripák, melyeknek a fejét csatában ellőtték, de
               csak rohannak azért tovább, mindig csak előre, mert viszi őket a test tehetetlen
               súlya, mindig csak a mester nyomában, ezekben a drága és kedves nyomokban, amelyek
               most hirtelen a kopogó durva cipőkkel elfordultak az aszfalton és nekiiramodtak
               egyenesen a színház hátulsó kis kapuja felé. Még látott maga körül néhány lebzselő,
               borotvált pofát, valami csúf szegénységet a ragyogás helyén és a fényeket sehol sem
               látta. Csak hallotta a portás barátságtalan hangját, amint valamit morgott s
               hátuljában érezte a portási cipők bizonyára megtisztelő érintését, mikor előtte
               elment. De mintha álomban került volna a kapun belül s valami furcsa szédü­léssel
               ébredt magára a szűk és félhomályos folyosón, ahova értek. Mindenütt a mester drága
               nyomán, aki kíváncsi szemekkel kukucskált balra is, jobbra is, ha a kétoldalt
               sorakozó kis ajtók közül valamelyik felnyílt. Hatalmas zsivaj hallatszott ki a kis
               fülkékből, s mikor az egyikbe benézett, látta, hogy odabent néhány félig öltözött
               férfi hatalmas söröskancsókba bókol. A másik előtt már megriadt, de félszemével ahogy
               besandított, bár bent a szobában megült a sötétség, mégis látta, egész határozottan
               látta, hogy a széles dívánon meztelen nő fekszik, s frakkos alakok térdelnek előtte,
               ahogy már látta egyszer azon a képen is, a „párisi éjszakákon”, amit az egyik kicsi
               rongyos mutogatott neki a hidak alatt a szemkarikákat fakasz­tó csendben. Látta
               egészen biztosan, pontosan ugyanúgy, ahogy a képen s amint a kéjes zuhanásokban azóta
               is már számtalanszor maga elé képzelte. Igen. Valahogy az izgalom teljesen átfűtötte
               kis testét, az a rettenetes, de mégis vágyott szívkopogás, ami már annyiszor el­fogta
               a hidak alatt a kerítő csöndben, vagy reggel az ágyon, de mosakodó nénje meztelen
               mellére nézett. De Klein Józsi, a kis púpos inasgyerek a pinceműhelyből, semmi több,
               valami kaján gyönyörűséggel érezte, hogy a mester biztos lépései is szinte önmagukba
               torpannak vissza, izmai fölött citerázik a bő bugyogója, s a hegesztőlámpa a kezében
               zörögve remeg. Hol volt már a káromkodás fölénye, vagy az a csepürágó biztonság,
               amivel odahaza a kalapá­cso­kat hajigálta felé, ha munka közben nem forgott elég
               fürgén. Hol volt már a lábak nagy­szerű technikája, amivel testének legfájdalmasabb
               részét kereste ki. Nem. A mester, a gyűlölet és komiszság nagymestere is remegve ment
               végig a folyosókon, dadogó léptekkel, talán maga sem tudta miért? De hogy itt van a
               színfalak mögött, ahol csodálatos kalandok születnek és a házmesterlakások savanyú
               levegőjében, mint valami Sodoma, a Sodoma és Gomorra-filmből, riasztotta fel a
               férfivágyakat és indította útjára a kis masamód-bestiák képzeletét, hogy a szines
               vágy sokszor valóra váljon. Csak mentek itt a folyosókon, amelyeknek levegőjét
               felizzí­totta képzeletük, elvakult szemük a falakra is kalimpáló női combokat rajzolt
               s a mezte­lenségnek ebben a fantasztikus orgiájában, amit elborult képzeletük elébük
               festett, már az ajtókat is ágyaknak nézték. Amint az ágynak ez a felriadt emléke
               csapott Klein Józsi agyára is, az ágyé, melyről reggelenkint bámulta félig lecsukott
               szemekkel a nénje testén bontakozó csodákat, mikor a mester már kopogott is azon az
               ajtón, ahol arany betűkkel csillogott a név:</p>
            <p>BÁRCZAY BELLA.</p>
            <p>Nem. Nem igaz. Lehetetlen. Csak képzelődés. Ilyen véletlenek nincsenek, legfeljebb „A
               herceg­nő titká”-ban, vagy a moziban, ahol mennyiszer, de mennyiszer nevettek már
               rajta, hogy mindig pont az a férfi toppan be, akit éppen várnak, vagy akiről
               beszélnek. Ők meg, kis rongyosok és filmszakértők, olyankor éktelenül kiabálnak az
               első sorban, ahol mint valami grófok foglalják el a legrosszabb helyet, hogy csalás
               és nem gilt az egész, ha az embereket így hozzák össze. Mert már bontakozó, rongyos
               lelkükben felburjánzott valami nagyszerű dölyf, holmi fölényesség mindennel szemben,
               hogy a dolgokat jobban értik és valami öntudatlan kritika is, hogy a „huszonnyolcra
               vevés”, ahogy ők mondták, nem sikerült. Nem. A véletle­neket visszautasította és
               kifütyülte ez a sok külvárosi Sarcey és Sainte-Beuve, s csak nevetett rajtuk, amint
               Klein Józsi is, púposan és szerelőbádogosi fölényességével csak fütyült és kiabált
               volna, ha ezt a véletlent a moziban vetítik elé. De itt a döbbenetes ajtó előtt
               valami halvány fogalom bontakozott ki benne a végzetről, vagy a gondviselésről, vagy
               a sorsokról, amelyek találkoznak, hogy végül is minden belevesszen szivének
               dobpergésig fokozódó kopogásába. Igen. „Az életem, ami most feltárul” - gondolta
               magában, mert hogy igen szeret­te a nagy szavakat, így az izgalomban, ami már-már
               kéjes gyönyörűséggel öntötte el testét.</p>
            <p>Mert van végzet és van igazság és vannak sorsok, mik egybemerülnek. Mert van isteni
               gond­viselés, ha minden így valóra válik. Valami álomban érezte csak, hogy a
               tarisznyát rángatták a vállán. Talán a mester. De nem durván, tehát természetesen és
               nem az otromba cipők noszo­gatásával, amint máskor tette. Inkább mint valami
               megzavart bohóc a cirkusz porondján, ahogy félbemaradt és kalimpáló mozdulatokkal a
               jól ismert szerszámokat kereste. Klein Józsi, a kis púpos meg csak állt a kis szoba
               közepén, a súlyos tarisznyával a vállán, mint valami tulok a mészáros előtt és
               biztosan el se hitte volna, hogy mikor az ajtón belépett, még a sapkáját sem vette
               le.</p>
            <p>*</p>
            <p>Odabent hatalmas tükör körül sok villanygyertya égett s az egész kis fülke, ami
               tulajdonképen volt, a széthajigált ruhák, odadobott kendők és elszórt fehérneműk
               özönében, hogy egyetlen szék sem maradt már szabadon, valahogy elborult kis inasi
               szemében. Csak a szédülés reflektorának villanásában látott valami spanyolfalat,
               tégelyeket, kristályüvegcséket s érzett valami furcsa illatot, a parfőm és kenőcsök
               egybeolvadó nehéz szagát, hogy mámoros köddel borítsa be. Azután hallotta a
               fölcsattanó türelmetlen női hangot.</p>
            <p>- Pont most jönnek!</p>
            <p>Majd néhány gyors parancsszó csendült, amit valami cseléd vagy komorna, vagy
               öltöztetőnő, vagy mi az istencsodája szaporán teljesít. Valami nagy palást lendül meg
               a levegőben és a meztelen vállakra borul. Sütővas sercen, üveg csörög, ruhaféle
               surran és kíméletlen és türel­metlen kis lábak szaporán topognak, hogy miért éppen
               most? Holott éppen most és éppen hogy ő, Klein Józsi, a kis bádogosinas, a púppal,
               ezzel a sátáni kitüntetéssel a hátán, amit viselt mindig s most mégis itt lehet
               közelében, ebben az átfűtött öltözőben, alig pár lépésnyire tőle. „Szeret az Isten” -
               gondolta, amint szerette mindig magára vonatkoztatni az egész világot és így éltek
               benne bizonyos érzések, hogy: „kerget az Isten”, meg hogy: „szeret az Isten”, hogy:
               „haragszik az Isten reám” és kis fantáziájában a Mindenhatót, akiben szocialistásan
               azért nem egészen hitt, úgy foglalta le a maga számára, hogy belőle az egész világnak
               jófor­mán semmit sem hagyott. De most mégis sokkal intenzívebben és biztosabban
               érezte az Istent, a mindenhatóságot, ami őt, Klein Józsit is fölemelhette a
               pinceműhelyből, ahogy egy­szer már azt a másik ácsinast is fölemelte s mint valami
               csodálatos virágot, ide, Bárczay Bella öltözőjébe ültette át. Van Isten és van
               gondviselés, ha ő, Klein Józsi, most boldog szorongás­sal itt gubbaszthat és éppen
               itt, ebben az őrjöngő levegőben, ahol mint valami panoptikumbeli látványosság tárul
               föl előtte Bárczay Bella.</p>
            <p>De már érezte is alulról a mester cipőjét, amint, úgylátszik, pillanatra mégis úrrá
               lett az izgalmak fölött s egyetlen mozdulatával begördítette őt a szoba túlsó végébe,
               valami csöpögő vezeték mellé, ami ontotta a vizet magából, míg lent az eldugult rács
               megállította a lefelé öm­lé­sét, hogy minden percben átlendült a fajansz-mosdótál
               peremén. De valahogy nem is érezte a rúgás fájdalmát, mintha a mester cipőjét
               kokainban mártották volna meg, mielőtt alulról megbillentette.</p>
            <p>Nagyszerű mámorában szinte csodálkozott saját magán, hogy szerszámokat szed ki a
               tarisz­nyából, miért és hogyan, nem is tudta, nekigyürkőzik és munkához kezd. Mintha
               ő nem is lenne más, csak az a kis púpos Klein Józsi bádogosinas a pinceműhelyből, aki
               valóban volt és akinek fülét hosszúra gyakorolta a mester két virtuóz keze. Pedig ő
               más volt, most érezte, hogy más. Szinte kívülről nézett le saját magára. Nini, most
               itt térdel a földön, a mester mellett, hogy hosszú drótokat szedjen elő s piszkálja
               vele a vízvezetéket, amit ki tudja milyen színházi szeszély vagy kéjes bűn dugasztott
               így el s közben csodálkozva veszi észre, hogy a mester, igen a mester is remegő
               kezéből kiejti a vésőt.</p>
            <p>Abban a pillanatban a csörömpölés és lárma hirtelen százszorosan fölvisszhangzott a
               tükrös öl­tözőasztal felől, ahol már előbb ledobva magáról a reávetett piros
               palástot, fedetlen vállak­kal és bizonyára ha nem is látta, hogy is merészelte volna,
               állt ő, egészen mezítelenül, álmai­ból életrekelve a nagyszerű asszony: Bárczay
               Bella. De már vissza is rántotta vállai fölé a palástot, s a tégelyek, üvegek,
               nikkelszerszámok és dobozok között a leejtett vésőre válaszképen valami földindulás
               visszhangzott föl. A tégelyek visszhangja, az üvegek visszhangja, a nikkelszerszá­mok
               visszhangja s a csörömpölés felett, mint panaszos üvöltés, kinyilatkoztatás, vagy
               bibliai átok hangzott, a zengő női hang, fölfokozottan, a végletekig:</p>
            <p>- Nem bírom tovább! Megőrülök! Hogy éppen most jönnek, premier napján. Hogy
               belecsö­röm­pöljenek a szivembe, a szerepembe, amit nem tudok, az életembe... (Klein
               Józsi a sarok­ban megrendülten állapította meg, hogy a Bárczay Bella élete is nagyon
               nagy élet, ha nem is nagyobb, mint az övé.)</p>
            <p>Már hallotta is a suttogást és a tuszkolást érezte, amint a mesterrel együtt a kis
               szobából kifelé noszogatják. Látta villanásszerűen a másik nőt maga előtt, a komornát
               vagy mit, fehér kötény­ben, aki gyömöszölte őket kifelé. Hallotta a mester elrekedt
               szavát is, amint mentegetődzött, hogy kár egy vésőért ez a nagy lárma. De már künt is
               álltak a folyosón, megcsalódva a nagy élmény után és várták, hogy az ajtó
               becsukódjék.</p>
            <p>De nem csukódott be. Belülről, mint valami mennyei szózat, már megenyhülten a női
               hang kicsendült:</p>
            <p>- A gyerek maradhat...</p>
            <p>*</p>
            <p>A gyerek... Valami fejen vágó megalázottságot érzett, hogy mégis beengedik. De
               ugyanakkor fölkunkorodott benne a maszatos dölyf, hogy a mester... hiába a kemény
               gallér, hiába a műhely és hiába a pofonok mind, mind, a mester mégis csak kint marad.
               Szédülten tántorgott vissza az ajtón a vízvezeték felé s maga se tudta, hogy igazodik
               el a drótok, fúrók, vésők és csavarok között. Csak mint csodálatos kürt zúgott egyre
               a fülében: a gyerek, a gyerek, a gyerek... A diadal és a megaláztatás s azon túl nem
               is érzett más semmit, csak a mester cipőj­ének emlékét, amit búcsuzásképen erélyes
               rúgással utána küldött...</p>
            <p>Érezte, ez az a pillanat, ez az a nagy „egyszer”, amikor megnyerhet mindent. Ha most
               megmutatja. Ha most, amikor nézi. De már ugyanabban a pillanatban valami névtelen
               rémület sikoltott föl benne. Mert hátha nem mutatja meg? Hátha most, ebben a
               pillanatban, ebben a jelenné vált nagy „egyszerben” hagyja cserben minden
               tudománya.</p>
            <p>Hát ha így a mester nélkül, miért is maradt kint, nem tudja majd és nem emlékszik
               semmire, ami pedig a rúgások fájdalmában mindig eszébe jutott.</p>
            <p>Hideg verejték verte ki az arcát.</p>
            <p>Ha most nem sikerül?</p>
            <p>Mégis, valamit tennie kell. Megfogni egy drótot s bökdösni vele. Megindítani a csapot
               s elzárni újra. Talán kicsit játszani vele. Keresni valami csavarokat. Akár rontani
               is rajta. De tenni valamit, hogy ebbe a vízvezetéki izgalomba bele ne őrüljön.</p>
            <p>Mi baja van?</p>
            <p>Nem. Semmi. Semmi.</p>
            <p>Milyen furcsa is. Máskor mindent tud. Máskor a mesteri vezényszavak nyomán mindig
               valami kis gúnyolódás burjánzik föl benne, mint aki a dolgát jobban érti. Olyankor
               érzi is, hogy csak nyűg számára a mester, ha mellette van. Nélküle sokkal jobban
               elintézné. Ahogy el is intézi, ha egyszer majd alkalma lesz.</p>
            <p>Ahogy most van is.</p>
            <p>Most mégis habozik és nem tudja, mihez is kezdjen. Biztosan nagyon is izgatott.
               Lámpaláza van, vagy mi, ahogy ennek a gyönyörű „fácán”-nak is van itt nem messze
               tőle, hogy bele­csörömpölnek az izgalmába, ami tombol s a premierjébe, ami fölhevíti.
               Mert nem lehet más.</p>
            <p>Milyen furcsa is.</p>
            <p>Éppen most izgatott. Most nem jut eszébe semmi. Most áll itt tanácstalanul az egyre
               dagadó víztömeg mellett s nem tudja, hogy mit kezdjen vele. Pedig tudja, egészen
               biztosan tudja, csak itt, ebben az izgalomban nem jut eszébe.</p>
            <p>Mégis megpróbálja.</p>
            <p>Lecsavarja a csapot... Kínlódik vele... Nem használ semmit... Csak ömlik a víz...
               Most vissza kellene, hogy csavarja... Nem megy... Hiába illeszti, hiába noszogatja,
               nem mozdul semerre... Hiába kísérletezik... Nem sikerül semmi... Most nem
               sikerülhet...</p>
            <p>Éppen most, mikor munkájára biztosan figyel a Bárczay Bella.</p>
            <p>- Kerget az Isten - dünnyögte magában. - Mégis kerget. Mégse segít.</p>
            <p>Valami rettenetes düh tombolt föl benne.</p>
            <p>Micsoda ellenséges démonok esküsznek össze, hogy őt tönkretegyék. Micsoda átkozott
               végzet állja el az útját. Micsoda kegyetlen sors akarhatta, hogy ide kerüljön e mellé
               az átko­zott vízcsap mellé, ami folyik és folyik és a csillagoknak minden hatalmáért
               se állana meg. Micsoda őrült szülői ambíció akarhatta, hogy belőle bádogosinas
               legyen, holott lehetett volna asztalos is, a gyalupad mellett, vagy esztergályos
               holmi fúrók között, esetleg cipész, árral a kezében, ahogy valamikor szerette volna,
               vagy kifutógyerek az Angol Parkban. Sőt lehetett volna, de mennyire, csöndes és
               nyugodt pásztorgyerek, nagy, legelésző nyájak nyomán, aki furulyázik, holmi földszagú
               paraszt, de milyen boldog is, hogy nem tud semmit, de semmit az egész világról.</p>
            <p>Nem tudja, hogy ki a Bárczay Bella.</p>
            <p>Mégis ott piszmogott a vízvezeték körül és hallotta újra a zizegést, az apró
               csörrenéseket, a tükrös üvegasztal felől, hol a tubusok és tégelyek titokzatos
               hadirendje állt és hallotta a fésű sercentését. Azután vetődő árnyékban megérezte a
               nagy selyempalástot, amint ledobták az egyik székre s látta a villany kemény fényében
               a fehér falon a női test fekete körvonalát. De már érezte is a hátán az odasurlódó
               test érintését, ahogy elment mellette s talán csak vélet­lenül, de megsimította.
               Talán... Mert már nem tudott semmit. Szeme előtt a fehér fal vörös fényben égett,
               minden porcikája hideglelősen kocogott össze s a szive túlnőve mindenen, mint pergő
               zenekar feküdte meg torkát.</p>
            <p>Akkor maga se tudta hogyan, hirtelen fölegyenesedett és gyorsan megfordult.</p>
            <p>Lángoló arca előtt egyszerre ott állt meztelenül, csak néhány habos fehérneművel a
               testén: Bárczay Bella, az isteni asszony, aki volt, fedetlen mellével keményen és
               szilárdan, szemében azzal a furcsa fénnyel, amit reggelenként a lavór mellett nénje
               szemében annyiszor látott. Ott állt kissé elcsodálkozva, talán bosszankodott is, de
               még nevetett, ahogy ez a kis púpos legény hirtelen fölmeredt elébe, a hímség
               nagyszerű vágyával, szemtelenül és elszántan, hogy mégis megnézi. Föl is kacagott, de
               már dühösen, hogy micsoda ripők komiszkodás került vele szemben s hogy jut ő hozzá,
               az ilyenfajta inzultusokhoz. De Klein Józsi már nem hallott semmit. Csak a szemeket
               nézte, a szemeket, melyek reggelenként csipásan merültek a lavór vizébe, mikor nénje
               mosdott, a Bárczay Bella szemeit, ezeket a mélységes szemeket, amelyek esténként céda
               kacsintgatással kínálgatták a ligeti fák alatt a nénje testét, a szemeket nézte,
               melyek testvére arcán mindig lecsukódtak a kéjek alatt, mikor valami kis mocskos
               garni­szállodában napi pályafutása véget ért. Ezekben a szemekben bentégett minden, a
               nagy Minden, ahogy értelmetlenül Klein Józsi is megérezte, púposan és vakmerően, hogy
               belenézett és egész testén zokogásig zaklatva reszkette a kicsattanó vágyat.</p>
            <p>Váratlanul valami könnyű pofon cserdült el az arcán. Ó, nem olyan, mint amilyeneket a
               mester visszafelékézből ad, inkább csak olyanféle simogatás, ha annál valamivel
               erősebb is. Szinte megcáfolta a dühös szavakat, amelyek a pofont kísérték, hogy
               micsoda pimaszság és hogy takarodjék, meg hogy: nézd csak ezt a taknyost és hogy mi
               nem telik ki ettől a vakarcs­tól. Aztán érezte a markában, hogy valami pénzdarabot
               dugdosnak belé, talán fájdalomdíjként a pofonért, vagy fizetség a rossz munka után,
               mintha törődött is volna vele, csak eltátotta a száját értelmetlenül a nevetés, a
               bosszankodás és a felháborodás viharában, ami első és rosszul sikerült donjuani
               próbálkozását kísérte és már ki is penderült az ajtón, egyenesen neki a mesternek,
               aki bikatekintettel várt reá.</p>
            <p>A mester, aki kint maradt.</p>
            <p>Abban a pillanatban a másik pofon helyén már érezte az újabbakat, nem simogatva, de
               menny­dörgésszerűen, ahogy lecsaptak reá s a szédülés ijedelmével elterült alattuk.
               Most érezte, ahogy földre zuhant, hogy púposan is igazán férfi, diadalmas, aki elért
               valamit, amit ez a másik nem ért el és ami miatt most bosszut áll és elnyúlva a
               földön, ha leverve is, de valami kaján röhögéssel felbömbölt a mester felé.</p>
            <p> </p>
         </div>
         <div type="chapter">
            <head>
               IV. Díszelőadás.
            </head>
            <p>Káprázott a szeme...</p>
            <p>Mintha lábainál feneketlen mélység nyílt volna meg, micsoda zúgással és micsoda
               zengéssel s ő ott áll valami korlát szélén, amelyen túl zsibong a szédítő örvény és
               belefogódzik. Ha le­zuhanna.</p>
            <p>Pedig soha nem szédül.</p>
            <p>Ha fel is mászott szombat délutánonként mezítlábas néhány társával, micsoda turisták
               is, a plébániatemplom tornyába, hogy nehány cigaretta árán a harangozásra jogot
               váltson, amit a toronyőr a díjazás fejében nagy kegyesen átengedett nekik s közben a
               markába röhögött, hogy más végzi el helyette a munkát, sőt még fizet is érte, holmi
               cigarettákkal, ha mindjárt csak Dunával is; olyankor gyakran hintáztatta magát a
               harang nyelvén a meredek lépcsők fölött, sőt a torony peremére is kiállt, hogy csak
               néhány erélyes pofon s még több durva szitok a szent őr szájából térítse veszélyes
               útjáról vissza. De soha nem szédült. Most mégis mind a két kezével a korlátot fogja s
               valami gyomrot kavargató érzéssel ijedezik, hogy a következő pillanat­ban fejjel a
               kavargó örvénybe hull.</p>
            <p>De csöndes és álnok röhögéssel látja, hogy a mester, még a mester is, görcsösen
               szorongatja a korlátot. „No, híres” - gondolta némán, ha mukkanni nem is mert -,
               „most mutasd meg, hogy mit tudsz!” Magábafojtott röhögéssel megállapította, hogy a
               mester, még a mester se tud semmit.</p>
            <p>Lent valami őrjöngő gomolygással forogtak szemei előtt a lámpák, szinte szabályos
               rendben holmi vörös bársonyszéksorok s rajtuk mindenféle úri népség fehér
               mellvértekkel, ki tudja milyen küzdelmekre fölfegyverkezetten és a selymek és
               bársonyok habos zuhogásában, csillogó drágakövek, amiken itt-ott visszahökkent a
               csillárok fénye; de innen a magasból, a kakasülőről, ahol bár Istenhez közelebb
               került, mégis csak a legrosszabb helyet kapta, alig látott mást, csak a hajkoronákat,
               ám azon túl is minden egyebet, ami egy ilyen átfűtött, szín­házi kavarodás mélyén van
               s fölöttük elmerengő előkelőséggel látta, amint kissé ridegen is körbeölelkeznek a
               páholysorok.</p>
            <p>Mert igenis itt volt, fönt a kakasülőn, holmi finoman kiöltözött házmesternők és úri
               szoba­leányok között, „fácánmárik” között, ahogy Csumi mondaná, sőt mondott is
               valamikor egy éjszakán a Gellért-szobor mellett, s hogy a hadsereg is képviselve
               legyen, lövészrojtok pom­pá­jával csillog itt némi marcona fölvonulás, bár csak
               őrmestertől lefelé, akik állítólag csak a felét fizetik és holmi iparosifjuság, ha
               nem is a javából, soffőrök és kifutólegények, sőt még maga a mester is, akit vele
               együtt dobott föl ide a nem várt mennyei előzékenység.</p>
            <p>Hogy is jutott ide föl?</p>
            <p>Már alig tudja.</p>
            <p>Valami végítéleti harsogással visszaremeg benne a mesteri pofonok remek technikája,
               amivel, micsoda szerencsétlen vetélytárs, elismerte az ő sikereit. Még hallott is
               valami kiabálást, mikor egész csomó féligöltözött ember összefutott s holmi
               noszogatást is, hogy „csak kifelé”, meg hogy „ne csináljanak itt bent a színházban
               botrányt”, s végül is valami nagy úrét, hogy „egye meg a fene”, meg hogy „vigyék föl
               őket a karzatra”. Lépcsők rendje cikázott el lábuk alatt, mintha repülnének, sőt még
               a nehéz tarisznyát is elhelyezték némi protekcióval az egyik öreg néninél, aki a
               lépcső kanyarodójában ült s előtte kis széken némi pénz csörgött, mint édes emlék,
               holmi megkönnyebbülések után s azután fölsustorgott a jegyszedőknél valami
               magyarázkodásféle és máris itt szorongathatják a korlátot, fönt a kakasülőn, hogy
               hanyatt és homlok ne zuhanjanak le.</p>
            <p>Valami általános zúgás zsibongott át a terem fölött, habár kissé halkabb, mint mikor
               nagy ortodox zsidóünnepeken a pótimaházakból a davenolás kihallatszik, de lényegében
               nagyon is olyan, ha nem is vallási alapokon. Mintha minden ember külön beszélne és
               nem figyelne senki, s az egyenletes morgásba fúló hangkáoszon túl még mindig zengtek,
               trilláztak, búgtak, brekegtek, fütyörésztek különös hangok, valahol lent, a teremben
               messze, már félig lent a föld alatt, mint a nagy mozikban is, sőt a hangolásokkal
               elkészülve, már küzdelemre sorakozott föl az emberi hanghullámokon túl a zenekar.</p>
            <p>Hirtelen minden lámpa elsötétült, mintha rövidzárlat lenne, hogy a következő
               pillanatban minden zaj is elüljön és csak némi papírzörgés és krákogás jelezze, lám,
               néhány tapintatos embernek csak most jut eszébe, hogy műsora és torka is van. De már
               a termen túl a zene­karból fölharsognak a kürtök, fölperegnek a dobok, sírnak a
               hegedük s örülnek a furulyák, micsoda ismeretlen magasságok felé, ahol a várakozó
               tömegen túl s a hangorkán fölött áll Klein Józsi, mint önmagának szobra, kis púpos
               inasgyerek, bádogos vagy mi, holmi Don-Juan, akinek arcán ugyanezen az estén könnyű
               pofon cserdült, de most önfeledt csodálko­zás­sal kitátja a száját.</p>
            <p>*</p>
            <p>Mélységes csalódás fogta el.</p>
            <p>Mindent mennyire másképen gondolt.</p>
            <p>Derengő emlékei mélyén holmi kis büdös kültelki mozikban, ahol a lámpák fölgyujtása
               előtt a csengő mindig élesen berreg, látott már színházat, ha csak lepedőn, sőt
               látott operettet is, ének nélkül bár, de valami zongora kegyetlenül hamis döngésében,
               hogy előkelő hangversenyek helyett csak ilyen oduban robotol délután négytől éjjel
               tizenegyig. Látott sok leányt, egész kórusokat, „girleket”, ahogy a fiuk mondták, sőt
               látta a „rivalda gyöngyeit” is néhány ezer méterben, de még inkább a ruhák
               takarékosságában, hogy a testükre még fügefalevél is alig éppen, ha jutott. Dühöngtek
               is olyankor ott az első sorban megannyi műitész, akik voltak, ha mindjárt
               mezítlábasan is, hogy miért játszanak ilyen marhaságot, s nem valami izgalmas
               kalandor­regényt arról a wild-west-ről a Fairbanks-sal, vagy valami jó párisi
               rémdrámát, ahol folyik a vér, s a legrosszabb esetben is, miért nem Chaplint, akin
               legalább röhögni lehet. Ott künn, a külvárosi mozik bűzében sorra megbuktak ezek az
               operettek, ahogy holmi kopott zongorák dübörgésében előjöttek a multból, de nem
               hoztak onnan magukkal semmit, se izgalmat, se röhögést, csak sokméteres fölírásokat,
               örökös magyarázkodást, amit a büdös és csengős sötétségben el se olvasott senki.</p>
            <p>Mégis bent az igazi színházban, ha mindjárt a kakasülőn is, mást jelent az ilyen
               operett, vagy legalább is mindenki többet vár tőle, mint várt Klein Józsi is, szegény
               kis púpos, aki volt, hogy minden képzeleten túl s a hidak alatti megejtő csendből
               hirtelen valósággá robbant. Mert már elképzelte nem egyszer „a hús felzúdulásának”
               örömét, a „meztelenség himnuszát”, ahogy „A hercegnő titká”-ban olvasta is a trikók
               és dekoltázsok mélységében, ami mindig sok és mégsem elég, hogy a végén már a
               földszinti soroktól fel a kakasülő fenségéig minden férfifej egyetlen őrjöngő
               vérhullámban forrjon össze és túl mindenen és túl a női testek mélységein, valahol a
               zenék és táncok örvényében, mint ritka kagylóban csodálatos gyöngy, de maga
               mozdulatlanul feltűnjék majd a Bárczay Bella.</p>
            <p>Odalent, túl az emberfejeken, a szinek és fények harsogásában, ami a bársonyfüggöny
               mögött megnyílt, most mégis furcsán s zavarosan csipogott egész csomó fiatal leány,
               holmi írógépek fölé hajolva, micsoda iroda a zenekar fölött s az ember igazán meg se
               érthette, hogy győzik a munkát, ha közben folyton énekelik:</p>
            <p>„Kipi-kopi, kipi-kopi, csöpp kis gépem.</p>
            <p> Kopogtasson a szivemen, kérem szépen.”</p>
            <p>Szőkén és barnán, sőt bronzvörösen, ahogy ott kopogtattak a masinák fölött, egyik
               olyan, mint a másik és Klein Józsi sehogy se értette meg, hogy ki és a szivükön miért
               kopogtasson? De nem is nagyon törődött vele. Kemény izgalom szorította torkát, ahogy
               ott a sötétben nem is tudta kihez, de földobta a kérdést:</p>
            <p>- Melyik, kérem, a Bárczay Bella?...</p>
            <p>De a szőke legény, bizonyosan pék, talán ha kimosdottan is, fölgerjedt hím, fent a
               kakasülőn, már egészen a mennyezetnél aki volt, és zsírosan nagyokat röhögött, a
               látcsövén keresztül, szédült-szerelmes csurgó nyállal is csak a felsorakozó női
               sereget nézte, micsoda éjszakák reményében, hogy valami kis kócos cselédleányra
               vonatkoztassa majd. Oda se figyelt. Meg se mozdult. Csak a harmadik kérdésre mukkant
               meg:</p>
            <p>- Az a szőke ott, az utolsó sorban...</p>
            <p>Vihogott, mint aki kitünő tréfát csinált. Körülötte is felhangzott némi kacagás, ha
               pissze­gésekkel vegyítve is, hogy miért csapnak lármát, de a nevető hangok innen is,
               onnan is tovább incselkedtek vele, hogy „az a barna, egészen elől”, meg hogy „az a
               kis pisze, aki kacsintgat”, meg hogy „no nézd csak a taknyost, hát nem a Bárczay
               Bellát keresi”.</p>
            <p>Pedig Klein Józsi, ha bádogos is, tudta nagyon jól, hogy egy primadonna, táncos démon
               vagy mi, ilyen férfiveszejtő autók és gyöngyök felkészültségében és milyen, de milyen
               mezitelenül mégse táncolhat a „girlek” között, de úgy száll le a zsinórpadlásról
               valami aranyos hintán, vagy talán behozzák, fejedelmi csemege, nagy ezüsttálon. Régen
               legalább is így volt. Ám az ilyen nekirugaszkodás már a mozikban is idejét múlta, sőt
               már a filmkilométereken a Pola Negrik és a Laura la Plantá-k mindig az ilyen kis
               táncosnők sorában kezdik, hogy onnan siste­reg­jenek föl szédítő magasra az élet
               fölé. De már érezte is az ellenséges közhangulatot maga körül, ami minden kis ványadt
               kóristaleányban Bárczay Bellát mutogatja neki, hogy irigy gúnnyal megbosszulja,
               amiért iránta érdeklődni mert és az ellenséges közhangulaton túl meg­érezte, hogy
               milyen, de milyen egyedül van így a fények után a sötét nézőtéren, ha Istenhez közel
               is, a karzaton, de mégis ellenségek között, akik biztosan harsogva hahotáznának, ha
               szemeiben a két kifényesedett meleg könnycseppet észrevennék.</p>
            <p>*</p>
            <p>Idegesen rezzent össze...</p>
            <p>Mi baja lehet?</p>
            <p>Lent valahol, messze a színpadon, teljes gőzzel robogott a játék. Hatalmas
               hordótermetű ember rohant dühösen fel és alá s mindenkinek a fülébe üvöltött: „Piff”,
               mire lent a föld­szinten viharos nevetés harsant meg, míg egy másik alacsony, cinege
               férfi nem kisebb sikerrel szüntelenül „Jesszaszma-Rija” kiáltásban sírta el magát.
               Miért? Nem tudta senki. Csak nevettek rajta. Ahogy nevettek és elképedtek valami
               vékony kis táncosnőn is, sőt az „anyád!”-kiáltásokkal jutalmazták meg, mikor ropogó
               tánca végén a férfiak hátán bakkot ugrott. De utána rögtön valami érzelgős dal
               nyomán, amelyben levelek hullása, platánsorok zenéje, a suttogó patak s az a régi
               tavasz, ami vissza soha, de soha nem tér, a színpadra méla unalmat terített; hallott
               már holmi suttogást is pont maga mellett, ahogy ezek a kiöltözött kofák a szájukat
               még itt a színházban se tartják nyugton. De felháborodásában hirtelen figyelmére
               tapadt, ahogy a suttogások mélyén megcsendült a Bárczay Bella név. Magasba harsogó
               dühével már szinte tiltakozott, hogy ebben az ocsmány magasságban még csak említeni
               is merik, de feszült figyelemmel mégis odafordult, mint aki félszemét megreszkírozza,
               hogy egyetlen szavukat ne veszítse el.</p>
            <p>- Igen. Ott a színpad mellett, a legelső páholyban...</p>
            <p>Akkor elfordítva a tekintetét, Klein Józsi is a színpad felé nézett s látta a zenekar
               fölött, ahogy már a színpadra támaszkodik, a páholysor végét s már a rivalda
               visszavert fényében a vörös bársonyablakot is, ahol valami monoklinak hűvös
               előkelőségében ragyogó fehér mellvérttel hatalmas férfialak ült, holmi bankár talán,
               vagy idegen herceg, de legalább miniszter, mindenesetre valami istentelenül nagy úr,
               aki fehérkesztyűs kezeit a páholy bársonyperemén tartja s kissé unottan, sőt
               kedvtelenül felbámul az éneklő leányok felé.</p>
            <p>Ám a suttogás izgalmában már csendültek magyarázó szavak is, hogy nem herceg, de nem
               is bankár s mégis éktelenül hatalmas úr, aki minden délután lovakat futtat, az
               ellenségeit pedig felbérelt alakokkal vereti meg s valahol a Felvidéken több, mint
               tízezer holdja van. Tízezer hold rettenetesen nagy pénz s Klein Józsi, szegény, hozza
               még púposan, mit tudhatta, mennyi s az ő számára százezer hold se lett volna több s
               akár száz hold se kevesebb, csak valahol el­vesz­ve a gazdagság kékes horizontjában
               érezte ezt a fehér plasztront s ezeket a fehér kesztyű­ket, a monokli hideg
               fenségében s tudta, hogy ez az egész gazdagság a páholysor ormán, de micsoda
               ölelkezéssel, már a színpadig felér.</p>
            <p>Mellette kuncorgó sistergéssel bugyborékolt föl a pletyka, holmi gyöngysorokról, amit
               ez a nagy úr, fehérkesztyűs briganti, ugyan a feleségének vett s mégis másnak, a
               Bárczay Bellának küldetett el, s hogy holmi ékszerészi pletykák nyomán itt micsoda
               családi mennydörgés rob­bant ki, de túl a kaszinók és a kártyaklubok előkelőségein a
               csöndes suttogásból kirobbantak tobzódó orgiák is, ahol a pezsgő kádakat töltött meg
               s a kádakban Bárczay Bella fürdik. Fönt, az emberfejek fölött, már az áhitat
               közelében, holmi operettslágerek nyomán megannyi kis kültelki képzelet szürcsölte
               ezekből a kádakból a pezsgőt, hogy a mezítelen test, úgy illatosan, minél hamarabb a
               napfényre kerüljön.</p>
            <p>Józsit egyszerre ellenállhatatlan düh fogta el, hogy lerohanjon a nézőtérre, el a
               páholysorok mentén, föl egészen a színpadig, ahol valami csöpögő vízvezeték
               aktualitásában már járt is, de előbb itt szétcsap ezek között az aljas, suttogó
               nyelvek között, hogy kitépje és megégesse őket. Felcsukló vággyal szerette volna, ha
               most valami rettenetesen nagy úr, holmi tatár khán, vagy perzsa herceg, valaki, akit
               filmeken látott, hogy ízenként téphesse ki ezeknek az embe­rek­nek a nyelvét, amiért
               itt fent, közel Istenhez, aki már megint kergeti, ilyen aljasságokat fakasztanak fel.
               Tenyerébe mélyesztette a körmét, hogy fel ne üvöltsön. Mégse bírja. Micsoda
               szemenszedett pimaszság kell hozzá, hogy itt pezsgőben fürdetik és vakító
               gyöngysorokat fűznek a nyakába, ha mindjárt fehérkesztyűs kezekkel és onnan a
               páholysor elejéről, ahol most a reflektorok fényében a monokli csillog.</p>
            <p>Nem. Mégse tűri.</p>
            <p>Most kemény ököllel mégis szétcsap közöttük.</p>
            <p>Ha most megtenné?</p>
            <p>De az unalmas és érzelgős nóta után lent az embertengerben hirtelen taps csördült
               fel, lassanként egész orkánná dagadt s a lámpák vakító fényben nyakig gombolt ruhában
               s hosszú szoknyájában, le egészen a földig, magas női alak hajlong. Valahogy
               elszakadt mindentől, ártatlanul és szomorúan, ahogy ott áll a rivalda előtt. Lent a
               földszinten zúgott a taps, a páho­lyokban fehér kezek lendültek és fent a karzaton „a
               pénzemért ismételje meg” filozófia alapján őrjöngő legények követelték az „újrá-t”. A
               színpad fényében az isteni nő, túl a sikere­ken, sőt kissé lebűvölve is, nem nézett
               semerre, legföljebb, ha fel a karzat felé, ahol üvöltő hívei ültek s most követelték,
               hogy ismételjen.</p>
            <p>Józsi csodálkozva tekintgetett szét. Az emberek arca részegen égett s az újrázó
               torkok serege már követelésének diadalában pillanatok alatt némult el. Szinte senki
               se figyelt reá, amint kétségbeesetten kérdezgette, hogy kicsoda az a nő ott valahol,
               ha így ég a diadal ormán, míg végre az egyik, akárcsak a koncot, dobta oda neki:</p>
            <p>- Bárczay Bella...</p>
            <p>Csodálkozva nézett a színpad felé. Ha igaz lenne? Ha valóban ez a nyakig begombolt,
               ez a hosszúszoknyás nő a Bárczay Bella. Sehol nincs rajta semmi mezítelenség. Sehol a
               „húsok fölzúdulása”. Sehol „a pucér testből kizengő himnusz”. Sehol, de sehol az az
               izgalom, amit minden reggel a kavarodásban, nénje mosakodása alatt érez.</p>
            <p>Végtelen csalódás fogta el.</p>
            <p>Hát ezért a nőért ment volna ökölre? Hát ezért a nőért áldozna fel mindent? Hát ezért
               a nőért dobatta volna magát ki?</p>
            <p>Csöndesen vonogatta a vállát.</p>
            <p>Igazán szerencse, hogy nem tette meg.</p>
            <p>*</p>
            <p>Lent a kapuban megtorpant egy percig. Várta, míg a páholyok népe kijön. Így a tapsok,
               a tombolások és a virágok után, ami ez a kettős premier volt s közülük az egyik az ő
               élete, de mind a kettőben a főszerepet a Bárczay Bella alakítja, most az egész nagy
               hű-hó lezajlása után mégis úgy érezte, hogy valami leszámolással tartozik. Homályos
               ösztönei előtt természetesen még nem alakult ki, vajjon ez a bizonyos leszámolás hol
               és milyen formákat öltsön. De érezte, hogy közte és a vakító fehér plasztron között,
               ott félig már fent a színpadon, a páholysorok végén, még nem is intéződött el semmi.
               Valóban nem voltak illuziói. Tudta nagyon jól, hogy az az ív, el egészen a színpadig,
               onnan a karzatok magasságából örökre elérhetetlen, sőt elérhetetlen az életben is és
               valahol a pénz, a gazdagság zakatolásában vesz el, ahová még talán a mester se
               repülhetne át, ha tagja is az ipartestületnek. De mindenen túl s a távolságok
               messzeségében is érezte, hogy ez az ügy így mégse zárulhat s a döntő harcot férfi
               férfi ellen ők ketten vívják meg.</p>
            <p>De azért útálattal és keserűséggel hirtelen fölcsapott benne a düh, hogy milyen
               szamár is, ha ilyen elintézési módokra gondol és így, piszkosan és maszatosan, vállán
               a visszakapott tarisznyával, amelyen talán most az új emlék is érzik, itt csavarog ez
               előtt a kapu előtt, ahol már csak pillanatok kérdése, hogy a nagybundás portás beléje
               rúgjon. Csöndes szomorúsággal méregette magát a páholysor fényéhez, ami már kitódul s
               a fölnyitott ajtókon át autók és kocsik seregébe ömlik. Ha legalább ez a ronda
               tarisznya nem lenne a vállán.</p>
            <p>Mégis érezte, hogy az életnek akadnak elszánt pillanatai, mikor minden, de minden
               mind­eggyé válik, ahogy látta izgalmas filmeken is, ha ravasz és elpuhult nagyurak
               becsületes cow-boy-okkal akaszkodtak össze s nekigyürkőzve állapították meg, hogy ki
               a legény a gáton. Ilyen nekigyürkőzés és ilyen legénymegállapítás a gáton, kell hogy
               most itten is következzék s mint nagyszerű díj, mi is lehetne más, mint annak az
               asszonynak a teste, aki reggelenként csupasz mellekkel mosakodik s aki mégis a
               Bárczay Bella.</p>
            <p>Térdeiben ám megremegett és hirtelen megérezte a percet, ahogy a prémek förgetegében
               már jött is kifelé, akire várt, magas, hatalmas férfi, tízezer holddal, „ajser”,
               ahogy Csumi mondaná s most már bundával az ingvértje fölött, hogy az ég szerelmére,
               meg ne fázzon. Még lebűvöl­ten az előadás után, micsoda emlékekkel, ahogy biztosan
               megzendültek benne ott a páholya mélyén a színpad mellett s most megy, hogy a zengő
               színpadi ábrándot valóra váltsa. Szinte még bódultan a sikertől, remek kalandor, aki
               volt, hogy a tomboló ünneplések után ezer égő férfiszem vágyából ezt a nőt most mégis
               ő kapja meg.</p>
            <p>Józsiban felhördült a vér.</p>
            <p>Hirtelen előrelépett.</p>
            <p>De a magas, elbűvölt alak, még mindig az emlékek nyomán, mintha észre se venné, hogy
               a portás a kocsik között sürög s helyette valami púpos inasgyerek lép elő, Klein
               Józsi, ha be se mutatkozik, bádogos, holmi pincék mélyéből, mégis vetélytárs, aki
               párbajra szólít.</p>
            <p>Még a diadal álmában int neki:</p>
            <p>- Az autómat... Ott áll...</p>
            <p>A párbaj eldőlt.</p>
            <p>A szuggesztív mozdulat nyomán Klein Józsi, szegény, mást mit is tehetett, egyetlen
               ugrással a kocsinál termett és mély tisztelettel felrántotta az ajtót.</p>
            <p>Markába valami pénzdarab csúszott be, már másodszor is ezen az estén, micsoda
               szerelmi érdemekért, vagy micsoda fájdalmak díjául s az elrobogó autó
               benzinbódulatában Klein Józsi érezte, hogy ronda az élet s a vágyak buja virágai is
               csak lent bontakoznak ki a hidak alatt.</p>
            <p> </p>
         </div>
         <div type="chapter">
            <head>
               V. Etus éjszakái.
            </head>
            <p>Akkor, igen, akkor világosodott meg előtte borzalmasan, de csodaszépen, hogy mi is az
               asszony. Ahogy befúrta magát gondolataiba, érzéseibe, vérének lüktetése közé s a
               pillanat minden izgalmában, hogy másra már nem is gondolhatott. Nem ez az elborulás,
               nem a kis és sötét utcák csúnya vágyakozása volt, mikor a női testben csak a szerelmi
               gépezetet látta, a mechanizmust, mintha folyton üzemben lenne és csak azért
               leselkedett, hogy minden alakkal külön-külön átélhesse képzeletben a kéj összes
               lehetőségeit. Minden új nő, akit az utca túlsó partjáról meglesett, csak alkalom
               volt, hogy a szerelem mechanizmusát újra kipróbálhassa önmagán. Most azonban és
               életében most először, mégis mást érzett: az arcot, a szemeket, talán test nélkül,
               hogy a vágy brutális elmerülése talán úrrá lenne rajta akkor is, ha tudná, hogy ehhez
               az archoz, ezekhez a szemekhez nem is tartozik test. Ahogy valahol olvasott is arról
               az őrjöngő fiatalemberről, aki valami festett képet, valami Giocondát szeretett. De
               ez az érzés mégis csak más. Most ebben az új elborulásban megtisztult a vágya s úgy
               tombolt fel túlnőve a testén, hogy a lélekre csapott és bent egészen, valahol a szív
               körül a gyönyör legraffináltabb csúcsain gyujtotta fel a mámort.</p>
            <p>Pillanatról-pillanatra beleremegett, ahogy jobban és jobban elhatalmasodott fölötte
               az asszony. A gondolatait akármerre is küldte szét, kerülő utakon mindig csak reá
               tértek vissza. Mindennek végső célja, mindennek utolsó lehetősége, mindennek egyetlen
               értelme csak ő volt s a mámorok, ha akárkin is indultak el, a végső zuhanásban, mint
               a tigris, csaptak vissza reá. Igen. Mintha az egész teste a keringő vér s a tagok
               rándulásai, a beteljesülésben egyetlen hatalmas felhördüléssel üvöltenék ennek a
               pusztulásnak himnuszát: Bárczay Bella! Bárczay Bella! Mindenen túl és mindenek
               fölött, mintha a zengő kürtök riadója lenne, holott csak - néha érezte is - egy kis
               púpos bádogosinas piszkos, bemocskolt álmodozása.</p>
            <p>Mert bizony nagyon, de nagyon sokszor tudta, különösen csúf reggeleken, miközben az
               utcán a műhely felé az apai pofonokat pihente ki s fölkészült a mesterére, hogy ez a
               nagy ünnep, ez a nagy harsogás a szive körül, nem egyéb, csak valami trágár
               képzelődés, amibe ő, Klein Józsi, kis púpos lent a pinceműhelyben, homályos sarkokban
               ringatja magát. Csak álmok, mik­nek szárnyaiba ha belefogódzik, föllendülhet velük a
               magasba, de a beteljesedés határai­nál hanyatt-homlok zuhan visszafelé. Mert hiába
               repül fel, mégis lent marad. Ki ő és mit akar? Vagy mire várhat még? A megvadult
               képzelet mint rutinos zsonglőr pörgette előtte a női testet, a kalapácsot, a mestert,
               a pofonokat és a hidak alatti csodálatos estéket, a fáradtsá­got, a fölremegést és
               mindeneken túl két női szemet, a Bárczay Bella szemeit, amint átnéznek a nagy
               összeomlások fölött és nénje arcából rámosolyognak.</p>
            <p>*</p>
            <p>Sokszor már nem is tudta, hogy tulajdonkép mit csinál. A mozdulatok függetlenítették
               magukat gondolataitól. A szemek ott cikáztak előtte és a szemekhez tartozó női test
               ott mosa­kodott minden reggel a kavarodásban. Ilyenkor szerette volna, ha
               fölugorhatik az ágyáról és elrohanhat valahova messze, ahova senki sem követheti és
               ahova a szemek utána nem látnak. De valami csúnya fáradtság ágyához szögezte, hogy
               meg se mozdulhatott. Csak látta mindig megújhodottan a reggeli képet. Csak azért is
               nézte. Maga sem tudta miért, mégis megvárta és mégis kileste és olyankor, a remegések
               tetőfokán, fejét belerejtette a piszkos párnacihába, hogy ne tudjon semmit és bevárja
               a szülői szeretet néhány durva rúgását, hogy azoknak lendületében rongyos
               szalmazsákjáról leguruljon.</p>
            <p>Tisztán és világosan állapította meg, hogy szentségtörés, ha két ember testén valami
               teljesen egyforma. Szentségtörés, hogy nénje, ez a legutolsó ligeti ringyó, a Bárczay
               Bella szemét viselheti. Ha kitéphetné őket. Ilyenkor eszébe jutott, mint ligeti
               Sainte-Beuve-nek, valami mozifilm; orosz cárokról vagy tatár kánról, bizonyosan már
               nem emlékezett, de mindig maga előtt látta azt a rettenetes, de fenséges pillanatot,
               mikor a megkötözött ember két szemét tüzes vassal kiégetik. Igen. Azt a pillanatot
               szerette, a lecsöpögő vért az arcon és a két üresen bámuló gödröt, mikor már nem
               látnak semmit. Mert nincs benne semmi, mert nincsenek szemek, mert nincsenek azok a
               szemek. Ilyenkor lerágott gyászos körmeit belemélyesztette tenyérhúsába, hogy a saját
               testén is érezze a kínt és a fájdalomból fölcsapó gyönyörben hirtelen minden vágy
               valóra váljon, hogy utána a sajogó kábulatban fölforduljon a gyomra.</p>
            <p>Az éjszakai horkolások között, nem is egyszer, eszébe villant, hogy hátha azt a
               csodálatos filmet mégis csak megvalósítaná. Fölriadó ösztönével áttapogatódzott a
               mellette lévő rossz szalmazsák felé, ahol a szereknek fáradsága után kitátott szájjal
               szuszogott a nénje. De ilyenkor a pillák ráborultak mindkét szemére és a szétdúlt
               vonásokról a másik arcnak minden homályos nyoma is eltünt. Nem. A szemek pusztulása
               nem használna semmit. A megriadt lélek visszatorpant és az ujjak hegye tiltakozott a
               soha el nem határozott, sokszor elképzelt, de soha meg se kísérelt merénylet ellen. A
               tapogató kéz visszarettent s valami öntudatlan mozdu­lattal csak a testet takarta ki,
               hogy rajta itt-ott kitapasztalja a még mindig meg nem fejtett csodákat. De ha az alvó
               csak egyet is moccant, dobogó torokkal rezzent vissza, utána bele­harapott a piszkos
               párnába, vagy rágta a körmét és kutyavinnyogással zokogni kezdett.</p>
            <p>Mert sajnálta nénjét is, szegényt, ebben a rettenetes tülekedésben, ahogy holmi
               ligeti tőke­pénze­sek között koronákért eldobálja magát. Ahogy neki, Klein Józsinak,
               púpos koldusnak soha egyetlen leány se fogja. Miért is teszi? Miért? Hát tudja az
               ember, hogy mit miért tesz? Hát tudja az Isten, hogy az emberi nyomoruságot miért
               teremti? Hát tudja ő, Klein Józsi, hogy a torkát miért fojtogatja a sírás, mikor
               bizonytalan kezekkel a szalmazsák felé tapogat. Ilyenkor szeretett volna odabújni
               nénje mellé és megcsókolni, nem a szemét, csak a homlokát, ha merte volna, ha nem
               félt volna önmagától is. Mert félt, nagyon félt, mindenkitől félt és ezért a lappangó
               félelemért gyűlölt mindent maga körül, a várost, a mestert, az életet, Bárczay
               Bellát, a szüleit és gyűlölte, rettenetesen gyűlölte azt a másik szalmazsákot is ott
               maga mellett.</p>
            <p>Ilyenkor tudta, hogy soha nem virrad meg. Ilyenkor érezte, hogy az éjszaka minden
               föl­támadáson túl, örökké tart. Ilyenkor tudta, hogy az álom riadtan elszáll a feje
               felől. Miért is kínozza magát? Miért is gyötrődik? Miért is nem megy a hidak alá
               társai közé, hogy csodálatos meséket halljon a fekete csöndben. Miért hogy itt kell
               kínlódnia, alig lépésnyire a másik szalmazsák mellett és folyton fülébe cseng nénje
               pihegése, fel, le és le s fel, ahogy a kettős mell hullámzik és a lezárt pillák
               mögött céda álmokat lát a Bárczay Bella két szeme. Nem. Soha. Itt, az izgalomnak
               ebben az őrjöngésében az ő szemére soha nem szállhat álom.</p>
            <p>Azután szépen átfordult a másik oldalára és az átélt küzdelmek halálos fáradtságával,
               durván és hangosan hortyogni kezdett.</p>
            <p>*</p>
            <p>Lent, a hidak alatt, az éjszakában az átélt história csak nőtt tovább. Mikor először
               beszélte el, nem is figyelt reá senki. Mi történt vele tulajdonképen? Semmi.
               Elromlott vízvezeték, ha mindjárt a Bárczay Belláé is, néhány kék folt ott hátul, a
               mester rúgásai nyomán s a könnyű pofon, ha művészi kézből is, ami a képére cserdült;
               mi lett volna benne rendkívüli? Közülük hasonlót még melyik nem élt át? Csak
               ásítoztak, mikor mesélte, elhúzódtak a sötét sarkok felé és az éjszaka titokzatos
               mélyén máshol keresték a csodákat.</p>
            <p>Klein Józsi, így, púpjával a hátán, ám érezte, hogy a csoda megtörtént. Vele történt
               meg. A többiek talán nem is értik. Biztosan nem is jól mesélte el. Talán kifelejtett
               valamit. Talán nagyon sok mindent kifelejtett. Igen. Már emlékszik. Kifelejtette a
               tégelyeket, az üvegcséket, amint nagyszerű hadirendben ott sorakoztak fel az
               üvegasztalon. Kifelejtette a bódító szago­kat, amint a fehérkötényes „hölgy” (nem
               tudott reá jobb meghatározást) permetezett a kis szobában szét. Kifelejtette a keblek
               csúcsain a két finom kis piros gombot. Mert látta azt is. Igen. Most visszaemlékezik
               reá. Látta a keblek mezítelenségét. Látta a finom köldökívet. Látta a karcsú testen
               csak alig sejthető bordákat. Látott, mert látott, de mennyire látott, még alább is
               mindent, mikor a vörös selyeming az isteni testről lassan lecsúszott. Igen. Már
               emlékezik reá. Újra látja tisztán maga előtt. Talán még tisztábban, mint amikor
               látta. Mert látta, Istenem, de mennyire látott.</p>
            <p>Jobbról is, balról is egy-egy borzas fej közelebb csúszott hozzá. Kis koldusok az
               utca porából, akik voltak és a csodát lesték. Kiürültek lassan a sötét sarkok is s a
               lihegés így a várakozásban lassan elnémult. Már ott ültek mind Klein Józsi körül, a
               púpos körül a derengésben és a szavait lesték. Már remegve kapaszkodtak belé és az
               önmagukon elfáradt vágyak most újra erősebben lobogtak fel. Mert Klein Józsi szavain
               túl, ha piszkosan is, de zengett az élet, Bárczay Bella, a színház, a nő és minden
               egyéb, ami így éjszaka a hidak alatt mámorosra fűti át a csöndet s a tapogató
               ösztönöket a beteljesedés felé vezeti. Igen. Most már hallgatták, mint valami
               orákulumot, kis Pithiát, vagy mit, aki így a vásárcsarnoki hulladékok gőze fölött
               trónolt és ittas szavakkal mesélte a csodákat. Mert mesélt, most már nekihevülten
               mesélte mind az emlékeit, amint sorjában eszébe jutottak, Klein Józsi, a kis púpos.
               Seherezade a pince­műhely mélyéből és szavai nyomán minden gondolat megtestesedő
               valósággá gerjedt.</p>
            <p>Saját szavai nyomán most már ő maga is egyre több részletre emlékezett vissza. Most
               világosan látta maga előtt. Lábairól a feszülő selyemharisnyák végén két pici, piros
               papucsot rúgott le. Ujjain két nagy gyűrűt látott, aranygyűrüket, de olyan nagyot,
               amilyent nemcsak a mester, de még az elnök úr bent az ipartestületben se vehetett
               magának. Mikor pedig hátat fordított, látott, igen, látott a combok finom
               összehajlásánál parányi, fekete anyajegyet. Most már visszaemlékezte a meztelen
               testet, mert meztelen volt, egész meztelen, még csak ing és harisnya sem volt
               rajta... és az emlékezés őrjöngéséből maga is bezuhant a kéjek közé.</p>
            <p>Mert odajött hozzá. Miért is ne? Odajött hozzá egészen közel, úgy meztelenül, ahogy
               volt és a szemébe nézett. A szemét nézte, igen, a szemét, ha kancsalul el is
               torzulnak, mégis csak olyan, mint a nénjéé és mégis csak olyan, amilyenekkel a
               mezítelen asszony nézett reá. Ó, mert „a szemek nagyon is beszélnek”. Ott állt előtte
               ruha nélkül, megejtve a fiatalság bátor­ságától, ahogy fölmeredt elébe és lebűvölten
               a nyers erő előtt, amit a pinceműhelyből hozott magával. Csak a kezét kellett volna,
               hogy kinyujtsa érte. Csak a két piszkos, lerágott körmű kezét...</p>
            <p>Ha kezét kinyujtja...</p>
            <p>Klein Józsi nagyot sóhajtott...</p>
            <p>Kinyujtotta...</p>
            <p>A hidak alatt hallgatott a sötétség és benne elveszett minden élet.</p>
            <p>*</p>
            <p>Most már vágtató lovakon ragadták az álmok. Nap-nap után új csodákra ébredt. Nagy
               dolgok történtek vele. Mint a mesékben. Még a kis dolgok is naggyá nőttek. Egyszer
               autogramot kapott, nem Bárczay Bellától, de nem is fontos, valami másik színésznőtől,
               de színésznőtől, aki mégis ugyanabban a színházban játszik. Mást nem is tudott róla.
               Éppen ott állt a kis kapuban, mikor Józsi, szokása szerint, arrafelé lebzselt. Mert
               már otthagyta a kis utcákat, ahol a szabottárú szerelem nem volt eléggé finom, hogy
               tűzbe hevítse, se eléggé olcsó, hogy ki­próbálhassa. Most már színház körül
               ténfergett. Leste, mikor a fényes autók ajtaja nyílik. Várta, hogy a puha párnák
               közül vajjon melyik démon száll ki. Sokszor eltátotta még a száját is, míg csak
               valaki egy-egy pontos és ökonomikus rúgással el nem kergette. Most már ismerte a
               színészeket is, - nem a nevüket, csak úgy látásból. Tudta már minden kis titkukat.
               Annak a szeplősképűnek lyuk tátong a bal kabátujján, de két hét óta nem varratja meg.
               Az a szőke kislány három napja már kocsin robog be a színházba, de a szünetek alatt
               mindig sír. Minden­kiről tudott már mindent. Észrevette, hogy a portás is különbséget
               tesz közöttük. Az egyik előtt mélyen kalapot emel, a másik előtt még a fejét is éppen
               csak hogy megbiccenti, a harmadik ha elmegy előtte, csak morog valamit és nagyot
               sercent. Valami merev hierarchia bontakozott ki szemei előtt, amelynek minden
               lépcsőfokán állt egy-egy színész s valahol fent, egészen fent rendezők, írók,
               miniszterek, talán még nagyobb urak is és még magasabban, már a csúcsok fölött,
               lehunyt szemekkel: Bárczay Bella.</p>
            <p>Már fölszemtelenkedett a karzatra is, ahova annyiszor tolakodott be, ahányszor
               kirúgták s végül már maga se tudta, hogy azért rúgják-e ki, mert betolakszik, vagy
               azért tolakszik-e be, hogy kirúgják. Az életnek ez a szent mechanizmusa mind
               határozottabban föltárult előtte. Már megértette, hogy az ember sorsa soha véget nem
               érő körforgás s kis lelke mélyén a forrasztó­lámpa melletti lustaság és a mesteri
               pofonok végtelen láncolata már-már metafizikai jelentő­séget nyert. De most ez az
               egész mechanizmus rávonatkozott így a színházra s csodálatosan nagy méretekre nőtt.
               Mintha csak a gondviselés nyilvánulna meg, „az Isten, aki kergeti”. Mert tetszett
               neki és büszke volt rá, hogy az ilyen földöntúli hatalom csak az ő kínzásával
               törődik... „Ez a világ rendje - gondolta magában -, ez a létért való küzdelem”, -
               valahol talán a szakszer­vezetben legalább is így hallotta. Tehát van valami magasabb
               cél és van valami magasabb összefüggés a dolgok, a lustaság és a pofonok, a kirugatás
               és a beszemtelenkedés között és az életnek ezt a magasabb törvényét ő, Klein Józsi,
               lent a pinceműhelyben, éppen úgy nem bonthatja meg, mint ahogy nem bonthatják meg
               azok sem, aki minden hibájáért őt keservesen büntetik.</p>
            <p>Most már látta gyakran Bárczay Bellát onnan a magasból, ha az emberfejek óceánja
               fölött áttekintett. Látta ruhában és ruhátlanul. Látta gazdagon és koldusszegényen.
               Látta szelídnek és látta gonosznak. Látta kacagva és látta, amikor sírt. De szemeit,
               azt a két sötét örvényt min­dig felküldötte hozzá, a kakasülőre. Mert nézte őt, Klein
               Józsit, a kis púpost, a pince­műhely­ből, aki tikkadtan bujt meg az oszlopok mögött
               és várta az önmagából fölfakadó mámort.</p>
            <p>A vágy föllángolt és ő elveszett benne.</p>
            <p>*</p>
            <p>Óvatosan lopakodott haza és arcának türelmetlen bőre már csaknem végzetes
               biztonsággal érezte az apai pofonokat. Dacosan tiltakozott ellene, mert tudta úgyis,
               hogy biztosan megkap­ja. Sőt valahogy várta is. „Az életem - gondolta -, az életem,
               ami minden mámorért kínnal fizet.” Mert szerette így a nagy szavakat, ha maga is
               beléjük illeszkedett s az élet, a nagy élet hatalmas ütemében mégis csak volt valaki,
               ha nem is több, csak olyan pofozógép, amin vasár­nap délutánonként hetykélkednek a
               vézna leventék. Így rettegett mindig a hajnali csöndben és így várta és vágyta a
               pofonokat, hogy az éjszakai feszültségek után csattanós pontot tegyenek és az
               izgalmak mechanikus lehűtése után beillesszék őt ismét az élet durva, kíméletlen, de
               földön járó ütemébe. Mert minden beteljesedés ott a híd alatt csak a felhők közül
               zuhantotta le, hogy magára riadjon, de az élet durvasága csak itt a szülői házban
               kapcsolta a valósághoz vissza, mikor égő arca és karikás szemei fölött, mint valami
               büntető égzengés, megdördültek az atyai pofonok.</p>
            <p>De a dac mégis fölszegte fejét. A kocsmára gondolt, ahol éjszakánként apja gyakran a
               hajnalt éri, vagy elcicázik a leányok között, hogy reggel aztán jól végigdöngesse
               feleségét, az ő édesanyját, amiért bitangnak, meg rosseb fiának nevezi. Hát az
               apjának szabad, neki pedig nem? Hiszen neki nincs felesége és nincsenek gyermekei.
               Nem is szórja a pénzt a ribancok között. Csak elüldögél a hidak alatt, a megejtő
               csöndben, vagy elmászkál a hotelek elé, ahol bent a tükrös falak mögött zúg, zenél és
               zakatol az élet. Hát mi köze hozzá? Miért ül mindig kocsmában az apja? Miért futkos a
               leányok után? Miért döngeti a feleségét? Hát azután csak magára vessen. Hát csak
               nézze, hogy édes egy leánya kis, piszkos találkahelyeken bujkál. Hát csak nézze, hogy
               behemót nagy fia két hetet ült a Markó-utcában, mert nem is csoda, hiszen lakatos,
               idegen zárakba dugdosta a kulcsát. Hát csak nézze, hogy ő is, Józsi, a legkisebb, így
               fölküzdi magát, púposan, ha mindjárt az apja ellenére is, hogy valahol fent a csúcsok
               fölött találkozzon össze Bárczay Bellával. Mert összetalálkozik. Mert ha a pofonok
               pergőtüze egészen a knock-out-ig is zuhog reá, mégis csak így állít haza, így
               elbódultan és kielégülten. Így kapja meg, mint valami szent mártiriumot, fejének
               fájdalmas zúgását, fogainak megingá­sát és szemeinek véres aláfutásait, szóval a
               szülői szeretetet, melynek fájdalmai között még odapillanthat nénjének ágya felé,
               hogy a mámoros álom nyugtalanságában kitakaródzó női testet meglássa. Igen. Ez a
               szent mártirium, ahogy hitte, ez a golgotás szenvedés még kell neki, hogy a pohár
               beteljen és utána az álom, az eszméletlenség megsemmisülése boruljon le reá.</p>
            <p>Ám vacogva és elszántan, míg a kerítés tetején lovagolt, hogy a józsefvárosi
               tömegszállás udvarába átvesse magát, hirtelen valami furcsa érzés ragadta torkon. Az
               udvaron emberek álldogáltak, a konyhaajtón lámpafény csapott ki s bent a pitvarban
               sürgés-forgás. Valami tompa rémület hirtelen a fejére vágott, hogy átfordult a
               kerítésen. De a zuhanás nyomban fölriasztotta. Hohó, csak lassan a testtel. Biztosan
               apja is csak most jött meg s pálinkás öklen­dezésével fölverte a házat. Hogy úgy meg
               így, meg így meg úgy, hogy hol az a csavargó, az a kölyök, már mint ő, Klein Józsi és
               csak kerüljön a keze közé. Majd megtanítja ő emberségre. De a hétszentségit, őt
               bizony ne tanítsa meg senki! Mit akarnak tőle? Semmivel sem rosszabb ő, mint az apja.
               Még csak az kéne! Még hogy éppen őt? Hát ki után jár ő? Bárczay Bella után, aki után
               itt az egész környéknek külön-külön és együttesen csurog a nyála és aki rajta kívül
               ebből a koldustömegből senkivel sem törődik. Az apja? Mit is akarhat az apja tőle?
               Hiszen apja is facér cselédlányok után lófrál.</p>
            <p>Zsebében megszorította a kését. Így szorította meg mindig, hogy aztán az első apai
               pofon mennydörgésében eleressze. De egyszer majd nem ereszti el. Őt ne bántsa senki.
               Senkinek semmi köze sincs hozzá.</p>
            <p>Fölszegte a fejét és az ajtóhoz lépett.</p>
            <p>Akkor egyszerre valami furcsa hideg borzongott gerincén végig. Meglátta anyja
               hamuszürke arcát, amint fejét most fölveti és vörösen izzó szemeiből lassan néhány
               könnycsepp szivárog. Apja komoran és dacosan ül az asztal mellett, de némi
               méltósággal is, hogy az egész család így belekerült az érdeklődés középpontjába.
               Körülöttük és bent a kis szobában csak alig maguk­ra rángatott ruhákban ácsorognak a
               szomszédok valamennyien, még a haragosok is. Suttog­va beszélnek. Valami furcsa
               ünnepélyesség ömlik végig rajtuk, mint zsidóéknál pénte­ken este. A condrák és a
               rongyok fölött holmi méltóság, honnan is vehették, ahogy ennek a düledező
               tömegszállásnak közönsége megriadt a nagy esemény előtt. Némi sírások is
               fölcsuk­lanak imitt-amott, de az egész szoba inkább a büszkeségnek abba a merev
               pózába illeszkedik, amellyel a fényképészek örökítik meg ezüstlakodalomkor az
               egybegyűlt családot. Igen. Ezek az emberek valamennyien megérezték, hogy nagy esemény
               sodrába kerültek.</p>
            <p>Józsi csak állt, bámult és nem értett semmit. De ideje se maradt, hogy rajta
               töprengjen. Mert fölzokogva az anyja már feléje rohant és a várt dörgő szülői pofonok
               helyett zihálva a nyakába borult.</p>
            <p>- Józsi - lihegte, míg könnyei a fiu puhagallérja alá folytak, ami igazán nem volt
               kellemes -, Józsi, kisfiam, legalább hogy te itt vagy...</p>
            <p>Klein Józsi, szegény kis bádogosinas fölhúzott púpjával a hátán, kissé meghökkent és
               nem nagyon értette, bizony nagyon nem az egész dolgot. Különösen nem a pofonok
               helyett a szülői örömnek ezt a heroikus kitörését. Buta vigyorgással várta és leste,
               míg a könny és a nyál keverékében anyja megadja neki a választ:</p>
            <p>- Az Etust most hozták haza... Alig néhány perc előtt... Innen nem messze... a
               szállodából...</p>
            <p>Akkor fölnézett az anyjára kissé értelmetlenül, mint aki nem érti, hogy ilyen
               semmiségből miért is csinálnak olyan nagy dolgot. Nem értett semmit. Az Etust, a
               nénjét hazahozták? Miért? Talán razzia? De hiszen akkor beviszik a rendőrségre, mint
               már nem egyszer. Innen a szomszédos szállodából? Hogyne. Tudta nagyon jól, hogy jár
               oda is. De miért hozták haza? Mikor hozták haza? Ki hozta haza?</p>
            <p>Mint valami alvajáró botorkált a másik szoba felé.</p>
            <p>Odabent egyszerre megértett mindent. A szalmazsák mellett két oldalon egy-egy gyertya
               égett, ahogy a külvárosi képzelet, fölnevelkedve a mozikon, ilyen pillanatokban
               szükségesnek hitte. Valahonnan előkerült egy feszület is, bár mindnyájan reformátusok
               voltak. A két gyertya között viaszfehéren, néma ajkakkal feküdt - Etus. A balmelléből
               még mindig, még most is, bár bizonytalanul, csöndesen szivárgott a vér.</p>
            <p>- Jól szivenbökték - suttogta a háta mögött az egyik szomszéd s megilletődött hangja
               a hely méltóságának megfelelő szavakat sehogy sem találta meg.</p>
            <p>- Bizony, alaposan eltalálták - szipogta a másik és már indult is kifelé.</p>
            <p>De Józsi egyikre se ügyelt. Csak az Etust nézte, a nénjét, a ligeti rongyot, akit ma
               este haza­hoztak a szállodából. Nézte sokáig. A kibontott ingváll már nem mozdul
               többé soha le és fel, mint mikor az éjszaka mélyén felésandított. A fölmart ajkak az
               álmok között lázasan többé soha nem lihegnek. Szép ívelésű pillája alatt is két
               szeme, ez a két Bárczay Bella szem, mereven, megtörten föntakadt.</p>
            <p>Nem bírta tovább. Zokogás fojtogatta a torkát. Kirohant a konyhába, ki az apjához,
               aki oda­kint ült. Vinnyogva borult a kezére. A kézre, ezekre a rettenetes, ezekre az
               áldott kezekre, amelyektől a pofonokat kapta és amelyek most még sem indulnak el,
               hogy az őrjöngő álom után a valóságba visszapofozzák. Nem. Egyik se mozdult.</p>
            <p>Az apja fáradtan a levegőbe nézett. Józsi hiába zokogott.</p>
            <p>Kint a kapu előtt rekedt szirénájával a hullaszállitó-autó tülkölt.</p>
            <p> </p>
         </div>
         <div type="chapter">
            <head>
               VI. A második arc.
            </head>
            <p>A temetés és a vele együtt járó izgalmak pár napig foglalkoztatták képzeletét. Bár
               némi csalódást érzett. Valahogy úgy gondolta, hogy a koporsó mögé az egész család
               vadonatúj fekete ruhában vonul ki. Álmaiban nem egyszer már érezte is magán. De a
               remélt új fekete ruha helyett csak kegyetlenül megmosták a fülét meg a nyakát is,
               miközben, mi sem termé­szetesebb, megfelelő számú szülői pofonok csendültek el az
               arcán. De mintha a tragikus esemény még a gondos atyai tenyér súlyát is kedvezően
               befolyásolta volna. Sőt még a mester is megenyhült. Néhány napon keresztül mint
               valami beteggel bánt vele s a nehéz kalapácsok helyett csak könnyű drótdarabokat, meg
               apró vésőket hajigált hozzá.</p>
            <p>Maga a temetés az egész életet kiforgatta szabályos rendjéből. A halottasház körül
               sok ember tolongott. Nemcsak a rokonok jöttek el, de az összes ismerősök is, meg a
               szomszédok, hogy a híres Etust, aki még az ujságokba is belekerült, utoljára
               megnézzék.</p>
            <p>- Nagy ringyó volt szegény, Isten nyugosztalja - mondogatták csöndesen s az Isten
               áhítatos emlegetésével, miután kegyeletes érzéseiket elintézték, vidáman mesélték
               egymásnak a borsosnál-borsosabb históriákat.</p>
            <p>Apja komor méltósággal állt a koporsó mellett s ravaszul használt ki minden alkalmat,
               hogy egy-egy csinosabb résztvevő arcára meghatott, kegyeletes csókot nyomjon. A
               holttestet nem igen nézte meg senki. Józsi is megbánta, mikor megnézte. Homlokán és
               nyaka körül véres csíkok mutatták a Szvetenay-utca emlékét. Valami csöndes
               émelygéssel képzelte maga elé a jelenetet is, mikor néhány fehérkabátos orvos
               föltranzsírozza a nénje testét. Régi kísérteties történetek emléke riadozott föl
               benne, amiket még gyerekkorában félfüllel hallott. Hogy bent a klinikán, a
               boncolóteremben, a fölboncolt tetemek fejével labdáznak a szolgák és Isten tudja még,
               hogy micsoda bűnöket követnek el. De az émelygésnek és a borzongásnak ebben a
               rettenetes lázában se mozdult a koporsó mellől. Nem tudott. Valami fogta és nem
               engedte el. Ziháló mellel nézte az éles késnyomokat a szétbontott testen, az
               eltorzult arcot, a szétnyílt szá­jat s a két szorosan lezárt pillát, amelyek mögött
               megtörten aludtak a Bárczay Bella szemei.</p>
            <p>Azután valami nagy-nagy fáradtság vett rajta erőt. Már nem is figyelte, hogy mi
               történik. Csak érezte karján apja rángatását, amint vezeti és viszi magával. Hová?
               Nem tudta. Még nem eszmélt fel. Körülötte, előtte és a háta mögött kis gomolyagban
               tolongtak és lökdösődtek, megannyi birka, a rokonok, barátok és az ismerősök. Mintha
               valami tragikus örvény sodorta volna valamennyiüket, csak hemzsegtek, mint a
               heringek, porosan és piszkosan a gödör felé, ahol a sárga homokkupacokon néhány
               ásítozó sírásó pipázott és köpködött.</p>
            <p>Józsi érezte, hogy nem bírja tovább.</p>
            <p>Hirtelen kiszakította magát az elrenyhült atyai kézből s talán maga se tudta merre,
               csak gyorsan eliramodott. Ész nélkül, gondolkozás nélkül vágtatott a sirok között.
               Tikkasztó hőség hevült a csöndben. A sirok egyhangú rendje során szinte izzottak a
               homokszemek.</p>
            <p>Józsi csak vágtatott közöttük.</p>
            <p>Mintha menekülne.</p>
            <p>Egyszerre megtorpant.</p>
            <p>Hatalmas síremlék állta el útját. A márványlapok fehérségét sűrű zöld cserje vette
               körül. Fent a síremlék magasságából fehér leányalak nézett le rá. Márványba faragott,
               gyönge női test. Derékon kettétört oszlopot támasztott s kemény melleit a hideg,
               kegyetlen kőoszlophoz feszítette.</p>
            <p>Józsi felüvöltött.</p>
            <p>Emlékezett. Igen. Most emlékezett. Az Etus valami szobrászhoz is járt. Nem egyszer
               beszélt is róla, mikor suttogtak a hajnali csöndben. Az a szobrász megfaragta
               szobornak is.</p>
            <p>Igen. Igen. Egészen biztos. Ez az a szobor. Ez az alak az Etus teste. Ezek a
               megfeszített izmok, ez a buja fölkínálkozás, ez a szent szemérmetlenség, mind-mind az
               Etus szétboncolt testének visszaremegő emlékei. Igen. Ez a test így mezítelenül a
               reggeli mámorok bűnös teste s a Bárczay Bella-szemek bujaságához tartozik.</p>
            <p>Hangtalanul bezuhant a sír mellett a bokrok közé. Sehol, semerre lélek se mozdult. A
               távolból még odazengett valami áhitatos gajdolás, de egészen halkan és csöndesen.
               Hiszen Etust temették. Körülötte nem mozdult semmi.</p>
            <p>Soha mélységesebb nyugalom még nem fogta el. Soha nagyobb és megnyugtatóbb
               bizton­ságot még nem érzett. Soha sehol. Sem a hidak alatt, sem az éjszakai csöndben,
               sem az udvari zugok kábult zuhanásaiban.</p>
            <p>Fölsóhajtott.</p>
            <p>Kis élete jutott eszébe, ami lassan így pusztul el.</p>
            <p>Milyen jó is lehet ezeknek itt kint, akik már eljutottak ide.</p>
            <p>Hallgatott.</p>
            <p>Csöndesen fölnézett a szoborra.</p>
            <p>Elmosolyodott.</p>
            <p>Milyen furcsa.</p>
            <p>Nem is hasonlít az Etushoz. A Bárczay Bellához még kevésbé. Biztosan nem is az a
               szobor. Már hogy is lenne.</p>
            <p>Megrázta a vállát és fütyörészve elindult a sirok között hazafelé.</p>
            <p>*</p>
            <p>Nem értette meg...</p>
            <p>Napokon keresztül élt benne az emlék, sőt fejlődött és lombosodott. Minden
               idegszálával tapadt Etusra. Tudta, hogy van, mert érezte, hogy nincs. Az ember csak
               akkor él igazán, mikor a hiányát érzik. Nénje is, ez a kis ligeti lotyó, arcán a
               Bárczay Bella-szemekkel, így élt tovább napról-napra elevenebben és sokszor majdnem
               elbőgte magát, mikor reggelenként az ébredés kavarodásában hiába sandított a lavór
               felé. Etus, a nénje nincs sehol. Két behemót bátyja között, ahogy korgatva torkukat
               öblögették, nem látta, már soha nem láthatta az ingvállakból kiszilajodó női
               testet.</p>
            <p>Fojtogató sírások között érezte és tudta, hogy valahol meglopták az életét. Hol? Ki?
               Miért? Nem is sejtette. Hiszen természetes, hogy a szállodákban az ágyakra ömlik a
               leányok vére, mert nem egyszer olvasta is. Hiszen természetes, hogy Etust is elérte a
               sorsa és csoda leg­följebb, hogy hamarabb nem érte el. De minden okos magyarázkodás,
               minden filozofikus megnyugvás mélyéből hirtelen fölordított benne a kétség, hogy
               „hova lett” és „miért pusztult el” és hogy, mert úgy-e, mégis csak legfontosabb, hogy
               ő, Klein Józsi, miért vesztette el?</p>
            <p>Csúnya gondolatok döbbentek föl benne, hogy sokszor maga is megriadt. Hiába
               hessegette el, nem hagyták nyugton. Hogy milyen, de milyen sokat is mulasztott. Hogy
               ha úgyis meghalt, hát legalább miért nem próbálta meg. Hátha lehetett volna. De ezek
               a gondolatai csak lent vonaglottak valahol a mélyben és az öntudat határaihoz csak
               nehezen tornázták föl magukat, hogy onnan azután rémülten hökkenjenek vissza.
               Ilyenkor mindig a fejét fogta két tenyere közé, ezt a buta és eltorzult fejet, hogy
               minden miért van és az ember is miért, hogy él, ha csak szenvedni tud, megannyi
               Krisztus a napok keresztjén.</p>
            <p>Különösen az éjszakái kínozták meg, mikor belemeredt a fülledt csöndbe s a szülői
               horko­lások mellett hiába leste nénje lihegését, mint amikor még összezárt pillái
               mögött a ligeti szerelmi tornákat álmodta vissza. Néha úgy érezte, hogy hallja is. De
               olyankor mindig valami fehérlepedős rémület cikázott át fiatal testén, talán a halál,
               vagy valami kísértet, hogy ijedté­ben fölzaklassa újra önmagát és utána még
               kimerültebben s még vacogósabb félelemmel bujjon el a takaró alatt. Mert semmi, de
               semmi sem félelmesebb, mint mikor az a lihegés így az éjféli csöndben mégis
               hallatszik és mégis pont a szomszédos szalmazsák felől, ami pedig már a temetés óta
               nincs is ott.</p>
            <p>De emlékezetében a bujálkodó csodák mind magasabbra kapaszkodtak föl. Sokszor már
               maga is megriadt tőlük. Ott mellette a nemlétező szalmazsákon nénje sokszor
               elevenebben élt, mint mikor még a garni-szállodák emlékét lihegte vissza. Az éjszaka
               őrülésig hevült s a kitaka­ródzó test minden csodája kábult pompával vonaglott
               előtte. Mellek és lábak és minden egyéb és a himbálódzó bal halom fölött még itt is,
               még most is a kés nyoma, amint csöndesen szivárog belőle a vér. Az egész szerelmi
               mechanizmus, élet és halál, s ami közte van, úgy merült föl előtte, mint valami
               süllyesztőből, ahogy Bárczay Bella is fölmerült s izzó, tüzes borogatást borított
               fejére, hogy feltörő zokogással zuhant le a kéjek közé. Így átfűtve a halá­lon át,
               hogy már nincs is talán odalent, már szét is rágták a kukacok, még vadabbul és még
               veszejtőbben érezte, mindig a testvéri testet, amint tilalmas szentségével most már
               legyőz­hetetlen gerjedelmeket keltett, hogy miért is mulasztotta el.</p>
            <p>De százszor, ezerszer és százezerszer jobban fölingerelte vágyát, hogy a szemek, az
               elborult szemek csak az egyik arcon lobbantak ki.</p>
            <p>Miért, hogy él még az egyik, ha a másik meghalt. Miért, hogy csipkés selyemágyban s a
               fürdők kéjei között elfogadhatja miniszterek vagy más nagy urak, sőt háziurak
               ölelését, mikor a másik test már biztosan nyüvesedik. Miért hogy fönt a csúcsokon
               túl, az egyik most is kegyeket oszt és kínokat teremt, mikor a másikat piszkos ágyban
               bökte szíven a megvadult ligeti féltékenység.</p>
            <p>Miért? Miért? Miért?...</p>
            <p>Mert az élet csak összezavar mindent és nincs rá mód, hogy rendbejöjjön.</p>
            <p>Miért, hogy két arcon csillognak a Bárczay Bella szemei. Két arcon. Holott már csak
               az egyik van.</p>
            <p>*</p>
            <p>Akkor egyszerre megértett mindent.</p>
            <p>Megértette a halált és megértette az életet, a gondviselést, ami mindent elintéz, az
               Istent, aki kergeti, de aki mégis törődik vele. Most egyszerre valami nagy, nagyon
               nagy bizonyossággal föltárult, hogy van, igazán van valami földöntúli erő, ami az
               emberek sorsát intézi, mert teremt és pusztít, amikor szükséges és amit teremtett,
               mindig a legjobbkor pusztítja el.</p>
            <p>Ahogy, ha két arcot teremtett is és mind a két arcban ugyanazokat a szemeket, most az
               egyiket mégis elpusztítja, hogy százszor becsesebben éljen a másik.</p>
            <p>Hallott is valamiről, valami csodáról, lélekvándorlásról vagy hogy nevezik, valami
               indus babonáról, hogy az emberek megszületnek újra, hogy kétszer, háromszor, vagy ki
               tudja hányszor, újra leélik az életüket, mintha egyszer is nem volna elég; hogy az
               emberből halála után kiszáll a lélek, hogy a másik testbe beleszálljon. Sőt látta még
               a moziban is, mert ő, pont ő, a ligeti Saint-Beuve, ne látta volna, amikor a mágikus
               orvos a jó nő testébe idegen, gonosz lelket varázsol. „Kétlelkű asszony”, vagy hogy
               is nevezték, de mindenesetre nagyon tetszett neki. Mert igenis van gondviselés és ez
               a gondviselés gondoskodik róla, hogy más arcában is fölragyogjanak a régi és ismert
               szemek és megöli az egyiket, ha két arcban is fölragyog.</p>
            <p>Mert van Isten, de mennyire van és van valami gondviselés, ha így törődik
               mindenkivel. Mert csak az Isten találhatta ki, hogy két arcban is megteremtse a
               mámornak ugyanazokat a sötétbe boruló szemeit, amelyek átúsznak az emberfejek
               sokadalma fölött, föl egészen hozzá a kakasülőre s lecsukódnak a kéjek alatt az
               elhagyott ligeti bokrok mélyén. Mert csak Isten és a gondviselés jelölhette ki, hogy
               nénje, ez a kis kültelki Szemirámisz pusztuljon el, de éljen tovább és
               fölmagasztosuljon az élet csúcsai fölé, ahol már milliárdosok, maharadzsák és
               hercegek tesznek aranyakat a jól végzett föladat után éjjeliszekrényére. Igen. Mert
               ezek a szemek élnek, ezek a szemek fellobognak, ezek a szemek a csipkés ágyban is
               ugyanúgy borulnak el, mint mikor a hozzájuk tartozó testet a szállodában szíven
               bökték.</p>
            <p>Érzi, hogy lüktető ereiben mint vágtató vonat sistereg a vére és szinte már üvölti:
               „Etus! Etus!” s utána némi áhitatos zengéssel: „van Isten! van Isten!” Majd utána
               rögtön ugyanabban az ütemben: „Bárczay Bella! Bárczay Bella!” Mert így forrnak egybe
               ők hárman az életen keresztül, mint valami beszennyezett szentség, amiben mégis érzi
               és tudja, de mennyire tudja, a gondviselés csodatevő hatalmát.</p>
            <p>Csöndesen összetette kezeit s hosszú idők multán akkor először imádkozott.</p>
            <p>*</p>
            <p>Mert az isteni gondviselés nem hagyta el és gondoskodott róla. Már tudták a fiuk is,
               a kis rongyosok, az utca partján, vagy koldusok a Hotel előtt, akik voltak s megejtve
               hallgatták a Klein Józsi nagy-nagy szerencséjét, sőt már csodálkoztak is rajta.
               Miért, hogy pont ő, így púpo­san, eltorzult, ronda arcával, a pinceműhelyből, akit
               ilyen kitüntetés ért, mint „A herceg­nő titká”-ban az ötödik füzetben, a kirakatok
               mélyén.</p>
            <p>Ott, elrémülve a hidak alatt, a szuszogó csöndben mindent elmesélt, pedig maga is
               éppen csak alig hitte el. Mégis megtörtént. Lassan kibontakozott lelkében annak az
               egész délutánnak min­den kegyetlenül szép emléke. Ahogy sírt ott a színház kapujánál
               holmi rúgások fájdalmaival, hogy nincs semmi, de semmi, amiért érdemes lenne és
               minden egyéb: a nénje, aki meghalt, a szerencse, ami nincs és a bolt, ami talán soha
               nem is lesz, mert az egész élet csupán rossz álom s benne az ember is csak azért él,
               még Krisztus is, hogy rettenetesen szenvedjen. Mert miért is él, ha csak így cikázik,
               mint valami tragikus pojáca a repülő kalapácsok között, vagy mint valami jajgató
               futball-labda, amit ide-oda egymásnak pofoz a szülői és a szakmabeli nevelés s
               mellette még csak egy szalmazsák sincs, amin éjszakánként a tikkadt csöndben a
               fölgerjedő női test liheg.</p>
            <p>Akkor, igen akkor egyszerre megérezett az arcán valami finom, puha kezet, holmi
               illatot is, csöndes simogatást s ahogy fölnézett, már-már elképzelhetetlenül, saját
               könnyeinek glóriájá­ban látta azokat a szemeket, a ligeti kéjek tekintetét, ezt a
               Bárczay Bellát, vagy kit, amint csöndesen simogatja fejét, lenéz reá némi fájdalommal
               és részvéttel, hogy így látja meg! Micsoda szégyen és micsoda szenvedés, ami így egy
               férfit könnyekre bírhat. Furcsa mosoly­gással félrefordul és valakinek mond valamit,
               valami olyanfélét: „ó, igen, ez nagyon heves legény, szoknyavadász, vagy mi, új
               kékszakáll, ha most el is törött nála a mécses”. Azután valami pénzt adott neki. Most
               is itt van a kezében. Miért is fogadta el? Miért nem üvöltötte föl hozzá, hogy nem
               kell semmi, csak egyedül ő s a világ minden kincsét is csak azért szeretné, hogy
               mindent a lábai elé hordjon? Miért engedte, hogy elmenjen? Miért hogy nem rohant
               utána? Miért hogy nem lökött fel útjából mindenkit, a mestert, az életet, a
               szenvedéseket, a portást és ott a kapuban a többi nagy urakat mind, hogy áttörve
               rajtuk, berohanjon és le­rogyjon az elé a két parányi láb elé és érezze magán azokat
               a szemeket, a ligeti mámorokban megbűvölt Bárczay Bella szemeit.</p>
            <p>Körülötte lihegve figyelt a sötétség. Testek rándultak és sóhaj hörgött. Megannyi kis
               koldus a Hotel előtt, akik voltak, most sziveszorultan figyeltek a szavára.
               Megremegtek a homályos csöndben s a csodát lesték. A csoda pedig közeledett.</p>
            <p>Mert igenis utánarohant. Áttörte magát a színészgáton, ami mindig ott lebzsel a kis
               kapu előtt, látott is valami lyukas kabátujjat, hátul érezte a portási cipők kissé
               megtisztelő, de mégis fájdalmas érintését s már bent is volt a folyosón, ahol a
               nyitott ajtókon keresztül kihangzott holmi fojtott nevetés s ha benézett rajtuk,
               látott is itt-ott hófehér női testeket, csak úgy meztelenül, amint frakkos alakok
               térdeltek előtte s elszoruló torokkal, ahogy rohant, végre, Istenem, mégis odaért, az
               ajtó elé, hogyan, maga sem tudta s a rézbetük aranyos fényében csillogott a név:
               Bárczay Bella; megriadt akkor, de csak egy percig, felüvöltött és berohant.</p>
            <p>A híd alatt vonaglott a sötétség és már nem emlékezett semmire.</p>
            <p>*</p>
            <p>Lobogott a láng s a szenvedélye sokszor már egészen fantasztikus magasságokig csapott
               föl. Klein Józsi, szegény, így a hidak alatt, szerencséjének emlékeivel, most először
               érezte, hogy igazán él. Mert ez az élet mégsem a régi, de mennyire nem az s az
               élmények nagyszerűsége a legmagasabb csúcsok felé röpíti. Hol maradt itt el a régi
               élet? Micsoda mélységekben? Hol maradt a kis lihegő utcák mámorkeresése, hol a
               Klauzál-téri pesztonkafogdosás, míg valaki hátulról nem billenti meg és hol maradt
               el, micsoda szakadékok fenekén, még az a szivet­dobogtató élmény is, mikor fölgerjedő
               ösztöneivel nem csak az élő, de még százszorta inkább a halott nővér teste felé
               tapintott. Mert most lassan már fölszállt agyáról a köd s mind teste­sebben és
               biztosabban világossá lett előtte, hogy igenis vágyott Etus után és ez a kis cafat,
               ha némely vonatkozásaiban mindjárt Bárczay Bella is, vagy talán csak éppen azért,
               ligeti kaland­jaival, szállodás élményeivel úgy átfűtötte az ő bontakozó emberiségét,
               hogy bizony sokszor már csak az Isten különös kegyelme mentette meg, hogy a reggeli
               kavarodásban, vagy az éj­szakák fülledt lihegésében hirtelen reá ne csapjon. Talán
               Etus se bánta volna, hiszen szeret­ték egymást, ha nagyon nem is. Most igen, most
               világosan érezte, valami bánatos fölborzadással, hogy csak pillanatok tarthatták már
               vissza s csak az isteni gondviselés mentette meg, ahogy csak az isteni gondviselés
               igazán előzékeny közbelépése, mint mindig, most is, ha ebben a kábult összeomlásban
               mégis neki adta Bárczay Bellát.</p>
            <p>Itt a hidak alatt mind dúsabban és nagyszerűbben bontakozott ki, amit Bárczay Bella
               neki jelent. Forgatta, méregette magában, mert mindenre pontosan visszaemlékszik.
               Ahogy kezdő­dött, a titkolózásra, úgy-e, mert hát az ilyen éktelen nagy nő, hivatalos
               démon, aki volt, kell hogy mindenre ügyeljen. Hogy talált ki mindig új és mindig
               újabb módot, most a vízvezeték bedugul, most a zuhanycső megrepedt, mintha az egész
               szent rombolási dühöt csak egyetlen nagyszerű érzés diktálná: ő, Klein Józsi, így
               púposan is, hogy őt láthassa, megalázottan bár, mégis csak őt, a grófok és a hercegek
               nagyszerű névsora után. Igen. Mert hideg és számító női lelkében, ahol hitbizományok
               értékét méregeti, föllobogott valami hatalmas ösztön, hogy reávesse magát erre a még
               félig gyerekre, mert hiszen még alighogy férfi s a most gerjedő gyermeki test tavaszi
               mámorán bóduljon el és felejtsen el mindent. Mert biztosan azért teszi. Mert
               biztosan, ez a csodálatos fiatalság, ez a romlatlan erő, ez a felajzott vágy s ez a
               minden­be belevesző forrósága a gyermeki testnek ragadja magával, mint a förgeteg,
               hogy a grófokon és hercegeken túl mikor sötét szemeit úgy hunyja le, mint Etus is a
               ligeti kalandok után, akkor, igen akkor ne kelljen neki senki, csak ő, a Klein Józsi,
               így púposan is, ahogy szent és remegő érzéseivel a kiélt férfiak sora után, mint
               valami glóriás Jézus-lovag, az éjszaka mélyéből fölmerült.</p>
            <p>Mintha az élet is csak az álmokat testesítené meg s maga se lenne más, csak remegő
               álom. Mert álmaiból is, ahogy néha zuhanó ijedelemmel felriad, ott érzi mint élőt,
               mint igazi testet maga mellett a levegőben, ahogy máskor az eleven mellett, míg
               hörögve kapja a vágyakat, mégis minden mintha csak álom lenne. Mint valami mozifilm
               pereg előtte a vágya, az élete, a multja, minden, s ebben az astanielsenes,
               polanegris kavarodásban újra és újra maga játssza a főszerepet. Mintha minden
               mozivászon csak az ő csodálatos kalandjait mesélné s az ő csodá­la­tos kalandjaiban
               pedig mint folyton visszatérő dallamok ismétlődnének a filmkolosszusok emlékei. Mikor
               pedig így a nagy elmerülésben felzúg az élet s tapogató kezei a Bárczay Bella-mellek
               halmait keresik, a baloldalon hirtelen összeborzongva érzi meg a kissé nyúlós és
               tapadós vért s a vonagló testek fölött egyszerre elborultan keresztülnéznek a ligeti
               démon szemei.</p>
            <p> </p>
         </div>
         <div type="chapter">
            <head>
               VII. Isten, aki kerget.
            </head>
            <p>Csak a nappalok teltek nehezen el. Amikor reggelenkint finom mozdulatokkal a mesteri
               ököl útjából, ezek elől a sátáni tornagyakorlatok elől kitért, hogy a háta mögött
               durva mozdu­latokban öklét mutogassa s amit kívánt, akkor egyszerre elszállt a
               Bárczay Bella, ez a nagy­szerű, finom és elegáns hölgy, hódító démon, aki volt, s az
               emlékezés is már csak fáradt csápokkal tapogott felé. Hova lett? Hogy is volt? Hol
               vesztette el? Már nem is emlékszik. Hiszen így reggelenkint olyan szürke minden és
               nincs más semmi, csak hőség és munka és pofonok és újra csak pofonok és pofonok a
               végtelenségig, amit úgylátszik az isteni bölcsesség is csak azért osztott meg az apja
               és a mester között, hogy túlságosan egyiket se fárassza ki. Ahogy fürgén bujkált a
               pléhlapok között, fürgén ha nem is dolgozott, hogy hol a mester lábát, hol pedig az
               öklét kerülje ki, ezekben a sorsdöntő pillanatokban az életnek minden más értelmezése
               megszünt. Mert ha van is nagy élet és vannak mámorok s van Bárczay Bella is valahol,
               talán paloták és fürdők, csókok és harapások, nem is távolságában, de már kéknek
               nevezett messzeségében, mit segíthet rajta így reggelenkint, mikor minden olyan
               vaskos és nehéz és amikor még a saját testének is százszorosan érzi a súlyát, hozzá
               még a púpját külön, mint valami kis tornyot holmi elefántok hátán (mert indiai
               filmekben olyant is látott), ami minden lépésénél megbillen. Igen, így érezte, hogy
               senki és semmi, kis bádogosinas legföl­jebb s ha fent valahol, mindenen túl vannak is
               Bárczay Bellák, segíthetnek-e rajta és ha segítenek is, mit ér vele? Ki bonthatja meg
               ezt a csodálatosra teremtett rendet, amelyben ő, Klein Józsi, a pinceműhely mélyén,
               mint valami Krisztus kapja a pofonokat.</p>
            <p>Mert szép, hogy van színház és szép, hogy van este és szép, ha vannak apró utcák és
               azok megfejtik a nagy rejtélyeket és szép, ha az éjszakák mélyén liheg a lezüllő női
               test és szép, hatalmasan szép, ha a mámorok megfognak valakit s mint széltölcsér a
               papirost repítik fel a csúcsok fölé, hogy ott minden álmát valóra váltsák. De hiába
               minden szépség és hiába minden testté gerjedő mámor, ha így reggelenkint a
               kalapácsesőben, mit eső, egész kalapács-zivatar, mint fenyegető rém, feltorpan az
               élet, hogy szülői és mesteri arcokból ugyanazt a kajánkodást vigyorogja reá. Mert ha
               van is valóság, csak valahol messze, estefelé hét óra után, mikor a műhely ajtaja
               bezárul, hogy valahol más ajtó táruljon fel s a más ajtókon túl minden gyönyör és
               fájdalmas kéj, amiről azután fuldokló elmerüléssel mesélhet társainak a hidak alatt.
               De hol van még és milyen messze s a mesteri rosszakaratnak milyen kísérteties
               ötletein túl, hogy előbb még mind végigszenvedje s mit jelenthet a mámornak az a pár
               nehezen lopott pillanata, ha ilyen kínokkal fizeti meg és mi értelme van az egész
               életnek, ha reggel, mikor fölébred az ember, csak az előző nap reggelét találja meg,
               de az élet, a nagy Élet elment mellette és nem vette föl.</p>
            <p>Már tudta, hogy vannak falak, nem is kőből és mégis hiába ostromolják meg s néha
               legföljebb egy-egy ragyogó házmesterkisasszony ha átlibbenhet rajtuk, hogy mint az
               új, az ünnepelt démon nyolcméteres gépkocsijával a kormánynál ülve elroboghasson a
               város fölött s ha oda se figyelő szemekkel elsüpped a párnák között, észre sem veszi,
               miért is vegye észre, hogy a kocsija valami inasgyereket, még őt is, őt, Klein
               Józsit, a vízcsövek mellől, holmi trágyás lével végigfröccsent.</p>
            <p>*</p>
            <p>Mert végigfröccsentette.</p>
            <p>Összeszoruló ököllel gondolt reá, hogy milyen rongyos és szegény is, ha az ilyen nagy
               autó, behemót-szörnyeteg elsuhanhat mellette, ki tudja micsoda lóerőkkel, ahogy
               mondják, és végig­fröccsentheti. Mégpedig orvul, alattomosan. Mert föl se nézett reá
               és eszébe se jutott, hogy hátul, ahol a benzin, mint valami megvadult táltosparipán,
               némi bűzökkel kipuffog, oda felkapaszkodjék. Csak várta, hogy elmegy előtte, elúszik,
               mint valami csónak az aszfalt fölött, de akkor már egyszerre érezte is a szemén, a
               száján, az orrán és a fülén a trágyás lé szagát és ízét, ahogy ezek az átkozott
               gumikerekek fölcsaptak reá a körút eme lovasított emlékeiből. Akkor köpködve még
               fölemelte az öklét, ha a szemébe fölfreccsent sártól nem is igen látott, hogy úgy
               vaktában az elsuhanó kocsit megfenyegesse. Talán mondott volna is még valamit,
               bizonyos közhelyeket a kocsis-szótárból, de ugyanabban a pillanatban már hallotta is
               a háta mögött két meglepődött ember fölfigyelését:</p>
            <p>- Nini, a Bárczay Bella...</p>
            <p>Mert ő volt, így a délelőttben, ahogy robogott valami sállal a nyaka körül, ami
               lebegett utána, talán, hogy az éjszaka dühös öleléseit takarja el, köztük az övét is,
               ha nem emlékezik már reá, s itt a körúton végigfröccsenti. Mert ő robogott, igen, a
               nagyszerű szerető, így a felhős dél­előttben a város fölött, így a vihar előtt, ami
               az emberek agyát, Klein Józsiét is fájdalmasan szorította meg. Mert ő jött, biztosan
               valami palotából, vagy kéjtanyáról, vagy hogy is nevezik, ki tudja? Fiatalon és
               tisztán, hogyan is csinálta, s elrobogott a város fölött, ábrándos szemek­kel senkire
               se nézett, csak az utca sarát kavarta fel maga mögött s utalta át valami előkelő
               mozdulattal Klein Józsi maszatos képe felé.</p>
            <p>De akkor már bent a fiuban is mélyen felcsapott a gőg.</p>
            <p>- Megállj, te lotyó! - dühöngött magában. - Büdös dög, aki vagy, tudod? - Hirtelen az
               anyai nevelésre gondolt, mikor még az Etus hajnali csavargásait kísérte meggyőző
               pofonokkal, mert csodálatos erkölcsi felháborodásában szégyennek tartotta, hogy a
               leány dúsan osztott szerel­méért még pénzt se kapjon.</p>
            <p>- Hát csak szórd el magad a ribancok között - idézte tovább az anyai kádenciát, de
               hirtelen már visszacsapott gondolatával az elrobogó nőre -, büdös dög, aki vagy, hogy
               azután így szágul­dozz a város fölött és pofánfreccsents engem, még engem is, aki én
               vagyok.</p>
            <p>Kissé megriadva hallgatott el, hogy ki is ő tulajdonképen, vajjon ki is, így
               bőrkötényesen, holmi rozsdás csövekkel kezében s ahogy a gázszag átitatja a
               testét-lelkét s homályos ösztöne újra csak az éjszakai csodák felé tapintott, a hidak
               alá, ahol beszámolt egyre fejlődő sikereiről, kis indiszkrét, amit csak tudott. Igen.
               Az éjszakák felé tapintott, amelyek így a nappali fényben hirtelen elveszítették
               varázsukat, sőt nem látszottak már valószinűeknek sem. Mert mi is lehetett? Miért is
               lett volna? Micsoda bűnös ösztönök és eltévelyedések, micsoda beteg­ségek, vagy
               micsoda kéjek dobhatnak egy ilyen nőt tisztán és egészségesen, ahogy itt a sarat a
               szemébe verte egy púpos, kancsal, maszatos inasgyerek karjai közé, ha az mindjárt ő,
               Klein Józsi is. Ki magyarázza meg, hogy éjszakánkint mégis csak belopódzkodhatik
               hozzá az el­borulások közepén komornák és szobalányok titokzatos támogatása mellett,
               akiknek rengő szoknyáját hátul meg is csípheti, mint egyszer ott a szomszéd utcában a
               szálloda előtt és mégse kap olyan cserdülős pofonokat érte, mint akkor kapott. Csak
               viszik tovább, mint valami álomnak a hullámain egyre csak beljebb, hogy a süppedő
               szőnyegek és párnák között egyszerre csak reátaláljon úgy vizesen és szappanosan,
               amint a kádból éppen kilépett és elborult tekintetéből, ó, azok a tekintetek, kicsap
               a megsemmisítő megsemmisülés vágya. Hol robogott el itt a csúcsok fölött, micsoda
               magasságokban, ha mindjárt csak egy gépkocsin is, ami trágyalével végigfröccsenti s
               hol marad ő a gépkocsi mögött s így sáros pofával, hol keresse az álmát?</p>
            <p>Mintha rettenetes zuhanás vinné, csak taszítaná lefelé, mintha villamos menne rajta
               keresztül, vagy a föld indulna meg, vagy talán a legjobb esetben a mester ökle, amint
               orronteremti, vagy a cipője orra, amint hátulról kísérletezik, hogy a büntető rúgás
               vajjon hol fájhat a legjobban. Ebben a zuhanásban egyszerre csak, ahogy az autó
               elfordult a sarok felé, hogy ki tudja micsoda ismeretlen csodák felé vágjon, mintha
               már nem is Bárczay Bella ülne benne és nem is sállal a nyakán, ami utánarepül, mintha
               valaki más, ha hasonlít is, éppen mert hasonlít s aki, ha most visszafelé néz, két
               karikás szeme elborul.</p>
            <p>Felüvöltött...</p>
            <p>A szemek. Igen. Ezek azok a szemek, amik életek végtelenségéből, az örökkévalóságból
               tekin­tenek vissza.</p>
            <p>Összeszorította az öklét:</p>
            <p>- No megállj, te dög! - gondolta magában, s nagyszerű szadizmus csapott fel benne,
               hogy meg­kínozza. - Majd estére jól ellátom a bajodat...</p>
            <p>Mosolygott.</p>
            <p>Mert milyen jó, ha az adott pofonok, rúgások és fojtogatások után a női test, ennek a
               nagy­szerű nőnek a teste úgy engedelmesen szolgálatkészen vágyai elé boruló.</p>
            <p>...Ebédre otthon tökfőzeléket kapott. Útálta és alig evett belőle.</p>
            <p>Mert csúnya, rettenetesen csúnya az élet.</p>
            <p>*</p>
            <p>Fájdalmas ijedezésekkel állandóan a halálra gondolt. Csak úgy általában. Milyen
               furcsa is, ha mások meghalnak és milyen furcsa lenne például, ha ő halna meg. A
               halál, hiába no, mégis csak felmagasztalja az embert ismeretlen méltóságok felé, ha
               kissé bizonytalanul is, de meg­növeszti a tekintélyét. Mintha „a halottról jót vagy
               semmit” nem jelentene mást, hogy még aki rosszat tud is, az is jót mondjon. Mert a
               temetés pompájában, még a gépies tömegmunkában is, ahogy látta Etusnál, hirtelen
               megnő az ember, hibája elmúlik, erénye javul s valami komor méltósággal, talán ez a
               halál fensége, mindenki fölé emelkedik.</p>
            <p>Néha gondolt önmagára is. Mi lenne vajjon, ha meghalna? Nemcsak a garniszállodás
               tragédia aktualitásában, de már előbb is, mint valami kis kültelki Charles Quint,
               képzeletben legalább végigélte a saját temetését. Mi lenne, ha hirtelen meghalna?
               Olyankor látta is magát kiterítve a gyertyák között, a halottasház olcsóbb oldalán,
               de mégis gyertyák között, amik miatta égnek, mégis a gyászhuszárok felügyeletével,
               akik miatta húzták fel a mundért, mégis csak a nyitott sír mellett a napszámosok
               várakozásával, akik ha köpködnek is, az ő göröngyeit köpdösik. Mert a temetésen, nem
               is kétséges, mégis csak a halott a legfontosabb személy, sőt nélküle talán meg se
               történik. Mert ha sokat nem is törődnek vele, mégis csak ő az ünnepelt, akiről
               legrosszabb esetben is mondanak néhány szót, ha nem is többet: „Isten nyugosztalja
               szegényt, de átkozottul komisz ember volt.” Mert látta, igen, saját magát fent a
               ravatalon, amint mere­ven fekszik. Sőt még sajnálkozott: „Szegény, milyen fiatalon
               halt meg.” De valami csöndes, sőt már néma hiúsággal megállapította, hogy a koporsó
               határozottan kitünően áll neki. No lám csak, hogy megnőtt. Mert látott mindent.
               Csendes kárörömmel figyelte apját, no úgy-e, hogy ott zokog a ravatal mellett, anyját
               szegényt, aki fájdalmában, mint valami kis kutya szűköl és vinnyog, ki hitte volna?
               De nem messze tőlük ott áll a mester és így feketében, hogy kiöltö­zött, de azon túl
               is könnyesen, biztosan „mardosó önváddal”, mint a filmen is már mennyi­szer, hogy
               miért is bántotta, mikor, Istenem, milyen okos, kedves, pompás fiu is volt. „No
               látod, te gazember” - gondolta magában ott képzeletben, fent a ravatalon. - „Most
               keressél magadnak más pofozógépet.” Mert bizony a sírja körül ott áll mindenki, ahogy
               az Etus temetésén is, de sokkal többen, kivéve csak a szomszéd fűszeresasszonyt, aki
               haragszik reá, de talán azért mégis csak kimegy. Miért is mennek ki? Hiába zokognak,
               hiába siratják, hiába bántak meg mindent. Nincs tovább. Most már hiába zokogják
               vissza. Megmutatta nekik, de mennyire megmutatta, hogy az ő számára az élet semmi.
               Távolabb pedig a sirok között, közelebb úgy-e már nem is jöhetne és mit is szólnának
               hozzá, mély fátylak alatt valaki, amint a szemei elborulnak.</p>
            <p>Mert látta így a temetését, mint valami győzelmi ünnepet, mikor leszámol a világgal.
               Mert megbüntet mindenkit és mindenkit a maga halálával büntet meg. Mert így az
               elmúlás pillanatában az ő személye is fontossá válik. Mindenki sajnálni fogja majd,
               hogy volt, mert nincs, holott milyen fiatal, s a zokogások proletár durvaságában,
               mint valami széjjelguruló gyöngysor, belepereg majd onnat távolabbról a sirok mellől
               Bárczay Bella néhány finom könnye, ha megsiratja. Mert megsiratja, akárcsak a mester,
               aki talán a legtöbbet veszített, mert kicsodán számolja majd ezentúl reggel, hogy
               hány telitalálatot ért, vagy akárcsak az apja, aki így a pap imája mellett talán
               mégis csak megbánja a pofonokat, sőt ráadásul, ha már benne van, a facér
               cselédlányokat is, vagy akárcsak két behemót bátyja, akik nem egyszer verekedés
               közben mint füles, de milyen füles labdát használtak fel s a szomszédok, a rokonok,
               az ismerősök s a színház körül mindenki, ha nem is ismerte, még a portás is - esetleg
               és ő, igen, ő ott egyedül kissé távolabb a sirok mellett.</p>
            <p>Nem könnyű a halál, de érte megtenné. Hogy lássa, kivel van dolga. Lássa, ennek a
               szere­lem­nek már-már mártiriumba csapó erejét. Lássa, hogy itt, a púp alatt is van
               valami, amit sem a grófok, sem a háziurak, vagy még talán lobogó hajával a tőzsde
               fejedelme se tud, ha éjszakán­ként úgy kutyafuttában az éjjeliszekrénykén felejt is
               nehány részvénytársaságot, ahol a mult­kor látta is. Igen. Itt van valaki, aki meghal
               érte, egy nőért, no lám, hát érdemes? Ezt, igen, ezt a nagy heroizmust már csak akkor
               tudja meg ott künt, a sirok között, mikor már mindennek vége s a megbánás örökre
               késő. Akkor azután odaborulhat majd koporsója fölé, ahogy oda is borul s azoknak a
               szemeknek könnyözönében tépheti a haját és könyöröghet neki:</p>
            <p>„Édes! Édes! Édes egyetlenem! Kis szeretőm! Józsi! Bocsáss meg!”</p>
            <p>Mert milyen szépen élhetne az ember, ha előbb meghalna. Csak úgy egy kicsit. Nem
               vég­érvényesen.</p>
            <p>*</p>
            <p>Ugyan miért is él az ember? Ki mondja meg? Akárkit kérdez meg, még Istent is, ha
               tudja talán, de nem felel neki. Miért is feleljen? Beállította így a világot,
               bizonyára jól, ahogy hiszi s mit törődik vele, ha azután valaki más szenved miatta.
               De miért éppen ő, Klein Józsi, a vízcsövek mellől? Néha kis lázadozásaiban, ha nagyon
               kesergett, úgy érezte, hogy abban a nagy-nagy, végtelen vitában mégis csak Marxnak
               lesz igaza, no meg a szakszervezeteknek, ahol némi gyűlésekre már befurakodott. Ha
               minden szavukat nem is hitte el, mégis már gyak­ran fölnézett az égre, a felhők mögé,
               hogy valami furcsa szemrehányással a végtelenségtől megkérdezze:</p>
            <p>- Én Istenem ott fönt az égben, túl a felhők és a kékségek fölött, ahol éppen vagy,
               mikor nagy könyveidben lapozol, nem érzel-e valami lelkiismeretfurdalásfélét, ha
               meglátod az én neve­met? Örömtelenebb életet kevés embernek adtál; fájdalmasabbat
               senkinek, Krisztusnak tálán, de még az sem biztos. Mondd, Uram, odafönt valahol, hát
               helyes így és rendben van?</p>
            <p>Azután felvonta a vállát, a púpját is, ha lehetett, valami dühös keserűséggel, hogy
               no, jó, hát rendben van s ami kis komiszkodás csak eszébe jutott, ha elkövette, a kis
               lopások, a durva szavak és egyebek körül, a földöntúli felelősségének egy „nem én
               akartam” mozdulatával hárította el. Ám lássa, mire jut vele ez a világot kormányzó
               hatalom, ha a föld gyönyöréből csak a tömeglakás bűzét és a műhely kínjait adja
               neki.</p>
            <p>Ilyenkor megfeledkezett mindenről, még Bárczay Belláról is, akit szeretett és aki
               szerette az éjszakák nagy föllángolásában. Nem érzett mást semmit, nem tudott mást
               semmit, nem látott mást semmit, csak a kirakatok nagy tükréből százszorosan,
               ezerszeresen is visszavetítve a maga nyomorúságát. Hát hol itt az igazság? Így
               koldusan, nyomorban és kínok között, alig tizenöt esztendejével még rút, kancsal és
               púpos is legyen? Mintha nem lenne elég gazdag ember, ott túl, a paloták és fürdők
               mögött, aki az ékszerek és ordók mellett viselhetne ilyen pokoli kitüntetést is
               valahol a hátán, no nem? Mert még mindig ad neki elég más kárpótlást az élet. Igaz?
               Mert ha Krisztus is szenvedett, a kereszten legalább csodálatosan szép volt, aki elé,
               ha a poroszlók meg is korbácsolták, a nép köpenyét terítette s Mária Magdolna hosszú
               hajával törülte meg sebes lábait. Hol vannak itt szenvedések, hol vannak itt
               nyomorok, hol vannak itt lélekzúzódások, az ő tizenöt évének mártiriuma mellett, ha
               mindjárt valahol a kereszten is?</p>
            <p>Hát lehet és igazságos, hogy egész életen keresztül így, előző poklok kínjaiban
               gyötrődjék s még mindig félje, ami azután jön? Miért? Mit tett ő? Vétett-e valakinek?
               A mesternek talán, hogy háta mögött durva mozdulatokkal öklét mutogatta? Ugyan mit is
               fizethetett vele vissza neki? Az apjának talán, hogy pálinkás mámorában némi pénzét
               elcsente? Még mindig eleget duhajkodott el a facér cselédlányok között. Etusnak
               talán, hogy az éjszakák mélyén az ágya felé tapogatott? Hiszen nem is tudott róla s
               most a halál végtelenségében, mikor lehunyja azokat a sötét szemeit, biztosan nem
               haragszik érte, sőt talán mosolyog, mint éjszakánként álmaiban is, de milyen sokszor.
               Vagy talán Bárczay Bellának, akit tizenötéves lelkének nagy föllángolásával szeret?
               Hát kinek vétett? Miért érdemelte?</p>
            <p>Miért? Miért?</p>
            <p>Mert itt van valami felsőbb hatalom, ami körülbástyázza életét és szabadulását nem
               engedi. Kijelölte helyét a pofonok végtelen láncolatában s tenyereket pörget
               körülötte, megannyi orsót, ahogy mondják, hogy képét, ezt az eltorzult arcot,
               földöntúli méretekre dagassza föl. Itt van egy világ földön és égen, ahol fölkel a
               nap és leszáll az éj s a nagy, csodálatos isteni rendben, mint valami
               nagyítólencsében, benne gyűl össze minden szenvedés.</p>
            <p>Az éjszakák? Igen. Azok nagyon szépek. Mikor az álmok valóra válnak s a hidak alatt
               hallgat a sötétség és még csodálatosabb és még üdvözítőbb, mikor a gondviselés
               jóvoltából a csodálatos kapuk is föltárulnak és azokon túl Bárczay Bella vár reá. De
               az éjszaka elszáll és kegyetlen a reggel. Hol van az életnek annyi öröme, ami
               mindezzel a végtelen kínnal fölér, ha már a gondviselés megtisztelő bizalma mind az ő
               számára találta ki?</p>
            <p>Hát aztán magára vessen, ha Isten így nem törődik vele. Mert a végtelen vergődések
               során az élet mindennapos megaláztatásában milyen buta és gyáva lenne, ha még tovább
               is így kínló­dik.</p>
            <p> </p>
         </div>
         <div type="chapter">
            <head>
               VIII. Nincs visszatérés.
            </head>
            <p>Kissé remegett még.</p>
            <p>Gondolkozott.</p>
            <p>Hogy is határozhatta el?</p>
            <p>A hősiességet mint mindig, most is némi csodálkozással fedezte föl önmagán. Honnan is
               ve­hette? Mert tudta már régen, de mennyire tudta, hogy a világon semmi se érdemes.
               Hát van-e értelme, hogy az ember él? Nem nevetséges-e, ha küzködik? De ez a keserű
               gondolat inkább csak olyan elméleti töprenkedés volt, aminek, tudta ő maga is,
               semmiféle gyakorlati következ­ménye sincsen. Mert nem is lehet?</p>
            <p>„Nem érdemes élni” - mit is jelent?</p>
            <p>Jelenti bizony, hogy cudar az élet és cudar az egész világ és hogy micsoda
               kegyetlenül rossz napja lehetett a gondviselésnek, mikor ezt az egész mindenséget
               ilyen balkezesen eszkábálta össze. Jelenti bizony, hogy az élet csúnya és hogy
               irtózatosan csúnya benne minden. De nem jelenti, ó, koránt sem, hogy hajrá! gyerünk,
               mert vár a halál! Mert lehet, hogy a halál sem jó. De ha nem is jó, mindenesetre
               végleges. Mi lesz már most, ha nem jobb, mint az élet? Ilyen éktelen nagy dolgokat
               visszacsinálni nem igen lehet. „Nem érdemes élni” - inkább csak olyanféle mártíri
               megalázkodás, hogy a világ csak a szenvedések völgye és aki él, milyen rettenetesen
               nagy áldozatot hoz.</p>
            <p>Mégis ez az elméleti fontolgatás mind feljebb és feljebb hintázott benne. Most
               hirtelen a gyakorlati megvalósítás határára ért. Hogyan? Hogyan nem? Ki a
               megmondhatója? De ott, a rozsdás csövek mellett egyszerre csak megnőtt a lelke, mind
               nagyobbra, mindig nagyobbra, hogy így meg úgy és hiába minden és szívének pergő
               dobogásában érezte, hogy más meg­ol­dás nincs. Remegett, de mégse félt. Kissé
               riadozva figyelte, de a belső hangnak nem mondott ellent. Mert igaza volt. Mert ha
               akármi következik is, más mint az élet és ha nem az élet, minden fenyegető
               bántalmaival sem lehet rosszabb. Ha pokol van is, legföljebb a földön s ő, Klein
               Józsi, a vascsövek mellett, vergődő medvebocs a pofonok láncán már végig, de mennyire
               végigélte, igen, mint valami Krisztus, aki holta után harmadnapra fölébredt.</p>
            <p>Ha ő is úgy fölébredhetne?</p>
            <p>De még a halál is milyen nehéz. Mert van, mennyire, szép halál az orvosságok
               bódulatában, amint az álom mind mélyebbre száll és mind hangtalanabb és hangtalanabb
               lesz, hogy végül is valahol egészen mélyen, az örökkévalóságban vesszen el. De hol
               vannak azok az orvossá­gok? Micsoda patikákon túl, ahova bemenni sem mer és micsoda
               pénzeken túl, ami nincs? Mert a gyufa, vagy a marólúg fájdalmaitól mégis csak
               visszariad az ember. De ha látott is más halálokat, azok se tetszettek neki. Mert
               egyszer az Erzsébet-hídnál odatolongott, hogy a vízihullát megnézze, de annak az
               orrát már a halak kikezdték. Sőt már akasztott embert is látott, hosszú, kinyúlt
               nyelvével, szegény Vitéz László, amint lengett. Nem. Az sem tetszett neki. Felriadozó
               életösztöne így akarat és tudat nélkül mindig azt a halált találta szépnek, amit el
               nem érhetett s ha megvalósíthatta, már nem találta annak. Mert lehet szép is a halál,
               de milyen szép, sőt gyönyörű is, ha a balmell kemény halma fölött csöndesen szivárog
               a vér.</p>
            <p>De hiába próbálta meg.</p>
            <p>Késekkel a konyhában ha kísérletezett, szegény kis inas a vézna mellén, ha bátran
               neki is feszítette, mikor a hideg vas a bőréhez ért, összeborzongott és eldobta
               magától. Ilyenkor mint valami motor kalapált a melle s a szíve fölszaladt a torka
               fölé. Még a saját gyilkos keze előtt is átzúgott rajta a nagy halálfélelem, kicsi és
               széttaposott életének még így is lángoló ösztöne. Pedig milyen szép is lett volna:
               mint valami hős, ha összeesik. Hiszen látta már elégszer a filmeken. A tőr
               fölemelkedik a magasba, föl, egészen föl és azután villámgyors mozdulattal odabök a
               hón alá, de vigyázva mindig, hogy a testet ne érje. Igen, mert a moziban ilyen linken
               hal meg mindenki. Meg is próbálta. Azután hirtelen más is eszébe jutott. Fölemelte
               magasra a kést, hogy teljes erővel magába döfje, de közben a csuklóján fordított
               egyet s már az utolsó pillanatban csak a kés nyele érte a mellét. Akkor boldogan
               fölnevetett. Játékosan újra és újra megpróbálta ezt a csepürágó trükköt, amit onnan a
               magasból, de milyen magasról, a kakasülő mámorából lesett el. Próbálta s vígan
               kacagott hozzá.</p>
            <p>Közben, nem is csoda, a halálról egészen megfeledkezett.</p>
            <p>*</p>
            <p>Ezek a játékos halálkísérletek, ha fel is vidították, mindig csak egy percre, de
               komoly értel­müket soha nem veszítették el. Mert mit jelenthetett számára az élet, ha
               még nem is számolt le vele? Mit jelenthetett a halál, ha még nem is jutott el hozzá?
               Miféle csoda várhatott még reá? Mámoros elképzelései, ha valami földöntúli hatalom
               valamennyit meg is valósítja, mit adhattak volna neki? Ha még ki is emelkedik, de
               micsoda gőzdarvak kellenek hozzá, innen a nyomortanyából s beljebb kerülhet, micsoda
               szerencse, holmi kispolgári jólétek felé, no mondja már valaki, hát érdemes?
               Megéri-e, hogy életének ezt a kis megnyugvást, ha ugyan eléri, a szenvedéseknek ilyen
               kegyetlen kültelki Golgotháján váltsa meg s mint az élet nagy szenzációját törülgesse
               magáról a trágyát, amit Bárczay Bella fröccsent a szemébe.</p>
            <p>Mégis a halál előtt, bár föltétlen szükségét érezte, összeborzongott és megriadt.
               „Olyan fiatal vagyok még” - gondolta sokszor szegény kis gyermek, aki volt, s valami
               bizonytalan igazság keresésével úgy érezte, hogy az élet még nagyon sokkal tartozik
               neki. De meddig várjon még reá s ha várja is, megkapja-e? Hiszen a tovatűnő napok ha
               fölvetették is vágyai mélyéből Bárczay Bellát, de hogy fölvetették, vagy dehogy
               vetették föl, még ennek az élménynek má­mo­rában is mit adtak neki? Zuhanásokat az
               éjszakák mélyén, pillanatokra ha nagy kegyeket s talán mindenre csak maroknyi sárt,
               ami a gumikerekek nyomán a szemébe fröccsen.</p>
            <p>Nem. Nem érdemes. Nem is lehet.</p>
            <p>Mégis valahogy a halál előtt némi bizonytalanság fogta el. Nem mehet nyiltan neki.
               Bármi módon is, de a háta mögött maradjon valami nyitott ajtó. „No nem bánom” -
               gondolta magá­ban -, „döntse el az Isten”, mert érezte, hogy számíthat is erre a
               legmagasabb hatalomra, mikor életének és halálának legnagyobb vitáját eldönti, ha ez
               a mennyei pártfogó sok kerge­téssel s némi jósággal, ha nem sokkal is, életének
               folyásába igen megtisztelő módon eddig is beleavatkozott. „Döntse el Ő - füstölgött
               magában -, hogy ilyen fiatalon meghalhatok-e?”</p>
            <p>Már tudta is, hogy mit csináljon. Igen. Agyonlövi magát. Emlékezett, hogy behemót
               bátyja, a nagyobbik, mikor nemrég valami idegen lakásban a detektívek fülöncsípték s
               a Markó-utcában néhány hetet némi pofonok kíséretében a nyakába sóztak, rovott
               multjával hogy hazakerült, csak köpködött és káromkodott:</p>
            <p>- Bitang hekusok! - üvöltötte ennek a kültelki szótárnak zamatos kifejezésével. -
               Dögök, hogy azt hiszik, még egyszer bepalizhatnak az oberhére. Csak mégegyszer
               akadjunk össze, tudom, kihúzzák nálam a lutrit.</p>
            <p>Akkor kerítette, ki tudja hol, azt az elegáns revolvert, amit ott tartott a
               ládafiókban s csak néha éjszakai látogatásain vitte magával.</p>
            <p>Igen!</p>
            <p>Mintha az a pisztoly a folyton lappangó felsőbb hatalom újabb ujjmutatása lenne. Ha
               valahogy megkaparíthatná...</p>
            <p>Most már gyakorta ott ődöngött a sarokban, a láda körül, de soha nem vette ki. Mindig
               valahogy visszariadt. Miért? Miért nem? Sohase tudta. De valami félelem vett rajta
               erőt s lábaiban a biztos támasz pillanat alatt elveszett. Térde bágyadtan csuklott
               össze. Valami félelem ütötte pofon, még súlyosabban, mint a mester, ha fájdalmát nem
               is érezte, de erejétől megtántorodott. Nem volt bátorsága, hogy hozzányúljon. Hogyis
               mert volna.</p>
            <p>A nappal világos és az élet kemény.</p>
            <p>Talán éjszaka a sűrű sötétben inkább megtenné.</p>
            <p>Éjszaka, amikor mindenki ott van összezsúfolva a tömegszálláson, horkol és szuszog,
               vagy ökrendezik, ha netalán zajt csap, felriadnak tőle s kicsavarják a fegyvert a
               kezéből.</p>
            <p>*</p>
            <p>Lassan kúszott előre a lihegő csöndben. Mint valami indiánvezér, ha szimatolja az
               ellenséget, holmi Nagy Főnök, vagy Fantomas a párisi éjszaka mélyén, ha selyemtrikóba
               öltözik. Csak kúszott lapulva előre a csöndben. Jobbról hallotta, de milyen erővel,
               apjának duhaj horkolását, mint valami gőzfűrész, ha működik, míg közben a borgőzt
               böfögi föl s összevegyülve vele valami gyors levegőkapkodást, de milyen ijedten,
               igen, ez az anyja, balról pedig, hogy a hang­orkán teljesen legyen, mogorva marcona
               szuszogást hallott: a bátyját. No lám. A másik, mintha néma lenne, csak néha riadozik
               fel, hogy álma mélyén holmi ringyókhoz beszéljen, mert olykor vannak szívgörcsei is.
               „Szép kis család - gondolta magában, így, ahogy előre­kapasz­kodott -, hogy én is
               pont ide csöppentem be”.</p>
            <p>De már egész idegzetén áthullámzott az izgalom, ahogy így mászott előre. Jaj! Mi az?
               Most valami reccsen. Nem. Semmi. Átkozott szék, hogy ez is pont itt áll. Dobogó
               szívvel torpant vissza. Ha most észrevennék. De a gőzfűrészek egyhangú muzsikája, a
               négy cudar alvó fölött, rendületlenül harsogott tovább. Nem ébred senki. Testét
               lassan finom, hideg verejték lepte be. No talán csak nem fél? Ugyan kitől? Még csak
               egy lépés. Ha már túl lenne. Soha nem ér oda. Mintha a láda valahol messze,
               éjszakákon és szalmazsákokon túl, a horkolások végtelenjében lenne s hozzá az eldűlő
               székgolgoták tizenkét stációja vezetne föl.</p>
            <p>Most. Igen. Most a bátyja fölébred!</p>
            <p>Pillanat alatt, mint az üldözött bogár, úgy merevedett meg. No most mi lesz? Pofonok
               súlyát méregette, rúgásokat és fejbeverést. Mindent, amit kap, ha észreveszik. Azután
               mélyen nagyot lélegzett. Nem. Semmi. Az alvó kórus szuszog tovább. Miért is
               félne?</p>
            <p>A halálos fáradtság diadalával zuhant le a láda mellé, teteje zajtalanul felnyílt s
               az első fogás biztonságában már a kezén érezte a fegyvert.</p>
            <p>Akkor egyszerre rettenetes félelem émelygett fel benne. Miért? Nem tudta. Nem is
               sejtette. Homályos életösztöne ám harsogva a lelkébe kiáltott: „Most megvan!” Nem
               vett észre senki! Most itt van a fegyver! Most nincs kibúvó! Most nincs menekvés!
               Halántékain forró hullám harsogott keresztül, mintha máris a fegyver durranása lenne
               s a szeme előtt felcikázó lángokat látott. Egész testében a rémület felvágtató
               lovasai vitték széjjel szive dobogását. Ahogy ott vergődött a láda előtt, a
               megpróbált, de nem remélt és főleg nem kívánt diadalban, mintha az életnek új,
               elrémítő, soha nem ismert mélységeibe zuhant volna le, s valami furcsa
               csodálko­zással nézett körül, hogy hát még mindig akadhat mélység, amit nem
               ismert?</p>
            <p>Lassan megindult visszafelé. Már nem is túlságosan óvatosan, hogy hátha mégis valami
               zajt üt, ha nem is szándékosan, csak véletlenül, ám mégis felébrednek reá. Most abban
               a párbajban is, amit itt a fülledt csendben a véletlennel vívott, már ő adott
               előnyöket. Meg se gondolta, hogy merre megy. Kisebb gondja is nagyobb volt, semhogy
               ügyeljen. Valami csendes vágyakozással még remélte is, hogy némely esemény közbejön:
               hirtelen mennydörgés így a derült égből, holmi rettenetes csattanás, mintha csak
               pisztolylövés lenne s a villanás vakító fényében, ha felriadnak, mégis csak
               észreveszik és kicsavarják a kezéből a fegyvert. Most már mászott minden óvatosság
               nélkül előre a csöndben s fájdalmas diadallal már nem is gondolt semmire és hirtelen,
               véletlenül, bár tudta, hogy ott áll, milyen furcsa is, fellökte a széket.</p>
            <p>A zuhanásnak ebben a mennydörgő zajában egyszerre rémület fogta el. Most felébred
               mindenki. De a menekülés önkéntelen ijedelmében: egyetlen ugrással szalmazsákján
               termett.</p>
            <p>A zajt követve a fülledt csendben némaság ült az alvók fölött. A szuszogás, ez a
               gőzfűrész-zene, szinte hihetetlen, minden ágyon ugyanakkor elhallgatott. Mintha
               figyelnék.</p>
            <p>Józsin a hideg borzongott keresztül, amint szegényke számolt a vackán:</p>
            <p>- Egy... kettő... három... négy... öt... hat...</p>
            <p>Hirtelen mozgás és fordulások zaja hallatszott mindenfelől.</p>
            <p>Biztosan ébren van valamennyi...</p>
            <p>De a következő pillanatban a gőzfűrészek kórusa szuszogva újra munkába kezdett.</p>
            <p>Akkor végigzuhant rossz ágyán, szegény sarkutazó, aki visszatért, hogy milyen
               szerencsétlen is és keservesen felzokogott.</p>
            <p>*</p>
            <p>Fájt a feje és a türelmetlenség idegesen harsogott fel benne. Nem tudta miért? Hiszen
               a halál nyugodt s ő félig már karjai között él. Mégis reggel a fülledt csendben
               valami zsongó nyug­talanság csengett keresztül egész testén, mint máskor is így
               zivatar előtt, szegény kis leveli béka, a műhely mélyén, aki volt, mert mindent előre
               megérzett. Ámde most ez a nyugtalanság hovatovább már elviselhetetlen fájdalmakba
               csapott fel. Hátul a tarkóját nehéz marok szorí­totta össze, vajjon kié és szinte már
               jó volt, ha a mester egy-egy balkezest lekent, szép kis élvezet, mert az ismeretlen
               kínnak, mégis határozott formát adott. Mert talán semmi sem rémesebb, mint ez a
               zsibongó bizonytalanság. Így kínlódott máskor is, mindig vihar előtt s félbemaradt
               gondolatokkal kapkodta össze öntudatát, hogy be nem fejezett mondatokkal rémüldözzék
               folyton vissza, mikor minden pillanatban már másra gondol.</p>
            <p>Néha felhorkanó ösztönével a nadrágzsebe felé tapintott. Vajjon ott van-e még? Ijedt
               és szo­morú megnyugvással érezte benne keményen a fegyvert. No lám, hogy mégis csak
               megtette. No lám, hogy mégis igaz. Talán az álmok mégsem hazudnak? Az éjszakai
               rémületek, zuhanások, szívdobogások és mámorok mégis tovább élnek, igazán élnek, ha
               az emlékül így ilyen kézzelfoghatóan még nappalra is megmarad. Mert ez a fegyver itt
               a kezében, ahogy érzi, mégis csak jelenti az egész éjszakát, a felzaklatott álmot, a
               kúszásokat, a remegő tapoga­tódzást a fülledt csendben és azon túl is, de mennyire,
               mindent. Mert minden van és minden volt, ha az emléke így megmarad, mint egy pisztoly
               a zsebben, hogy a kínoknak és küzkö­déseknek, ennek az egész Bárczay Bella-ügynek
               egyszersmindenkorra végét vesse.</p>
            <p>Néha kiszaladt az udvarba a bádograkások mögé, hogy magára próbálja a fegyvert, de
               mindig csak a szívét zaklatta fel, hogy mint motorbicikli muzsikáljon s ebben a
               halálos mélységben egész más vágyak döbbentek fel benne. Azután fáradtan cammogott
               vissza a műhelybe a mes­ter mellé, így a vihar előtt fájdalmasan, egész testében
               kimerülten és sötét karikákkal a szeme körül.</p>
            <p>Ó, mert jó volt ez a játék így a halállal és még mással is, ami fölzaklatja a
               végletekig, de a pillanatot megisteníti. Mégis, utána minden zuhanás még mélyebb
               szakadékba pofozta le. Fáradt és unatkozó közönnyel tűrte csak az arcán a mester
               duhajkodásait is.</p>
            <p>- Buta paraszt! - gondolta magában. - Buta paraszt! Mit is tudhat rólam? Ha tudná,
               hogy az életével játszik.</p>
            <p>Elvigyorgott. No ugyan jól megijedne - szegény -, ha tudná. Homályos ösztönnel
               ilyenkor mindig megtapogatta a zsebét, hogy érezze benne keményen a fegyvert.</p>
            <p>- No csak folytassa! - gondolta magában. - Csak folytassa, míg a mérleg betelt.</p>
            <p>Nagyszerű érzés vett rajta erőt. Most nincs semmi, amit meg ne tehetne. A hatalom
               érzése döbbent föl szívén, amit soha nem ismert, legföljebb kitapinthatott, mikor az
               éjszakák mélyén Bárczay Bella csókjai között a hatalmas, nagy-nagy urakra gondolt,
               akiknek segítségét igény­be vehetné. De azok mégis csak messze voltak. Most ám
               közvetlenül és föltétel nélkül érezte a hatalmat a kezén. Egyetlen mozdulat csupán,
               minden készülődés, gondolkozás és segítség nélkül és máris megtehet mindent,
               bevégezhet és büntethet és az életnek minden vonatko­zását, ezt a csúf golgotát a
               hegesztőlámpa mellett örökre megsemmisítheti.</p>
            <p>Most már fájt kegyetlenül a feje s dülöngélő gondolatai már-már önmagukat is
               elveszítették.</p>
            <p>Mert miért a vágy és miért a munka és miért minden, amiért él s miért, hogy ez a
               behemót paraszt, ez a mester, ez a vasöklű, ahogy filmszerűen nevezhetné, itt
               szétzúzhassa az álmait és miért otthon a kínlódás éjszakánként a lihegő csöndben,
               mikor veszélyes utakra indul asszo­nyi test vagy fegyver felé s miért a zuhanás a
               hidak alatt hörgésekkel a megejtő csöndben és miért a színház és minden miért és
               miért azon túl mindenen túl, már fönt a rémület csúcsai fölött, de mégis elérhetően,
               Bárczay Bella, táncosszerető, csodálatos ringyó, akinek hiszi s aki csókolja, aki
               szereti, hogy azután ilyen ólmos délelőttökön az utcák sarát leköpje reá? Miért ez az
               isteni démon, aki fölgerjedő vágyaiban mindig a púpját fogja meg, hogy kéjesen maga
               fölé rántsa, lecsókolja kancsal szemeit s akinek nyakát ezek a lerágott körmű tömpe
               ujjak, mint holmi manikűrözött párisi apacskezek, kegyetlenül végigsimogatják.</p>
            <p>Most pedig itt ez a behemót marha kitapossa az életét.</p>
            <p>Hirtelen valami ismeretlen vakmerőség kapta el. Ha addig él is, megmutatja neki.</p>
            <p>Ahogy a mester elvágtatott mellette, hirtelen kinyújtotta a lábát, mint valami
               csapdát, pont a vastag bokák elé s diadalmas röhögéssel látta, hogy zuhan a hatalmas
               test rajta keresztül.</p>
            <p>Akkor, mint aki jól végezte dolgát, gyorsan fölpattant a helyéről, a hegesztőlámpa
               mellől, amit éppen tisztított, lecsapta a petróleumot és a vésőt, az életét, amint
               hitte, mert szerette a nagy szavakat, ha így vonatkozhattak reá, sebtiben fölkapta a
               kabátját, mint aki vissza soha­sem tér s kutyáküldözte vad módjára felrohant a
               lépcsőkön, ki a pincéből és vágtatva neki­iramo­dott.</p>
            <p>Talán már nem is hallotta, mikor a mester a potyogás fájdalmából még
               utánaüvöltött:</p>
            <p>- Az anyád nyavalyáját, vissza ne jöjj, mert darabokban szednek össze.</p>
            <p> </p>
         </div>
         <div type="chapter">
            <head>
               IX. Bárczay Bella.
            </head>
            <p>Csöngetett az ajtón és megremegett.</p>
            <p>Mint riadt pillantásaiban mindig, most is nem csoda, az érzéseknek egész tömege
               zúgott rajta keresztül. Mi volt? Ki tudja? Mi lesz? Ki sejti? Emlékeinek végtelen
               sorát, mint valami filmet, csak pergette maga előtt. Mintha minden, de minden a
               bölcsőtől kezdve vagy még előbb is, most átvillanna gondolatán.</p>
            <p>„Érdekes - gondolta -, a halál pillanatáról beszélik, hogy benne az ember egész
               életét újra átéli. Istenem, odafent az égben, túl a kékségeken és kétségeken, aki
               kergetsz, de hogy és aki mégis, úgylátszik, törődsz velem, te tudod, úgy-e, hogy én
               már mennyiszer meghaltam?”</p>
            <p>A csengőgomb megnyomása közben most túl az életen és mindenen túl mégegyszer
               át­viharzott rajta, de micsoda orkánokkal, ez a különös nap. Éppen mert nem volt
               különös. Mintha minden valami nagy-nagy természetességgel történt volna és ő maga
               Klein Józsi, a pinceműhelyből így púposan is csak kívülről bámulna belé. Lábán még
               érezte, ahogy keresztül­zuhant rajta a mester, az élete is, amint hitte, hogy el ne
               veszítse a nagy szavakat. Azután még a mellében is zilált a futás fojtogató lihegése,
               ahogy menekült az utcán végig holmi külvárosi szenzációk között. Néhány pillanatig
               hallotta is még háta mögött a durva cipők dühös kopo­gá­sát és valami artikulálatlan
               üvöltést, igen, a mester, aki most, úgylátszik, átvállalva a gondvi­selés hatáskörét,
               még rettenetesebben kergeti. Érezett is valami ijedtséget, nem a halál félelmét,
               inkább csak az életösztön felriadozását. De azután elmaradt minden.</p>
            <p>„Véd az Isten” - gondolta megint s jóleső büszkeséggel örült neki, hogy ez az
               irtózatos nagy hatalom mégis csak törődik vele. Mégis csak védi, mégis csak gondozza,
               mégis csak pislant reá, ha a zsebébe csempészte is a fegyvert, hogy mindennek, de
               mindennek végét vesse.</p>
            <p>Csapongó emlékezete is megtorpant az egyes stációk felett. Mintha golgotás úton
               járna. Mert először elindult a híd felé, hogy a pillérek alatt a vizet megnézze.
               Igen. Ott, ahol az éjszakák mélyén lihegve hallgatott a sötétség. Ha ott halna meg?
               De az éjszaka még messze volt s a Dunában piszkosan úszott a víz. A nappali
               világosság kegyetlenül ütött végig a híd alatt. Szemét és piszok csak, ami ott
               felgyűlt és valami kesernyés bűz, amit éjszakánként soha nem érzett. De most, ahogy a
               halálra gondolt, hirtelen felfordult tőle a gyomra. Nem! Mégsem! Itt nem! Valami
               undorodás ragadta meg. Nem. Ó, nem halálfélelem. Miért is félne a haláltól? De
               hirtelen nekivadult a szive s mint riadó dob peregni kezdett. Úgy menekült onnan,
               hogy vissza se nézett.</p>
            <p>Ténfergett a temető körül is. „Feltámadunk!” - nézte az írást. „Feltámadunk?” - ha
               igaza lenne. Mert a mester sem hiszi. „Megdöglünk és pássz” - mondotta nem egyszer. -
               „Felreped a gyomrunk és megesznek a kukacok.” Mert másban nem hitt. Pedig ha csupán
               az lenne. Most mégis némi borzongást érzett. Etusra gondolt, nénjére, a kis ligeti
               ringyóra, aki volt s aki már hetek óta odalent fekszik. Már biztosan felrepedt a
               gyomra, ahogy mondja a mester, s holmi szerény állatkák kikezdték az orrát és a
               fülét, talán a szemét is, ezt a két sötéten lobogó szemet, amit Bárczay Bella is
               kéjesen huny le, ha az ölelés mélyén reátekint.</p>
            <p>De elhessegette ezt a gondolatot.</p>
            <p>Mi köze neki Bárczay Bellához, ha a csúcsokon túlról visszanéz is reá? Mi köze neki
               az éjszakákhoz, mikor vannak nappalok, de mennyire vannak s a csodák nyomát pofonok
               lepik el, a kéjes zuhanások mélyéből hatalmas rúgások, mesteriek, emelik ismét a
               valóság fölé?</p>
            <p>Még tétovázott kicsit, azután kibandukolt a ligetbe. Miért? Nem tudta. Csak hogy kint
               legyen. Ott elődöngélt a sátrak között, a vurstli mentén és valami ópiumos mámorban
               hallgatta a zajt, a kikiáltók ádáz üvöltözését. Talán bemegy még a moziba is, hogy
               attól is búcsut vegyen. Mert szép, ó, nagyon szép ez a búcsuzkodás, így a halál
               előtt, kissé elkeseredetten s milyen szép lenne, ha azután végül mégse, talán mégse
               halna meg.</p>
            <p>De a mozi előtt, a szenzáció helyett csak új csalódás várt reá. Valami felfedezést
               játszottak, holmi mászkálást a hegyek között, aminek semmi értelme sincs. Ha még
               valami nagy izgalom lenne, holmi Fantomas, a tigrisfejű ember, a sárga ördög, vagy
               legrosszabb esetben is a Jaguár, az úgynevezett burlinghtoni. Így bizony csak
               vonogatta a vállát. Amint ott csak elmélkedett a méteres plakátok előtt, hirtelen
               valami ötlött az eszébe. Megfordult, még meg se gondolta és máris rohant a plasztikon
               felé. Mert szerette ezeket a viaszfigurákat, ahogy álltak sorban kísértetiesen, az
               arcok megfagyott mosolygásával. Minden fordulónál megriadozott az elkopott frakkok
               előtt, a királyok elnyűtt uniformisán, a szétmáló estélyi ruhákon, ahogy itt látta a
               királyokat, démonokat, gyilkosokat és gazembereket, mindenkit, aki az élet csúcsai
               fölött áll, bármilyen vonatkozásban is s innen a viasz fenségéből a halandókra
               levigyorog.</p>
            <p>Ám hirtelen összerázkódva a fordulónál egész testében megremegett. Az egyik sarokban
               a derengő fény világítása mellett meglátott valamit, valami újat, amit azelőtt soha
               nem látott. Holmi hotelszobát, ha nem is volt az, de benne az ágyat nem is nagyon
               tisztán és kizuhanva belőle felhajló ingében látta, igen, a női testet, fiatalon és
               keményen és az ing fölött a meg­rémült szemek sugárzásában, ahogy halk cseppekkel
               szivárog a vér.</p>
            <p>Egyszerre fölkavarodott minden benne. Hol van? Mit akar? Mi történt? Nem tudta. Csak
               reszketett és a melle zihált. Szemei előtt elsötétült a fény. Minden porcikájában
               remegett, ahogy kirohant a figurák közül, ebből a viaszsokadalomból, ki a szabadba, a
               bokrok közé, mert érezte, hogy a nagy kéjben és a nagy undorban hirtelen kifordul a
               gyomra.</p>
            <p>*</p>
            <p>Most itt áll az ajtó előtt és csönget.</p>
            <p>Mert akkor egyszerre az izgalomnak s az undoroknak hullámain, eszébe csapott, de
               milyen viharral, hogy valamit még nem intézett el. Mint tikkadt éjszakákon az ágya
               fölött, úgy szállt föléje most megkínozottan is Bárczay Bella, a táncosszerető, sötét
               szemeivel, mikor elborul­tak s amit odabent a plasztikonban, most már tudta a véres
               ágyon is ott látott maga előtt. Reászállt és vitte magával. Most megint érezte azt a
               remegést, ahogy szeme előtt elsötétült minden, de már a gyomrának vulkánikus
               kitörései nélkül inkább az izgalomnak valami új riadójával, amit egész testén át vére
               vert. Igen. Még itt van Bárczay Bella, valahol fönt a csúcsok fölött, túl a paloták
               és fürdők fényén, nagyszerű démon, aki volt és aki jó hozzá és megmentheti.</p>
            <p>Mert visszafelé már útja nincsen.</p>
            <p>Mégegyszer megnyomta a csengőt.</p>
            <p>Ha most beeresztik?...</p>
            <p>De hát miért nem jön? Miért nem rohan ki. Viharos csókokkal miért nem ugrik már is a
               nyakába? Miért nem csókolja? Miért nem öleli?</p>
            <p>Vagy miért nem jön valaki más? A komornái, szobalányai, vagy a rabnői, akik vannak,
               de mennyire mind? Miért nem jönnek?</p>
            <p>Akkor egyszerre valami csúf gyanu villant át a lelkén. Valami rettenetes keserűség.
               Hátha van nála valaki? Talán holmi nagyúr, háztulajdonos, vagy herceg, vagy még
               magasabbról valami milliárdos, akiről még odakünt, a kültelkek elborulásában is csak
               lojális suttogással beszél­nek? Bánja is ő. Valaki, aki most fölfigyel s talán
               rejtőzik is, hogy az Istenért észre ne vegye. Valaki, aki most kiugrik a selymek és
               ölelések közül és aki után Bárczay Bella, ez a bestia dög, két mezitelen karral
               búcsut integet.</p>
            <p>A féltékenység, ez a nemes érzés, ami soha nem volt meg benne s inkább kültelki
               erkölcsei­nek selyemfiús megelégedésével méregette magában vágyának előkelő társait,
               most robbanó erővel csapott ki belőle.</p>
            <p>Nem! Nem tűri! Leszámol vele!</p>
            <p>Betöri az ajtót.</p>
            <p>De gyöngeségének tudatában némi engedményként tette hozzá:</p>
            <p>Ha nem nyitják ki.</p>
            <p>De abban a pillanatban, ahogy odakünt az ajtó előtt már vállaival nekifeszült, hogy
               mégis betörje, bent a lakásban, az ajtó mögött hirtelen női hang csendült meg:</p>
            <p>- Hagyja csak. Majd én kinyitom.</p>
            <p>Most lassan és nyugodtan föltárult az ajtó. Bent az előszobában már a lámpa égett s a
               villany józan és hideg fényében megjelent egy magas női alak. Mögötte nem messze a
               szobaleány, akinek éppen hátraszólt, egyszerűen és előkelően, ahogy a tálcán a
               polgári jólét gazdag uzsonnáját vitte befelé. Józan kávéscsészéket, dús vajas
               kenyereket, némi mézet és lekvárt, kis üvegedényben; más semmit. Ahogy az ilyen úri
               házaknál nem is szokás.</p>
            <p>Elől pedig, itt az ajtóban, alig lépésnyire tőle a magas és nyugodt nőalak, egyszerű
               polgári ruhájában, kis munkaköténnyel maga előtt, most közömbös várakozással reá
               néz.</p>
            <p>Akkor dadogva nagynehezen kinyögte a kérdést.</p>
            <p>- Bárczay Bella művésznőt keresem...</p>
            <p>A magas alak nyilt és tiszta arcával kissé elmosolyodott, mintha talán mulatna is
               rajta és jó­kedvűen felelte:</p>
            <p>- Én vagyok...</p>
            <p>*</p>
            <p>Mintha csak fejen vágták volna.</p>
            <p>Nem! Nem! Lehetetlen...</p>
            <p>Ahogy itt áll előtte, az előszoba józan fényében, titkok nélkül, tisztán és
               egészségesen, nyilt és kedves mosolygásával, ahogy a szemébe néz, valaki, akiről nem
               tud semmit.</p>
            <p>Nem! Nem! Lehetetlen...</p>
            <p>Hiszen ő ezt a nőt soha nem látta! Hiszen ő ezzel a nővel soha nem beszélt! Hiszen
               erről a nőről ő nem is tudhat semmit!</p>
            <p>Hiszen ez a nő nem Bárczay Bella! Nem az a Bárczay Bella!</p>
            <p>Mégis az.</p>
            <p>Így a lámpa hideg fényében, a valóságban, nem mint álom, ez lenne az igazi Bárczay
               Bella?</p>
            <p>Hát csakugyan ez?</p>
            <p>Mert minden, de minden csak álom. Még talán a valóság is.</p>
            <p>Minden csak őrjöngő képzelődés. Minden csak a hidak alatti csönd. Minden csak bűn,
               szenny és mocsok.</p>
            <p>Mit tud ő erről a nőről? Mit akarhat tőle? Semmit! Itt a harmadik emeleten, minden
               külvárosi képzelgésen túl, ahogy itt áll előtte kedvesen és tisztán, polgári
               becsületességének teljes föl­készültségével, milyen rengeteg távolságban, micsoda
               elérhetetlen csúcsok fölött. Nem a nagy démon, nem a milliárdosok szeretője, nem a
               túlfütött ringyó, aki púpos gyerekekkel szeret­kezik. Ó, mert azok a csúcsok mind
               megmászhatóak az éjszakák mélyén. De itt a józan fény­ben és a józanságnak ebben a
               polgári természetességében, ami ajtót nyit, csak azért, hogy az uzsonna a szobalányi
               tálcán pontosan az asztalra kerüljön, szép, sőt gyönyörű úriasszony, aki volt, milyen
               távolban és hol érhet valaha is föl hozzá.</p>
            <p>- Mit akar kérem?...</p>
            <p>Akkor megriadt és összeborzongott. Mit mondhat neki? Mit keres nála? Mit akar tőle?
               Hiszen ez a nő, nem az a másik, akivel éjszakákon zuhant keresztül. Hiszen ezen a nőn
               nyomot sem hagyott az ágyak és vágyak nagy mámora, amin vadul harapták át magukat ők
               ketten. Hiszen ez a nő itt előtte, egészségesen, keményen és tisztán, most ha már
               kissé türelmetlen is, valaki, akit soha nem látott, valaki, aki igen, most már tudja,
               végzetszerűen idegen.</p>
            <p>Hazugság minden. Hazugság az élet. Hazugság a vágy. Hazugság a mámor. Hazugság az
               őrjöngő zuhanás az éjszakák mélyén.</p>
            <p>Hazugság még talán a halál is?</p>
            <p>Fölnézett az arcára. A szemeire.</p>
            <p>Ó, azok a sötéten lobogó szemek, mikor ott kint a ligetben, a bokrok alatt kéjesen,
               mámorosan elborultak.</p>
            <p>Mintha lábai alól a föld kiröpülne.</p>
            <p>Felhökkent...</p>
            <p>Még a szemei sem azok a szemek.</p>
            <p>Ugyanabban a pillanatban most már kissé türelmetlenül is hallotta a hangját, amint
               fölcsattan:</p>
            <p>- De hát végre is mit akar?...</p>
            <p>Menekülni! Menekülni! Menekülni!</p>
            <p>Rettenetes félelem vett rajta erőt. Mit mondjon neki? Mit is beszéljen? Szive mint
               valami bolond óra, ha megvadul, úgy ketyegett.</p>
            <p>Ha most innen is kilökik?...</p>
            <p>Hirtelen a nadrágja széléhez ért. Szent Isten! Igen. A revolver. Az itt van nála. Az
               is éppen most itt van...</p>
            <p>Hát mit akarhat a gondviselés?...</p>
            <p>Egyszerre végtelen nyugalom fogta el.</p>
            <p>Élet és halál? Egészen mindegy. Vágy és valóság? Még beszélni sem érdemes róla. Mit
               tudja Isten odafönt, túl a kékségeken és kétségeken, ha kergeti, vagy ha szereti is,
               hogy idelent a földön mi van.</p>
            <p>Mikor ilyen egyszerű az élet.</p>
            <p>Mintha minden csak történne vele s ő nem is venne benne részt. Mintha önmagát is csak
               kívülről nézné. Mintha valaki kilépne belőle, valaki, aki más, aki nem ő, aki
               cselekszik, aki végez s akihez neki semmi köze sincs.</p>
            <p>Menekülni! Menekülni! Menekülni!</p>
            <p>Kissé talán csodálkozott is.</p>
            <p>Látja a kezét, amint megmozdul... Látja, hogy a nadrágja zsebe felé kap... Látja,
               amint kirántja a fegyvert... Látja, amint fölemeli...</p>
            <p>Vajjon mit akarhat?...</p>
            <p>Milyen furcsa is.</p>
            <p>De most hallja a saját rekedtes hangját:</p>
            <p>- Művésznő! Most meghalsz...</p>
            <p>Milyen egyszerű is...</p>
            <p>Látja, amint fölcsapnak a lángok... Hall valami sikoltozást... Karjába néhány
               rándulást érez... Holmi villámok a szeme előtt.</p>
            <p>Mint valami tragikus automata, igen, ez ő, ha müködik...</p>
            <p>Hall valami kiáltozást... Lát valami lezuhanó női testet... Érzi a kiszilajodó
               vért... Lát, igen, most lát durranásokon és lángokon túl, véren és sikoltáson túl,
               életen és halálon túl, valahol a csúcsok körül, igen most lát két sötét szemet, ami
               tébolyig rémül és elborul...</p>
            <p>Igen ez ő! Bárczay Bella!...</p>
            <p>Az igazi!...</p>
            <p>Azután kissé csodálkozva látja megint a maga kezét, amint gyors mozdulattal
               visszafelé fordul... Vissza a saját melle felé...</p>
            <p>Azután?...</p>
            <p>Azután már nem látott semmit...</p>
            <p> </p>
         </div>
         <div type="chapter">
            <head>
              X. Klein Józsi szerelme.
            </head>
            <p>Erős karbolszagra eszmélt fel.</p>
            <p>Mi történt vele?...</p>
            <p>A feje zúg, a szeme ég.</p>
            <p>Hol van? Nem tudta. Nem is sejtette. Valami mélységes bágyadtság burkolta magába
               egészen a testét. De még se volt rossz. Inkább könnyűnek érezte magát. Szinte
               légiesnek. Mintha röpülne. Mintha a világon nem lenne semmi, még az élet sem, hogy
               porba verje.</p>
            <p>Körülnézett.</p>
            <p>Csupa fehérség.</p>
            <p>Talán a mennyország?...</p>
            <p>Elmosolyodott.</p>
            <p>Mintha a mennyország ilyen lehetne.</p>
            <p>Igaz, fehérség mindenütt, de valami végtelenül rideg fehérség. Nem csipkék és selymek
               fehér rengése, amit már annyiszor maga elé képzelt. Nem fehér prémek puhasága, ami
               magába ölelheti. Valami más, de durva fehérség, az élet praktikus józansága, ami itt
               elborul mindenen. Nem. Nem légies csoda. Nem bárányfelhők vidám lebegése. Kemény
               vásznak, fehér mesze­lés, fehér vaságyak kietlen rendje a végtelenségig.</p>
            <p>Igen. Kórház. De mennyire az, ahogy a karbolbűz is leküzdhetetlenül végigömlik
               rajta.</p>
            <p>Hogy került ide?...</p>
            <p>Fehér ágy. Kórház. Betegség. Milyen furcsa is...</p>
            <p>Maga körül felbér spanyolfalakat lát. Mit akarnak vele? Miért állították oda?...</p>
            <p>Hol van tulajdonképen?...</p>
            <p>Miért nem jön senki se hozzá? Hol van az anyja? Hol van a mester? Hol vannak a
               behemót bátyjai? Hol van a nénje, igen az Etus hol van?</p>
            <p>Akkor hirtelen döbbentő erővel fölzendült benne a kérdés:</p>
            <p>Hol van, de hol van Bárczay Bella?...</p>
            <p>Mélyet lélegzett s a hangos sóhajtásban éles fájdalom nyilalt át a bal mellén.</p>
            <p>Mi az? Mi történt vele?</p>
            <p>Mélységes ijedtség fogta el...</p>
            <p>Hiszen akkor minden igaz. Hiszen akkor minden megtörtént. Hiszen itt a baloldalán ez
               az éles nyilalás, igen, ez az a seb. Igen. Ezt a fájdalmat a golyó ütötte. Hiszen itt
               a baloldalán, az inge fölött most neki is úgy szivárog a vére, mint az Etusé azon az
               estén, mikor a szállodából hazahozták. Talán ha megnézné...</p>
            <p>Mozdulni sem tud...</p>
            <p>Vajjon milyen lehet?</p>
            <p>Lábainál megremeg a spanyolfal.</p>
            <p>Ki az? Mit akarnak? Ki keresi?</p>
            <p>De rögtön elszorult a torka.</p>
            <p>Mi az? Mit akarnak?</p>
            <p>A spanyolfal föltáruló résén két ember lép be. Két fiatal férfi. Fehér kabátban az
               egyik, előtte kötény, fel a homlokára tolva szemüveg. Biztosan az orvos.</p>
            <p>A másik... rettenetes... igen... a másik...</p>
            <p>A másik: rendőr...</p>
            <p>Mit akarnak tőle? Mit akarnak vele?...</p>
            <p>Még hallja, amint az orvos kissé tétovázva odaszól a rendőrnek:</p>
            <p>- Föltétlenül szükséges? Nézze fogalmazó úr, miért bántsuk? Úgyis mindjárt
               bevégzi...</p>
            <p>Kit bántanak? Mit végeznek be?...</p>
            <p>De a másik csak reá biccentett:</p>
            <p>- Annál is inkább...</p>
            <p>Akkor valami nagy nyomott csönd ülte meg a lelkét. Mit akarnak vele? Mit akarhatnak
               még? Itt fekszik az ágyon véresen. Átlőtt mellével, ami sajog, az életével, ahogy
               hitte, mert szerette nagyon, még így a karbol szagában is, szegény kis bádogosinas,
               aki volt, még mindig a nagy szavakat. Mit követelhetnek még tőle? Hiszen már
               lecsapott mindent: a drótot, a csöveket, a mestert, a tarisznyát, ami lehúzta a
               földre és az életét is, amint hitte s valahol, igen, odarogyott Bárczay Bella lábai
               elé.</p>
            <p>De már a rendőrtiszt, ez a fogalmazó, ahogy a címét is hallotta az elébb, oda is ült
               az ágya mellé, holmi kis jegyzőkönyvvel a térdén, bizonyosan, hogy kikérdezze:</p>
            <p>- Nézd, Józsi, úgy-e, így hívnak, most mondj szépen el mindent. Miért tetted? Ki
               biztatott fel? Volt-e valami okod reá? Ne félj fiam. Nem lesz bajod semmi...</p>
            <p>Szegény ember itt az ágya mellett, könyvével a térdén, hogy kínlódik. Mintha félne
               tőle. Mintha megijedne. Ő itt fekszik az ágyon vatták között, micsoda éjszakákon,
               gyötrődéseken és mámorokon túl, micsoda rettenetes fölriadás után, amelyben már az
               életnek is minden más értelmezése megszűnt. Ez a szegény ember, ha mindjárt rendőr
               is, fogalmazó, vagy mi, itt az ágya mellett, még elhiszi, hogy megijed tőle.</p>
            <p>- No mondj szépen el mindent...</p>
            <p>Összeszorította a fogait. Csak azért sem.</p>
            <p>Klein Józsi, kis púpos, ez a kültelki diszkrét csak feküdt a párnái között és a
               fejével intett.</p>
            <p>Azok ketten két behemót felnőtt, kissé tanácstalanul nézett össze.</p>
            <p>No most mit csinálnak?</p>
            <p>De már a párnák között holmi hősies erőfeszítéssel megszólalt valami vékony
               nyöszörgés, Klein Józsi, igen, amint megkérdi:</p>
            <p>- Mi történt vele?...</p>
            <p>A két ember, két felnőtt ellenség fölszimatolva az ágya szélén, most hirtelen
               egymásra nézett.</p>
            <p>Az orvos gyorsabban felelte:</p>
            <p>- Hála Istennek sike...</p>
            <p>De a rendőr, a szavába vágott:</p>
            <p>- Meghalt!...</p>
            <p>Akkor valami nagy fényességgel kitisztult az egész nagy kórterem. Hol volt itt
               csalódás? Hol van itt zuhanás az álmokon túl? Kinek zeng még itt a fölébredés? Hol
               volt itt valami is hazugság, mikor Bárczay Bella átlőtt arccal s biztosan a balmelle
               fölött csöndesen szivárgó vérével ott fekszik hidegen az ágyán, ahogy Etus is ott
               feküdt s hosszú pilláit végérvényesen két sötét, lobogó szemére zárja, hogy künt a
               ligetben a bokrok között soha ne borulhassanak el többé.</p>
            <p>Heroikus erőfeszítéssel fölemelkedett az ágyán, fel a magasba, az ég felé s valami
               végtelen jósággal végig harsogta a fehér termen:</p>
            <p>- Én megbocsátottam neki!...</p>
            <p>Azután befordult a fal felé és többé már nem is szólt semmit.</p>
            <p> VÉGE.</p>
            <p> </p>
         </div>
      </body>
  </text>
</TEI>
