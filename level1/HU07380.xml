<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU07380" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Egy rossz asszony természetrajza: Erkölcsrajz</title>
				<author>
					<persName>
						<surname>Bródy</surname>
						<forename>Sándor</forename>
					</persName>
				   <date from="1863" to="1924">1863-1924</date>
				   <idno type="VIAF">49267921</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">23051</measure>
				<measure unit="pages">50</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Egy rossz asszony természetrajza: Erkölcsrajz</title>
				   <date>2009-09-18</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/07300/07380/"/>
					<respStmt>
						<resp>Original Electronic Edition</resp>
					   <name>Fábián György</name>
					   <name>Csige Mónika</name>
					   <name>Kiss András</name>
					   <name>Ollé Krisztián</name>
					</respStmt>
					<bibl type="printSource">
					   <title>Egy rossz asszony természetrajza: Erkölcsrajz</title>
						<author>Bródy Sándor</author>
						<pubPlace>Budapest</pubPlace>
					   <publisher>Singer és Wolfner</publisher>
					   <date>unknown</date>
					   <ref target="https://mek.oszk.hu/07300/07380/"/>
					</bibl>
				</bibl>
				<bibl type="firstEdition">
				   <title>Egy rossz asszony természetrajza: Erkölcsrajz</title>
				   <author>Bródy Sándor</author>
					<date>1904</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2024-10-26"/>
		</revisionDesc>
	</teiHeader>
	<text>
		<body>
         <div type="group">
            <head>Az alakja.</head>
            <div type="chapter">
               <head>I.</head>
               <p>A szinház mellett, a hátsó bejáratnál egy fiakker állott; a kocsi bensejében vadul
                  égő szivartűz két beesett férfiszemet világitott meg. A szem körül, ami még
                  látszott az arcból, oly sápadt és fáradt, hogy valaki elmenvén a kocsi mellett,
                  amint belsejébe tekintett, ijedten kapta vissza a fejét. Úgy látta, hogy egy
                  halott szivarozik és vár - valami szinésznőre.</p>
               <p>Tiz óra elmúlt; a Kerepesi-út hórakásai között a négyfogatú lóvasutak már sietve
                  vágtattak a nyugvó állomásra. A sok épülő ház rögtönzött folyosói alól már
                  ki-kibukkant egy-egy nyáriasan öltözött hölgy, a rohanó és a megfagyott havon
                  el-elcsuszó járókelőkkel ellentétben, lassan járkálva, meg-megállva. Az utca
                  szegényes világitása kedvezett nekik, de még sem mentek tovább a Rókusnál. Azon
                  túl minden csendes és elhagyatott, maga a szinház is egyedül álló, kivülről árva,
                  mintha nem is játszanának benne.</p>
               <p>A szivar mögött egy elme égett és a következőket állapitotta meg magában:</p>
               <p>“Nagyon későn lehet. Úgy látszik, a szolgák, a portás is bement az előadást nézni!
                  Milyen bolond vagyok, hogy itt fagyoskodom!”</p>
               <p>A fogai tényleg összevacogtak a hidegtől és a láztól. A várakozó úr mindenképpen
                  igen rosszul érezte magát és egyszersmind igen jól is. Igazában szivarozva
                  haldoklott a kocsiban és ez állapot közepette folytatta tovább fantasztikus
                  megállapitásait:</p>
               <p>“Mit keresek itt! Ágyban kellene feküdnöm és hivatnom a papot. És az is lehet,
                  hogy kiszökik előlem a hátsó kis ajtón. Ő ugyan azt mondja, hogy a kis
                  zsivány-kaput befalazták, nincs is, csak az én képzeletemben. Én pedig láttam, ő
                  pedig megesküdött. Az ő esküje! Csak azt tudnám, hogy kiegyezik-e az istennel
                  előbb: Istenkém, istenkém, majd hazudnom kell, nevedet hiába ajkamra vennem,
                  hamisan esküdnöm. Csak tréfa az egész, nekem komolyan kell. Te ne vedd rossz
                  néven, tudomásul ne vedd! Aztán nyomban elmond hét Miatyánkot, és tizennégy
                  Üdvözlégy-et. Vagy nem is egyezkedik. Hagyja a dolgot későbbre, mint ahogy szokta
                  és abban bizik: az isten is emberi tulajdonságokkal gazdag, ha nagyon meg lehet
                  haragitani, nagyon ki is lehet békiteni! De érthetetlen, micsoda gyönyörüséget
                  lelhet az ilyesmiben? És ha csak elhinné, mint más becsületes hazugok, amit mond.
                  Irtózat, utálat!”</p>
               <p>A hideglelős ember lába majd elfagyott, de szive csaknem fellobbant a szerelem
                  emésztő tüzében. Mint az idvezitőt, úgy várta azt az asszonyt, akitől
                  irtózott.</p>
               <p>Két napja haragban voltak, részint azért, mert az összeveszés maga is kéjt okozott
                  a szinésznőnek, másrészt meg gyönyörüsége tellett abban, hogy alázatosan térjen
                  vissza a megsértett, a duzzogó férfihoz. Az volt az ösztöne, hogy százszor
                  elveszitsen és százszor meghóditson ugyanegy embert, ha már - tökéletlen
                  alkotásuknál fogva - százat egyszerre nem szerethetett. Aztán még más dolog is
                  lehetett a háttérben, mert ez az asszony háttér nélkül, hátsó gondolat hiján, egy
                  okból nem tett semmit.</p>
               <p>“Lehet, hogy ez a két nap azért is kellett neki, hogy másnak adja!” - gondolta
                  magában a várakozó.</p>
               <p>Lehet? Biztosan tudta, még azt is, hogy ki volt. Csakhogy beleszőve a csalás
                  aranyos hálójába, csalta magát ő is és már ott volt, hogy elbolondittatta magát,
                  mert ez neki így jól esett.</p>
               <p>Most is a várakozás kínos gyötrelmeiért mindenféle szédítő jókkal biztatta
                  magát:</p>
               <p>“Eljön. Máskor is eljött; most kötelessége, hogy eljőjjön. Végre hálátlannak nem
                  lehet mondani. Minden lehet; de gavallér. Tudja, hogy ez estvét - ezt az éjszakát
                  - senki másnak nem adhatja, csak nekem. Én tanítottam be erre a szerepre, az első
                  szótól az utolsóig, eljátszottam előtte, vele. A rossz tüdőmmel még az éneket is
                  fúttam, felöltöztem maskarába, adtam Párist. Milyen kedves volt, négy napig nem
                  mentem ki a szobájából, sem nappal, sem éjjel.</p>
               <p>Mindenkit elküldetett, aki jött: “Elment a nagysága Szent-Endrére!” Mért éppen
                  Szent-Endrére? Már a rendőrségnél akart kerestetni az anyám. Milyen négy nap volt,
                  mekkora intelligencia! Érthetetlen, hogy olvasni még sem szeret; inkább kiseper
                  egy konyhát, mint hogy elolvasson egy sonettet. Mindent tud és mindent megért
                  mégis; de csak egy férfin keresztül. Ez érdekes, magától nem tud alkotni,
                  mindenhez kell neki valami mag, mindegy ha hitvány is, nem bánja, akármily szél
                  hozza is...”</p>
               <p>Az izgatottságban most igen önérzetes és vigasztaló gondolatok lobbantak fel:</p>
               <p>“Végre is, ez a mag, kora ifjuságától kezdve egész mostanig én voltam. Az ura - a
                  Józsi - igaz, közbenjött, voltaképpen ő kezdte, de mégis csak epizód volt.
                  Igazában én alkottam; az én nyelvjárásomat, az én goromba vicceimet beszéli. Oly
                  rabulista, mint én; azokat az ételeket szereti, amelyekkel én élek. És mégis csak
                  ő a legszebb asszony, aki ezidőszerint a világon tartózkodik. Megépitettem a
                  főművem, már most meg is halhatok.</p>
               <p>Körülbelül meg is halok. Ugy veszem észre. Vagy tüdőgyuladásom van, vagy csak
                  lesz. Holnap, nem bánom; de az éjjel még enyém. A többi éjszaka akár a pokolé is
                  lehet.”</p>
               <p>A képzelődő gentleman fejét a kocsi behavazott ablakához nyomta, kinézett. De
                  hamarosan behunyta a szemét: éppen a Rókus ki nem világított ablakait látta meg. A
                  halottas kamrák vannak ott, tudta kis ujságíró korából. Kissé érzéki, amint
                  mondják sensualis volt a felfogása és az izzó hátán mint egy jégkorbács, végig
                  vágott az irtózat:</p>
               <p>“Fagyott földben feküdni, meztelen testü férgekkel együtt, mégis csak rosszabb,
                  mint vele a kipárnázott bronzágyban! Vajjon fogom-e látni ezt a bűbájos
                  alkotmányt, legalább még egyszer! Hogyne, mindjárt, biztos. Nem, soha -
                  elszökött, vége!”</p>
               <p>Fiakkerek indultak, azt hitte, vége az előadásnak, kinyitotta a kocsija ajtaját,
                  kinézett, hallgatódzott. Képzelődő és a lázban kifinomodott fülével most tapsot
                  hallott, a nagy, a végső, az ugynevezett orkán-tapsot. Megállott a szivverése,
                  majd vad sebességgel iramodott neki, gondolkodni sem tudott egy pillanatig, annál
                  mohóbban folytatta aztán:</p>
               <p>“Milyen őrült vagyok, hogy itt várok rá, reszketek érte, ahelyett, hogy bent
                  élvezném a játékát. De ha nem birom, ha megöl, engem öl meg a lámpaláz. Pedig mily
                  kéj látni, ahogy ő testté formálja, életbe önti az én hitvány és kusza ötletemet.
                  Csak gondolni kell előtte valamit és ő nyomban megcsinálja. Vajjon mi történt ma,
                  kinek tapsoltak most? Volt-e sikerünk. Reszketek, hogy nem. Megint minden olyan
                  csendes, hideg, közönyös, semmi mozgás!”</p>
               <p>Bent a szinházban ugyancsak forró, villamos és mozgalmas volt minden.</p>
               <p>A Szép Helénának már harmadik felvonását játszották és a közönség az előadáson -
                  még inkább a primadonnán keresztül - összeismerkedett és összemelegedett. Pedig
                  ugyancsak sokféle fajtából került, a legkülönfélébb társaságból állott, még a
                  nyelvük sem volt egy, a földszinten és a páholyokban - nem egy helyen - németül
                  lelkesedtek. Az uj Budapest sokszinü társadalma alakult itt ki, azaz, hogy a
                  városba berohanó magyar vidék maga közé kapta, vitte és elboritotta a benszülött
                  polgárságot. Még az egész egy kissé kusza, a rendezkedés állapotában még egy
                  kissé rendetlen; de az első padokban már magyar urak ültek és a német szinházból
                  ravaszul kicsalt kövér bankárok ugyancsak verdesték össze a tenyerüket, örülvén,
                  ha egy-egy mondást jól megértettek.</p>
               <p>És maga a primadonna sem beszélt valami tökéletes magyar irodalmi nyelven. Némi
                  szerbes, tótos, vagy csak palócos iz volt, nem annyira a szavaiban, mint inkább a
                  hanglejtésében. Annál magyarabb ő maga; olyan, mint egy kun leány: magas,
                  hajlékony, de válla és melle erős meg széles, a szeme sötétkék, a haja azonban
                  fekete. Nem az a kékfényü, hideg feketeségü, hanem a másik, az a fajta, amelyik
                  olyan, mint a telivér paripa sörénye. Ártatlan kis kék szalag - mint amilyent
                  apácákhoz járó kis lányok viselnek - volt befonva a roppant hajba, amelynek
                  lányosan, kontyba tüzött fürtjeit minduntalan igazgatni kellett. Ez volt az egyik
                  hires és bűvös mozdulata Tóth Piroskának; a másik, hogy minduntalan a
                  harisnyakötőjéhez kapott. És az uraknak ettől maradozott ki a szivverése ma
                  többször, mint valaha.</p>
               <p>Soha ennyi kedve és szerencséje nem volt abban, hogy magát megtalálja és kiadja,
                  egészen addig, a legutolsó, azaz a legelsőig. Szebb volt mint rendesen és az
                  arcának minden tökéletessége - és varázsos tökéletlensége - egyszerre éles és
                  határozott világosságra jutott. A homloka még keskenyebb és simább, mint
                  rendesen; ajka körül a lágy, lányos, az ingerlően naiv vonás kimélyült és
                  megszinesedett az állandó, nem csinált, az igazi, szinte bután jókedvü
                  mosolygásában.</p>
               <p>A szeme azonban még jobban - mint máskor - ellentmondott e szűzies derünek: be
                  volt esve, barna udvar vette körül és ezt szenvedélyes, sőt gonosz tekintet
                  világitotta be. A fehér erős álla - az ugynevezett férfievő asszonyok hires nagy
                  álla - a szemével összhangzott, egyébként pedig a gyönyörü fejnek minden vonása
                  ellenkezett egymással, cáfolták, meghazudtolták, sőt mintha persiflálták volna
                  egymást. Ezenkivül pedig: arcának egyik fele különbözött a másiktól és mégis olyan
                  harmónia volt az egészen, hogy a felvonások közben, sőt a felvonások alatt is,
                  szolid és féltékeny férjes asszonyok igy szóltak az uraikhoz:</p>
               <p>- Ha férfinak születtem volna, ezt a nőt vettem volna el, vagy senkit!
                  Megbocsájtanám magának, ezt megbocsájtanám, ha belebolondulna!</p>
               <p>Valóban, a férfiak tulnyomó része nagy előszeretettel vette volna el, ha az urak
                  nem is gondolnak mindjárt egész életen át tartó viszonyra. És ő is ugy
                  viselkedett, mintha valamennyihez, mindjárt és szivesen hozzá menne. Mindenkinek
                  külön játszott és ha pályatársnői gunyolták is, mert mindenkivel, még a pereces
                  inassal is kacérkodott, ha ebben nem is volt számitás, de értelem annál több. A
                  pereces ott ült a karzati ülőhelyen, nem illetlenkedett a cselédekkel, hanem
                  szájtátva nézte és reszketett a belseje is, amint egyszerre ugy látta, hogy az
                  énekes asszonyság fölnézett - észrevette. A perec-árus ifju aztán, ha rákerült a
                  sor, tapsolt mint egy őrült, mint egy intézmény.</p>
               <p>S ott ült az előadáson két finánc és egy önkéntes tüzoltó. A pénzügyőrök valami
                  acciz dolgában jártak egyszer nála, a tüzoltó állást kért az urától. Az
                  előszobában találkozott velük:</p>
               <p>- Milyen szép emberek maguk! - mondá a szemlészeknek.</p>
               <p>A tüzoltónak szintén elárulta, hogy bár ez szokatlan, szeretve tiszteli őt:</p>
               <p>- Jó lehet a maga feleségének, mert maga igen gondos! Jár a kis kenyérke után,
                  megalázkodik, csakhogy az asszony... Ha nekem ilyen finom, gondos kis uram
                  volna.</p>
               <p>A három ember majd megbolondult az előadás alatt. Tomboltak, terrorizálták a
                  szomszédokat. És igy csinálódott az a meleg villamosság, amely szerte áradt
                  körülötte, a piros bársonnyal kikárpitozott óriási hálófülkében. Mert azzá
                  varázsolta a nézőtért, a szinpadot, sőt a padmalyt is hozzá; a ruhátlan görög
                  allegóriák mintha összebujtak volna. De csak összebúgtak; minden csak egy izzó
                  igéret maradt.</p>
               <p>Voltak ugyan a földszint első székeiben olyan urak is, akik a nézőtérről
                  fölbizalmaskodtak hozzá és akik általában úgy viselkedtek, mint akiknek némi
                  jogaik vannak. Egy vékonyfülü, festett barkójú gentlemanen meglátszott, hogy igen
                  nehezen türtőzteti magát, szeretne fölállani, hogy kellő izléssel ugyan, de
                  közölje a közönséggel:</p>
               <p>- És ez a nő a kedvesem volt, mi, mit mondanak hozzá?</p>
               <p>A vékonyfülü úr izgatottan kapkodta a fejét, de a férfiak ismeretes lovagiassága
                  végre is letiltotta arról, hogy határozottan és a sokadalom előtt nyilatkozzék.
                  Arra szoritkozott tehát, hogy egy új nemesnek, új bankárnak - egy egészen friss
                  előkelőségnek - elmondjon legalább valamit. De az nem volt kiváncsi; az is olyan
                  szekfüt viselt, mint ő és még mint nyolc vagy tiz kivágott kabátú, izgatott,
                  gyanakvó és bizakodó gentleman. Fehér paraszt szekfüt viseltek, mert ez volt a
                  szinésznő virága, rendkivül szerény, de fölöttébb szagos és nem feltünő, ami a fő.
                  Különben ki hogy viselte! Egy földszinti páholyban ült négy igen fiatal, erővel
                  kihuzkodott bajuszú, mohszakállú ifjú - részint szines nadrágban, egy hosszu
                  hüvelybe tett késsel az oldalukon; régen ezt a szerszámot úgy nevezték, hogy kard.
                  A négy csinos legénykén viritott és kirikitott a szegény szekfü is.</p>
               <p>Ezek voltak az “udvar” egy része, akik minden délben viziteltek a primadonnánál,
                  állandóan el akarták választani az urától, hogy feleségül vegyék. Ezeknek a jó
                  buta fejeivel - talán az életével is - sakkozott Tóth Piroska, zavarva, kergetve,
                  kicsufolva és igen nagy tiszteletben tartva őket. A legtöbbször jól bánt velük, a
                  tompa eszükkel köszörülte a maga éles elméjét, sokszor egy vagy másik iránt
                  pillanatnyi érdeklődést is érzett, azzal aztán bizalmas is volt, de soha tovább
                  egy napnál. És amikor a szerencsétlen szerencsés elbódulván, tolakodó lett, az
                  asszony nem emlékezett a bizalom tündéri percére, letagadta, úgy hogy a puha fejü,
                  kemény járású fiatalember csaknem megőrült. Haraggal száműzték, vagy az illető
                  dühösen száműzette magát; de egy hét mulva, mindent megigérve,
                  visszakéredzkedett.</p>
               <p>Elcsapás, visszafogadás, harag és kibékülés: a szinésznőnek mindezekre oly
                  szüksége volt, mint a cukorra vagy a sóra. Olykor maga is megdöbbent, mert látta,
                  hogy ebben a dologban valóságos rendszerre, egy külön új és nem könnyű művészetre
                  tett szert. Volt rá eset, hogy a mereven ülő és igen jól viselkedő fiataloknak
                  egyszerüen megmondta:</p>
               <p>- Bocsánatot, az embernek dolga is van! Kérek három hónapi szabadságot!</p>
               <p>Három nap mulva már visszahivta őket. Volt dolga Stefinek és Palinak, a két
                  lányképü nyurga legénynek, akik mellette az ingyen komornoki állást betöltötték. A
                  két igen jó modoru és jobb sorsra érdemes fiu lélekszakadva járta be a várost,
                  amig rátalált a pezsgő mellett buslakodó elcsapottakra és visszahivta őket:</p>
               <p>- Jertek, Piroska nem haragszik, minden meg van bocsájtva!</p>
               <p>A két kedves - és igen jó házból való figura - itt nyüzsgölődött most, de nem mint
                  két, hanem mint husz ember. Hol itt, hol ott bukkantak föl, most a zenekarban
                  voltak, már az erkélyen inspiciáltak, rendezkedtek a bokréták, hajók, valóságos
                  kis kertek szinpadra adása körül és egy pillanat alatt jelentést tettek a
                  “sajtó”-nak, mint ahogy ők az ujságirókat nevezték. Bámulatosan össze voltak
                  tanulva; csudásan működtek együtt; ők voltak a két kis pudli, akik a dicsőség e
                  mind jobban szaporodó nyáját bohókás mérgességgel összetartották és együvé
                  terelték. Ők csaholtak, loholtak, sőt haraptak is, ha valamelyik szinésznő - a
                  fehér kezével - átnyult a nyájba, lopni.</p>
               <p>És közös munkájuk lelkiismeretes végzéseért csak ideális javakban volt részük. Ők
                  láthatták, amikor Piroska ruhát próbált, ők tudhatták, mikor beteg, mikor
                  egészséges. Sőt ha beteg volt és a szinésznő tudta, hogy most csunya, senkit nem
                  eresztett be magához, csak őket. Nekik szabad volt ülniök az ágy szélén; meg volt
                  engedve, hogy sajnálkozzanak fölötte, vele együtt sóhajtsanak, hogy amíg ő
                  fekszik, más nők mind elkaparintják, rábeszélik, lefőzik és elbolondítják a
                  férfiakat. Azt, hogy ő is úgy van alkotva, mint más nők és hogy a legtöbb
                  asszonynak van egy tehetsége, amely hasonlatos: - a teremtésnek ez ellene
                  elkövetett bűnét a szinésznő soha sem tudta megbocsájtani és igen nehezen viselte
                  el. Sőt a szelídképű gyerekeket is rátanította, hogy ezen méltatlankodjanak, úgy
                  hogy végre azok jobban haragudtak, mint ő, sőt talán betegebbek is voltak.</p>
               <p>Most azonban vig világ volt, csupa egészség, frisseség, diadal minden, a két ifju
                  barát végre rátérhetett külön szenvedelmére, arra, hogy egymást szidják és
                  vádolják, mert ezt vagy amazt elmulasztották, rosszul, az ő érdeke ellen
                  cselekedtek. Az egyik, a fiatalabbik szólt:</p>
               <p>- Az ordító dicséreteiddel csak ellenségeket szerzel neki!</p>
               <p>A másik visszavágott:</p>
               <p>- Te meg úgy viseled magad, mintha férje volnál!</p>
               <p>Fölszaladtak hozzá a szinpadra:</p>
               <p>- No, milyen vagyok? - kérdé és megsimogatta mindakettőt. A festett - és nem
                  kicsiny - keze amivel az egyik fiu arcához ért, egy könnyet morzsolt szét. A
                  testével megérezte, gyengén összerezzent; de az eszével nem vette észre, elszaladt
                  tőlük, mert valaki, akit még nem ismert, kereste. Egy szobrász volt, azzal
                  végzett, de ugy, hogy fentartotta és eltette magának. Ismerős, sőt tekintélyes
                  urak, jöttek, hogy meggratulálják, azokkal a legszélesebb körü, legmélyebb és
                  legváltozatosabb tárgyakról beszélgetett és igen mulattatta, hogy a társalgás
                  közepén, egy szótag kiejtés közben szólitotta az ügyelő.</p>
               <p>- Várjanak meg, jőjjenek vissza! - kiáltotta szaladás közben és a következő
                  pillanatban már azt is elfeledte, hogy élnek.</p>
               <p>Kiállt a színpadra és ott ő volt a leglelkiismeretesebb asszony, csupa gondosság
                  és vigyázat. Nem tolakodott, nem fontoskodott, nem játszotta agyon a maga és nem
                  falta el a más szerepét. Segitette a pályatársait, kétségbeesve küzdött az iró
                  vagy a zeneszerző diadaláért, pedig - ha külföldi volt - sok esetben a nevét sem
                  tudta. Az operette szerzőket általában Lecocqnak nevezte, lehet, hogy ebben is
                  csak tréfált. Mert a főeleme és geniejének az ereje: a tréfa volt. Mintha mindig
                  kiviccelte volna a szerepét, fölötte állva, lenézve rája, mint ahogy most
                  Helénában cselekedte.</p>
               <p>Akit játszott, nem volt más, mint egy mai vidám házasságtörő asszony paródiája.
                  Theázott - és a theához apró Kugler-süteményeket evett - amikor jött Páris. Nem
                  szandál, hanem magas sarku, fehér füzős cipő volt a lábán. Egészen modern
                  legyezővel legyezte magát és amikor Menelaust elküldte, úgy viselkedett mint egy
                  kereskedelmi utazó nem egészen hű felesége, amikor az ura már pakkol, a vasuti
                  utmutatót nézi, a szolgálót már konflisért küldte. Hol látta ezeket, kitalálni
                  ilyesmit nem lehet, egyszer meg kellett csinálnia. De utazó felesége nem volt
                  soha; ez csaknem bizonyos volt.</p>
               <p>A közönség csak hogy bele nem betegedett az élvezetbe. És csak attól féltek, hogy
                  mindjárt, mindennek vége lesz. Megpróbálták ujráztatni az élceket, egyes
                  dialógusokat, és a tüzoltót - ugyan barátságos uton és módon - egy polgári biztos
                  kivezette. A szegény emberben nem volt meg a kellő fegyelmezettség; orditott mint
                  egy sakál, úgy hivta Tóth Piroskát. Az első sorban ülő urak már idegeskedtek,
                  különösen egy nevezetes szabadelvű politikus - és egyházkerületi gondnok - aki
                  rendkivüli komolysága dacára leereszkedett a népies szinházba. Ugyanaz, akinek
                  szokatlanul széles vállai mindig megrándultak, valahányszor a primadonna egy
                  kicsike bokrétát - látszólag gépiesen - az ajkához értetett. A politikus kétfelé
                  kancsalitott a két szürke szemével: nem látják-e, nem tudják-e? És a nevezetes
                  nagy elméjü férfiu megkérdezte a mellette ülő öreg paralitikus grófot:</p>
               <p>- Vajjon ki küldheti neki ezeket a bokrétákat?</p>
               <p>- Én, én! - mondá a gyenge elméjü, de okos aggastyán mosolyogva és tovább
                  szunyókált, amig az utolsó tapsvihar föl nem rázta.</p>
               <p>A szolga felöltöztette, kivezette. Vége volt az előadásnak, a közönség rohant
                  kifelé, egy része a szinpad rendes bejáratához, hogy mégegyszer lássa
                  közszerelmének tárgyát. Itt egy egészen új kar lépett föl, teljességgel kezdő
                  patikáriusok, több ügyvédi irnok, - egy rendszeresnek látszó társaság, amely
                  hivatásszerüen nem járt szinházba, inkább lókifogással foglalkozott. Ezek -
                  legalább a külső szín szerint - egy jól tájékozott ujságiró gyakornokot fogadtak
                  és ismertek el vezérül, az rendelkezett velük, mint valami titkos egyesülettel.
                  Ámde a megbizhatatlan fiatalember elunta a várakozást, a kabátja sem volt a zord
                  időhöz szabva. Hamar eltünt a tömegben, amely kezdetben lassanként széledt, amig
                  egy minutumban - mintha a titkos jelszót mégis megkapták volna - egyszerre széjjel
                  ugrott.</p>
               <p>Elhagyatott és sötét lett a szinház környéke. Két kis ajtónál két fiakker várt.
                  Mind a kettőben egy-egy világitó pont, a szivarnak az erős, csaknem lobot vető
                  tüze. Mintha két szem volna, amelyek nézik és figyelik egymást. Most az egyik
                  egyszerre kihuny, egy bundába pólyált asszony dugta be fejét a fiakkeren. Egy
                  másik nő ezalatt a kocsissal beszélgetett.</p>
               <p>A hideglelős úr látta. Kiszállt a maga kocsijából, hogy menjen valamerre, de alig
                  állott a lábán. Most már igazán félt a szégyentől, hogy itt bukik el az utcán, itt
                  vágja magát hanyatt a hóban. Hogy el ne essék, odalapult a szinház falához és
                  hallotta, vagy hallani vélte, amint Tóth Piroska angolul mondá:</p>
               <p>- Holnap, délelőtt, tizkor.</p>
               <p>A várakozó szerette volna elkacagni magát, ha nem lett volna oly gyenge bőrben. De
                  az asszony már jött, feléje jött egyenesen. Beugrott a kocsijába, meghuzta a
                  kabátját:</p>
               <p>- Jerünk, soha magát úgy, mint ma, nem szerettem.</p>
               <p>Az iró - mert vajjon lehetett-e más, mint iró - bepólyálta az asszony lábait, aki
                  gyengén, tréfásan, a kezére lépett és egy ugynevezett nagy tekintettel, amelyre ő
                  maga sem volt mindig képes, kérdé:</p>
               <p>- Szeretsz?</p>
               
            </div>
            <div type="chapter">
               <head>II.</head>
               <p>A lépcsőn, amint feligyekeztek a lakásba - Piroska szerint a Xa-xa barlangba - egy
                  igen rövid, de jelentős társalgás folyt le a szerelmes pár között.</p>
               <p>Az asszony szólt:</p>
               <p>- No maga szépen tönkre tette magát! Nem tud fölfelé jönni a lépcsőn, nem
                  szégyenli magát?</p>
               <p>A férfi tréfásan, de lelkében elborulva, mondá:</p>
               <p>- Föl csak föl, de le aligha megyek már a magam lábán.</p>
               <p>- Nekem meg ne haljon, megijednének a gyerekek. Mit mondana Józsi, ha
                  hazajönne?</p>
               <p>- No nem, majd vigyázok magamra. Hallja, Piroska, maga engem gyönyörüen
                  tönkretett!</p>
               <p>Nevettek, de igen komolyak voltak. Az asszony megállt, szeretett a lépcsőn
                  beszélgetni, “guszta” volt neki, ha idegen emberek ajtaja előtt igen bizalmas
                  dolgokról, lehetőleg kényes helyzetben, beszélgethetett. A férfi vállára tette a
                  kezét és szólt:</p>
               <p>- Tudja mit, én tartozom magának egy vallomással, csak reggel akartam megmondani,
                  de maga becsületes ember és én - akármilyen legyek máskép - becsületes vagyok.
                  Holnap én magát elcsapom, de végleg!</p>
               <p>- Nem holnap, inkább ma, de miért? - kérdé a férfi, fehér fogait mosolyra
                  vicsoritva.</p>
               <p>- Mert magát megettem! - mondá a nő egyszerüen, rája sem nézve. Elmélázott és
                  folytatá:</p>
               <p>- Magát legalább szerettem egy kicsinyt, de akik ezután fognak jönni, nem is
                  szeretem, úgy eszem meg őket. Elhatároztam, hogy nagyon rossz leszek, fölfogadtam
                  és megesküdtem... Legelőbb is kidobom magát, akinek a legtöbb hálával tartozom,
                  akit a legokosabb embernek, a legkülönb férfinak tartok a világon. Maga nekem
                  teher, maga engem lát, ismer, megbecsül, szeret. Váljunk el, bucsuzkodjunk.</p>
               <p>Csókolództak a lépcsőházban, az asszony kemény ajka nagyot csattant a férfi puha
                  és piros száján. A hangot megduplázva adta vissza a lépcsőház, egy konyhából
                  kidugta a fejét egy fésülködő cseléd.</p>
               <p>A szerelmes pár felszaladt a lakásba.</p>
               
            </div>
            <div type="chapter">
               <head>III.</head>
               <p>A barlang még ébren az ajtóban várta őket. A két gyerek - Nono és Melitta - akit
                  az anyja tévedésből, tréfából Katinak, Erzsók asszonynak sőt egyszerüen Quittnek
                  is nevezett, aztán a szolgaszemélyzet: Marcsa, egy mezitláb járó paraszt asszony -
                  a ház voltaképpeni urnője - Adél - régi nevén Maris - az öltöztető nő,
                  egyszersmind szobalány, titkár és minden. Sőt megjelent az inas is, egykor vidéki
                  szinész, akit Piroska valami vendégszereplésből hozott magával és nem küldhetett
                  el az Adél miatt. A karaván meglehetős lármát csinált, a kis fiú sikoltozott és
                  nagy izgatottságában a nénje fülét huzogatta.</p>
               <p>Piroska ott az ajtó előtt, a lépcsőházban letérdelt előttük:</p>
               <p>- A mamátok - mondá könnyes szemmel - a számotokra nagy sikert aratott.</p>
               <p>A nyolc éves leány megölelte az anyját és a mély csendben kijelenté:</p>
               <p>- Láttalak, az Adél elvitt. Te nem láttál; majd meghaltam örömömben, ilyen
                  kitünően nem alakitottál még soha!</p>
               <p>Össze-vissza csókolták egymást. Nem törődtek senkivel, az anya ölébe kapta
                  leányát, beszaladt vele, leültek a földre és elmondták a mai estéről való
                  benyomásaikat. Ámde a fájós lábu parasztasszony egyszerre mindent
                  félbeszakitott:</p>
               <p>- Gyerekek aludni, nagysága - enni. Holnap reggel tizkor dolgunk van!</p>
               
            </div>
            <div type="chapter">
               <head>IV.</head>
               <p>Az asszony sietve és sokat evett, roppant éhes volt. A férfi inkább csak ivott,
                  francia vörösbort, pezsgőt, cognacot, kávét és téát közben.</p>
               <p>- Beszélj nekem politikáról; most engem ez érdekel. Majd megtudod miért.</p>
               <p>Az iró örvendett, hogy szónokolhatott. Fölállott és járva-kelve - az asszony előtt
                  megállva - beszélt a magyar politikáról, csupa érdekes és olyan dolgot, amelyből ő
                  vagy nem irt meg soha semmit, vagy éppen az ellenkezőjét.</p>
               <p>- Gazemberek és gyávák vagyunk, - mondá mély meggyőződéssel. Reggeltől estig
                  folyton hazudunk! - A classikus szabásu hófehér arc kiszinesedett, finom nőies
                  orra egyet-egyet rezdült. Az asszony - miután a kompótot is megette - megtörülte
                  száját és hozzá lépett:</p>
               <p>- Én hősöm, hatalmas szép fejem, akarsz lenni miniszter? Én megteszlek!</p>
               
            </div>
            <div type="chapter">
               <head>V.</head>
               <p>Aztán reggel lett, fekete téli reggel; nem az ég, hanem a föld világitott.
                  Fölébredtek, a férfi az asszony keze után nyult és halk hangon szólott:</p>
               <p>- Köszönöm, hogy olyan jó volt hozzám. Ha ujra kellene kezdeni, megint csak azt az
                  életpályát választanám, hogy elpusztuljak általa. És szépen köszönöm, hogy
                  figyelmeztetett a végre. Különben magam is láttam, bucsuzkodni jöttem; tudtam,
                  hogy ez az utolsó éjjel. Valami furcsa érzésem van, nagyon jó.</p>
               <p>- Talán éhes vagy, édes! - szólt Tóth Piroska, aki mindig akkor volt józan, amikor
                  más nem. Felugrott, belebujt valami görög lepedőbe és spirituszláng mellett kávét
                  főzött:</p>
               <p>- Mindjárt kap a baba, a beteg baba kájét; főz neki a mama!</p>
               <p>Megpróbálta tréfával elütni a közeledő szentimentális jelenetet. De a férfi nagyon
                  benne volt a költői hangulatban, a kávé-masina búgása mellett tovább mondta:</p>
               <p>- Mert ugy vagyok, hogy magát egészen látom és érzem, benne van a véremben -
                  soh’se tudtam igazán megfogni - de ezen az éjjelen sikerült végképp magamba
                  ölelnem. Amig maga édesdeden, csendesen - és olyan szeliden - aludt, én félálomban
                  az arcát néztem mindig; de behunyott szemmel és mondhatom, hogy igy még szebb.</p>
               <p>- És mit látott rajtam? - kérdé a szinésznő mohón. A fantasztikum, a babona
                  rendkivül érdekelte, bárha ő volt a világnak a legpozitivabb asszonyjelleme.</p>
               <p>- Nagyszerü dolgokat láttam.</p>
               <p>- Mit?</p>
               <p>- Magát, mint szép Helénát és amint vagy száz hasonló alakon átváltozik, maig.</p>
               <p>- Hogy történt? Nagyon szeretem, ha rejtelmes vagyok magamnak, beszéljen. Mondja,
                  ki voltam, ki vagyok; mit akarok ezen a földön, mi voltam és mi leszek?</p>
               
            </div>
            <div type="chapter">
               <head>VI.</head>
               <p>Az ágyasház kihült, kijózanodott. Valami kellemetlen piszkos-fehér világosság
                  vetődött be az ablakokon. Piroska megpróbálta, hogy befütsön és gyujtó helyett egy
                  fiatal hölgy hozzá intézett, érthetetlenül izzó szerelmes leveleit használta. Kék
                  szalaggal, a fésülködésnél kimaradt hajjal voltak összekötve e levélkötegek,
                  melyeknek minden darabja más alaku és szinü volt, a sok festék és aranyozás csak
                  ugy pattogott le róluk amint égtek, nehéz füsttel, illatos bűzzel.</p>
               <p>- Ez a lány - mondá Piroska, amig a fűtéssel küzködött - meghal értem, ugy szeret.
                  Néha, ha megkap, ugy megcsókolja a vállamat, hogy fáj. Sokat is gondolkodom rajta,
                  ne haggyak-e el mindenkit, aki férfi és ne csatlakozzam-e végképp hozzá? Ő tudom
                  nem lesz hűtlen soha.</p>
               <p>A férfi felült az ágyban és bágyadtan szólt:</p>
               <p>- Megint a hűségen rágódik. Mit akar maga a hűségtől? Ez őrület! Maga azt akarja,
                  ugy szeretné, hogy mindenkit megcsalhasson, hogy szeretője legyen az egész
                  világnak, még azoknak a rút szingaléz férfiaknak is, akik idejönnek mutogatni
                  magukat az állatkertbe. És hogy mindenki, akit csak egy mosolyával boldogít,
                  fogadjon és tartson meg olyan hűséget, amilyen hűtlenséget gyakorol maga. Tudom
                  ezeket e dolgokat; tudom, hogy meg tudnád ölni azt a segédjegyzőt, aki szerelmesen
                  mosolyog a papkisasszonyra. Hogy merészel, amikor téged egyszer látott? Tudom,
                  hogy a Maris szakácsnéval együtt - mint a banyák - rontást csináltok, a küszöbre
                  valamit szórtok, hogy aki egyszer ide bejön, az felejtse itt a szivét örökre és ne
                  legyen képes más nőt szeretni soha, még akkor se, ha te már régen eldobtad. A te
                  vágyad, a te törekvésed, a te szenvedélyed a hűségre: vágya, törekvése és
                  szenvedélye a tűznek - a vízre!</p>
               <p>A szinésznő fölnevetett:</p>
               <p>- Hát én ilyen vagyok, de érdekes vagyok! Adj elő még valamit, ugy szeretem
                  hallgatni magamat!</p>
               <p>A költő folytatta:</p>
               <p>- Te Pirka, hallottad-e te a hirét Plátonnak. Szinikritikus volt szintén, de az
                  istenek színjátékait birálgatta. Az ismert téged, hanem ne félj tőle, nem jön el
                  hozzád, hogy egy soha el nem készülő színdarab első felvonását olvassa föl neked.
                  (Tudom, hogy szivesebben odaadod magadat, minthogy meghallgass egy első
                  fölvonást!) De ez a Pláton már régebben meghalt, csakhogy előbb kitalálta rád,
                  hogy benned van, helyesebben te vagy a Daimon. Ugy-e nem tudtad?</p>
               <p>Az asszony kedvetlenül ráncolta össze a homlokát, a férfi sietett
                  megnyugtatni:</p>
               <p>- Semmi rossz sincs ebben, sőt ellenkezőleg. A daimon, aki benne van a lelkedben,
                  még abból az időből való, amikor te istenekkel érintkeztél tudtod nélkül. Amikor a
                  lelked langy szellő volt a Venus ölében, lent azon a helyen, amelyről Shakespeare
                  sonetteket irt! Nem értesz? Én sem magamat. Egészen el vagyok butulva és csak
                  kóvályog az eszemben valami érzés arról, hogy te vagy a fő-asszony, a gaea, akiből
                  a régiek istent csináltak. Voltaképpen ezen a földön más nőre nem is volna
                  szükség. Ugy-e jó volna, ha egyedül lennél?</p>
               <p>A szinésznő arca fölragyogott és átszellemült e gondolatban. A vad szenvedély, a
                  vakmerő vállalkozás, egy széditő látomás boldogsága ragyogott ki szeméből. Halkan
                  szólt, epedve, olvadozva, a kéjes gondolattól megremegve:</p>
               <p>- Csakugyan nincs forróbb vágyam, mint hogy őrülten szeressenek!</p>
               <p>Majd hadarva, sebesen hozzátette:</p>
               <p>- És hogy én ne szeressek mást, csak valakit.</p>
               <p>És a beteg emberre nézett, azzal a halottébresztő tekintettel, amelyre ő sem volt
                  mindig képes. Sokszor csinálta, de csak néha tudta; ugy jött az neki, mikor rájárt
                  az ihlet, megszállta a daimon.</p>
               
            </div>
            <div type="chapter">
               <head>VII.</head>
               <p>Piroska becsengette a paraszt-szakácsnét, hogy fűtsön be. A Mari nagy morogva jött
                  be. De már megfésülködve és megmosakodva, de még hogy! A szappantól szinte
                  kifényesített két arca olyan volt, mint a hódé, járása pedig oly lompos, mint egy
                  falusi komondoré. Különben is hasonlitott e két emlőshez, szorgosan, mindig s
                  mindent gyüjtött, - amint ő mondta: azért, hogy négy lovon temessék - és egész
                  éjjel félébren virrasztott a Melitta ágya előtt.</p>
               <p>A kis lány ugyanis rákapott az éjszakai vizivásra és keservesen sírt, mert minden
                  áron azt akarta, hogy az anyja itassa meg. Ilyenkor mindig rá kellett kiabálni,
                  hogy elhallgasson, de olyannak, akire ád valamit. És csak egy olyan volt, az
                  egyetlen barátnéja, a kis lábának megrugdalt pokróca, a paraszt szolgáló, aki
                  néha jól - de mindig vigyázva, csak egy helyen - meg is verte. Mind a ketten rossz
                  éjjeli alvók voltak; a szakácsné nappal, főzésközben aludt és a kicsike is
                  akárhányszor elszenderedett a leghevesebb játék közben.</p>
               <p>Éjjelente mindig az anyjáról beszélt. Maris néni fütés közben most is azt
                  panaszolta:</p>
               <p>- A kisasszony lánya meg mán föl van, - maga meg mért nem alszik? Megint zölden
                  megy majd a próbára. Milike most kérte számon, erőnek-erejével be akart jönni, azt
                  mondja, fázik.</p>
               <p>- Az istenért... mit mondott neki?</p>
               <p>- Azt, hogy maga elment az éjféli misére!</p>
               <p>- Bolond! Ő tudja, hogy most nincs karácsony.</p>
               <p>- Tudja ám, de azt hazudtam neki, hogy a szinésznőknek, akik jók, háromszor is
                  van, csakhogy a gyerekeknek azt nem szabad tudni.</p>
               <p>A hódarc csak ugy rengett a nevetéstől. Az anya összeráncolta homlokát és
                  megfenyegette a cselédet:</p>
               <p>- Hazudni rút dolog, nem tűröm, hogy úgy hazudjon a gyermeknek, tudja! Nono
                  alszik?</p>
               <p>- Alszik. Elébb megnéztem, lyányokkal álmodik. Kezeit csókolom, jó éjszakát!</p>
               <p>...Ah, de nem aludtak, inkább ujra ébredtek és búcsuzkodtak inkább. Úgy, mintha
                  utoljára és úgy, mintha először látták volna egymást és most örökre
                  összeforrnának, elválaszthatatlanul együtt maradnának. Mindkettőjüknek belső
                  tekintete alattomban ott volt az égő fekete ponton, hogy soha többé; de oly forrón
                  és erősen hazudták a hűséget, hogy ebben a pillanatban az igazabb volt, mint a
                  valóság maga.</p>
               <p>Az asszony lelkének ez volt az ereje különben is. És áldás ez erőre, a szív
                  akármilyen rejtelmes és félelmetes barlangjából áradt, áldás a színjátszásra,
                  amely jobban felforralja a vért és erősebben bevilágitja és fölizgatja az elmét,
                  mint maga az élet. A hazugságra, amelyet e nő számára találtak ki könnyelmü görög
                  istenek, áldás!</p>
               <p>Az asszony leguggolt a földre és térdeit átkulcsolva, mint egy leány, ugy nézett
                  föl a férfira. Amikor ő akarta, valóban lány is volt igazán. És a szerelmes
                  férfival szemben mindig igy akarta és nem volt egy is, akivel nem birta volna
                  elhitetni. Letagadta regényeit, amelyeket különben maga kürtölt világgá;
                  eltagadta az urát, hogy az ura lett volna; nem ismert el senkit, csak éppen azt az
                  egyet, a legislegbiztosabb jelent; de ha szeszélye úgy hozta magával, annak is
                  kibeszélte, hogy egyszer is érinté ajkát valaha. Pedig elébb megcsókolta és azután
                  is megcsókolta. És leányos arca, alakja segitett neki ebben a mithologiai
                  füllentésben, melyhez oly rendszeresen és makacsul ragaszkodott, mint semmihez a
                  világon. Csak ebben az egyben volt következetes, minden másban összevissza ugrált,
                  mint kalitban a csíz; megütötte a fejét egy bizonyos helyen, a következő
                  pillanatban elfeledte.</p>
               <p>Valahogy rabnak érezhette magát ebben a nagy szabadságában is és valami olyan
                  függetlenségre volt teremtve, amely nem adatott azoknak, akik e csillagra
                  születtek.</p>
               <p>Gondolatainak bősége és sokfélesége elég lett volna egy nagyúri hárem minden
                  odaliszkja számára - egy esztendőre. És csaknem mind a szerelemre vonatkozott. De
                  nem arra az egyszerü, nemes és egészséges szenvedélyre, amelyről millió - de
                  mindig egy - dalt mondtak a világ legnagyobb lyrikusai. A Julia lángja, a Heloise
                  sorvasztó epedése, a Lea hűséges tüze Jákobért, de a Giulietták és Bocaccio minden
                  kéjvágyó és ábrándos menyecskéjének forró szenvedelme is: csak hasonlított az ő
                  érzéséhez és csupán azért, mert mindezek benne voltak az ő párórás szerelmében -
                  egy pár órára. Venusra, amit ő tudott, az más és több volt, mint ameddig elér
                  képzelmetek; tudta azt, hogy a férfi, akinek a lábaihoz leült szeliden és
                  engedelmesen, benne birta minden idők nagy courtisaneját, Helenától Lola
                  Montezig, hogy tovább - előre - ne menjek, azonkívül az erkölcsös asszonyokat is,
                  akiket csak hét évi ostrom után lehet meghóditani és zárdában nevelt leányokat,
                  akiket csak homlokon lehet csókolni az esküvő napját követő estéig. (Mert az első
                  estvén odahaza alszanak még.)</p>
               <p>És talán soha férfi nem volt még, aki ugy tudta volna érezni - és méltányolni - a
                  sokféle szerelmet, mint ez, akinek minden életereje elfogyott, csak az maradt meg,
                  amelyik a szerelmet táplálta és egyszersmind ebből, a saját tüzéből táplálkozott.
                  Mily nagyszerü - és alávaló - volt utolsó föllobbanása; minden vércseppje a pokol
                  tüzében égett, mert van a gyehennában is, ami szent és a pokolnak is vannak
                  angyalai, pókhálószárnyu, álarcos amorettek, akik fent rosszul viselték magukat,
                  hát letaszitották őket és nem találják a helyüket. Szállnak, röpködnek, inganak,
                  bujkálnak: igazi kénköves barlangokban, aetheri ábrándokban, emelik a sziveket égi
                  magasságok felé, majd meg - hopp lá - leejtik földalatti kloakába éppen. Igy
                  játszanak.</p>
               <p>Úgy szerették egymást, ahogy csak azok tudják, akik külön szerettek és
                  kiválasztattak erre, eredeti rendeltetésüket korán fölismerték és művészi
                  értelemmel gyakorolták is. Ah istenem, mindenki azt hiszi, hogy tud szeretni, ha
                  hangos és meleg csókot vált az ajka és eközben elhagyja az eszmélete... Ezeknek
                  megvolt az öntudatuk, sőt nem is egy, hanem több is amellett, hogy lelküket a
                  gyönyörüség át- meg általjárta: külön gyönyörüséget szerzett nekik kölcsönösen
                  az, hogy a másik mint ful mámorba, mint lesz szebbé és ördögibbé a gyönyörüségben.
                  Ittak egymásból, egyik a másiknak a lelkét fölitta és megette; szerte rombolták a
                  testi életnek ősi határait; nem voltak többé lenvászonba és selyembe öltözött e
                  világbeli emberek, hanem egy faun meg egy nympha, csakhogy egyszer a férfi volt a
                  nympha, máskor meg az asszony a faun... Oh be jó is, hogy nem értenek!</p>
               
            </div>
            <div type="chapter">
               <head>VIII.</head>
               <p>Aztán - hogy végképp reggel lett - borult csak igazán csend és sötétség az
                  ugynevezett xa-xa barlangra. Mélyen aludt minden és a szinésznő lakása most lett
                  csak igazán fantasztikus, hogy a mindenfelé becsukott ablaktáblák repedésein át
                  bevilágitott a reggel, a hó. A száraz bokréták, a rosszul felszögezett koszoruk
                  szalagjai meg-megzörrentek, amint a két kis gyerek apró lépése fölhangzott az
                  előszobákban. Mert volt bizony több előszoba is, két kicsiny és hosszu, egy nagy
                  és kerek, azonfelül még egy kijárat, a nyári konyhát nem is számítva. Az
                  épitőmester, aki ezt a lakást tervezte, valami vak ösztönnél fogva őrültséget
                  követett el, de volt benne rendszer és célja is lett. Ő nem tudott róla és
                  bizonyára meghalt anélkül, hogy látta volna, mily remekmunkát készitett.</p>
               <p>Soha még alakhoz igy nem illett a lakóhelye, vagy amint a természetrajzban
                  nevezik: a lelhely. A szobák között nem volt egyforma kettő sem, még a magasságuk
                  is különbözött. Némelyikbe föl kellett menni, mint valami rabló-kastélyba,
                  csigalépcsőn; egy másikba pedig, összegubbaszkodva, ugyszólván hasmánt csuszni
                  lefelé, mint a kazamatákba szokás. Volt itt szoba, méltó egy kezdő
                  balett-leányhoz; nincs benne semmi, csak egy tükör és keskeny divány; volt előkelő
                  és komoly férfiszoba, vadásztrofeumokkal a falon, pergamentbe és lóbőrbe kötött,
                  szigoruan tudományos könyvekkel a szekrényekben. És milyen furcsák a képek... A
                  nagy szalon csupa csatakép, a kicsinyben meg eredeti Millet alatt egy kiszínezett
                  magyar kőnyomás. Valamennyi szobában fénylett a pádimentum mint a tükör és
                  visszaadta mindegyiknek különös jellemét. Szőnyeg - ma - nem volt egy darabka sem.
                  Piroska - tegnap - mind eladta egy bankigazgatónak, aki délben többször vizitelt
                  nála és nagyon smucignak mutatkozott.</p>
               <p>Óra azonban nem volt az egész lakosztályban egy sem és mindig a szomszédba küldtek
                  megkérdezni, ha tudni akarták, mennyi? Vagy a szolgáló fölment a padlásra, hogy
                  megnézze a plébánia templom toronyóráját. A templom szemben állott és harangjának
                  zúgása áthallatszott a lakosztályba és folyton zavarta, ugráltatta a leülepedni
                  vágyó porszemeket. A kicsiny lélekharang rekedt csengése, amely téli éjszakában
                  csak egy-egy percre ha elállott, hozzátartozott már a lakáshoz és a ház asszonyát
                  csak kezdetben zavarta, később álomba ringatta. Szerette a kisebb harangokat,
                  megbarátkozott velök és többször biztatta Adélt, a szobaleányt, hogy ismerkedjék
                  meg a harangozóval; érdekes ember lehet.</p>
               <p>De most nem jó szívvel gondolt rá, fölrezzent álmából. A toronyóra reggeli
                  kilencet ütött. Felült ágyában, körülnézett, hogy alszik-e minden, aztán
                  megnyugodva, fennhangon mondta el magacsinálta reggeli imádságát, amelynek
                  elmondása nélkül nem lett volna bátorsága belemenni az aznapi uj életbe és
                  különösen nem a szinházhoz a próbára.</p>
               <p>Az ima igy hangzott:</p>
               <p>“Isten, isten, jó isten és Jézus Krisztus, szüz Mária, szent József és szent
                  Sebestyén, adjatok egészséget Nonónak, inkább mint nekem és Melittának is. Legyen
                  ugy, hogy engem szeressenek, akik csak ismernek és azok is, akiket én nem ismerek
                  és ne engedjétek, hogy nekem árthassanak, a szinpadi dicsőségemet elronthassák és
                  azokat, akik azt akarják: verd meg, verd meg, pusztitsad el és vedd magadhoz én jó
                  istenem! Istennek szent anyja, malaszttal teljes szűz Mária, légy kegyelmes hozzám
                  és tegyed meg, amit én akarok, vagy kivánok tőled: adj erőt és egészséget az
                  apámnak és a férjemnek is, nekem pedig sok pénzt, hogy ne kelljen nyomorognom és
                  hogy adhassak a szegényeknek. Miatyánk Isten, megszenteltessék a te neved,
                  ámen!”</p>
               <p>A kezét összetette, úgy imádkozott. Komoly volt, elmerült, de az ámen után, mint
                  egy jó kis diák, vidáman ugrott föl és nagy zajjal tárta ki az ablak-táblákat:</p>
               <p>- Föl, föl! - kiáltá trillázva és odalépett a férfi feje fölé.</p>
               <p>Az nyitott szemmel, mereven feküdt és sem az arcában, sem a tekintetében nem volt
                  élet. Csak az ajkai körül egy halavány sarkasztikus mosoly jelezte, hogy van.
                  Piroska rája kiabált, megrázta. Majd egy pohár pezsgőt értetett az ajkához. A
                  férfi ivott és kezdetben próbálgatva a beszédet, lassan, nehezen megszólalt:</p>
               
            </div>
            <div type="chapter">
               <head>IX.</head>
               <p>- Ne haragudjon rám és ne ijedjen meg. Már holt betegen jöttem ide és most az erős
                  vágyam, hogy itt örökre elaludjam. Mindig arról álmodtam, hogy így pusztuljak el
                  és most boldog vagyok, de ne féljen, én vigyázok a maga jó hírnevére!</p>
               <p>Piroska hallotta, amint az óra egy negyedet üt. A kezeit tördelte:</p>
               <p>- Istenem, istenem, mindig mondtam, hogy vigyázzon magára, ha értem nem, az
                  anyjáért! Mit fog az mondani, ha maga meghal.</p>
               <p>- Annak bizony baj lesz. Sohse kértem még asszonyt semmire, de a föld alatt, nem
                  bánom, ha nem is leszek gentleman: kérem magát, csináljon ki valamit neki a
                  színháznál. Igérje meg, hogy megteszi.</p>
               <p>- Esküszöm! - mondá a szinésznő ünnepiesen, de egy kissé szórakozottan.</p>
               <p>Az elpusztult ember elutasitó mozdulatot tett a kezével:</p>
               <p>- Tehát nem teszi meg, nem baj. Szűkölködni, szenvedni, talán éhezni is fog a
                  mamám; jól van neki, minek szült ilyen fiat. Voltaképpen nem is volt semmi
                  értelme, hogy a világra hozott. Mit csináltam, mit tettem? Az egész életemen át
                  mindig csak készülődtem. Minden munkásságom között ami ér valamit: az egy első
                  felvonás. És az életben is csak fél dolgok történtek velem; valami egész, amit
                  emlékül elviszek magammal a másvilágba, nem volt más, mint ez az éjjel!</p>
               <p>A Piroska arcán ez az éjszaka már letagadtatott, idegesen vonogatta a vállait és
                  kíváncsian nézte a férfi halvány, földszinüvé változó arcát. Halottat látott már
                  eleget, sőt egy időben - Marival együtt - szenvedélyesen jártak mindenféle
                  ravatalokhoz, de maga az elmulás még nem mutatkozott be neki soha. A szinpadról
                  nem igen ismerte ezt az erőszakos és nem kellemes átmenetet. Eddig mindig víg
                  darabokban játszott.</p>
               <p>Megfogta a férfi kezét, amelyen érezte, hogy hiába akarja, nem tudja
                  visszaszorítani. És elméjén, mint izgató és biztató igéret villant át a gondolat:
                  mindjárt haldoklást fog látni! A másik pillanatban azonban már visszavette rajta
                  való uralmát a józanság; ez ártana neki, határozottan ártana! A szinháznál - lehet
                  - emelné a tekintélyét, különösen a nők előtt; de viszont a közönség, aztán a
                  férje - ha ugyan megtudja - és az, aki talán már útban van és itt lesz, pont
                  tizkor, mit mondanának! Mégis, egy pillanatra vágya volt arra, hogy kitárja az
                  összes ajtókat és megmutassa a világnak, riválisainak - és különösen azok
                  anyjainak - színpompás alakjának tüzétől mint lett hitvány árnyékká egy erős,
                  nagy, fiatal, egykor nemes és bátor, rettegett és okos férfi.</p>
               <p>Az árny szeretett volna elsuhanni, de - ha lehet ilyesmiről szó - erőltette magát,
                  hogy éljen, szégyelte volna magát, ha itt meghal és kellemetlenségeket okoz.
                  Föltápászkodott:</p>
               <p>- Nyugodt lehet, föl tudok öltözni; az inas és a szakácsné lekisérnek a lépcsőn,
                  betesznek egy kocsiba. Tizre, tudom, itt rendnek kell lenni. Aztán vigyázzon
                  magára violám, tudom, hogy maga szereti, ha rosszul bánnak vele; de nehogy jőjjön
                  egy férfi, aki igazán rosszul bánik. Őrizkedjék a szamár emberektől, azok magára -
                  de mindenkire, aki geniális - veszedelmesek. Aztán a nagyon fiatal emberekkel se
                  kössön ki, azok ostobák és meg kell vénülniök, amig megtudják, hogy maga kicsoda?
                  És ha valami bajba jutsz, szólits csak engem, én a pártodra állok, verekszem
                  érted, a csontlábamat használva kard helyett, de csak addig tudlak megvédeni,
                  amig valahonnan elő nem kerited - a szíved. Ha rátalálsz, akkor jőjj utánam,
                  hozzám, mert el vagy veszve és megaláznak!</p>
               <p>Az asszony megborzadt és megharagudott:</p>
               <p>- Maga affektáns, ne bolondozzon, menjen!</p>
               <p>- Megyek, de ne nézzen ide, öltözködöm. És ne legyen hozzám gonosz; utoljára úgy
                  is vélem elmulik az egyetlen, aki megértette magát. Én is csak azért, mert asszony
                  vagyok szintén, tévesen születtem, ennyi az egész. Oh én undorodom magamtól, oly
                  nehezen és ügyetlenül öltözködöm, mint legelőször!</p>
               <p>Halkan nevetett még, aztán Piroska bepólyálta a téli kabátjába, egy szivart tett
                  az ajkai közé, homlokon csókolta és a másik pillanatban elfeledte, hogy élt valaha
                  egy férfi, akinek most élettelen testével - a szivar még füstölgött a szájában -
                  vágtatott az elegáns fiakker egy öreg asszony háza elé - - -</p>
               <p>... - Ujságokat!</p>
               <p>Adél hozta és nyurga arcának mindegyik szöglete valósággal kínlódott, hogy kerek
                  legyen, a boldogságtól, a hízelgéstől.</p>
               <p>- Jaj nagysága, igy még soha nem dicsérték. Mi a Nonoval már mind kibetüztük!</p>
               <p>- Melyik a legjobban, mutassa!</p>
               <p>Mint jóllakott gyermek a kalácsból csak az aprószőllőt: a szinésznő is csak a
                  legbiztosabb dicséreteket szedegette ki a cikkekből. A “csudás”-t, a
                  “nagyszerü”-t, az “önmagát fölülmuló”-t, mig azokat, amelyek az esztétika és a
                  fontoskodás, a mithologia vagy a kritikai módszer segedelmével dicsőítették: csak
                  fölületesen futotta át. Egyes föltünőbb részeket azonban fölolvasott a köréje
                  gyült cselédségnek, bárha az inasról, mint volt vidéki szinészről tudta, hogy
                  titokban, de állandóan irigykedik az ő színpadi dicsőségére. Ki is küldte, hogy
                  vegyen keztyüt, keresse ki az ezüst tálcát és jelentse, ha valaki jön.</p>
               
            </div>
            <div type="chapter">
               <head>X.</head>
               <p>Jött is.</p>
               <p>Legelőször virágokat hoztak, élőt, gyönyörü cserepekben, egy kocsiderékre valót. A
                  virágok között három szőllőtőke volt, két-két fürt mindeniken. Kettőt a cselédek
                  mindjárt leloptak.</p>
               <p>Aztán jelentkezett prémes galléru krémszínü téli kabátban egy inas. Jelentette,
                  hogy a nagysága uj kocsija lent van a kapu előtt. Piroska lelkendezve nyitotta ki
                  az ablakot:</p>
               <p>- Gyönyörü lovak, paripák, oroszok vagy angolok? Hogy hivják a lovaimat.</p>
               <p>- Helena és Páris!</p>
               <p>- Mari, Klári, Nono, Miska, Melitta, cukrot vigyetek le nekik!</p>
               <p>Maga is - hálóköntösben - csaknem leszaladt, hogy a rövid sörényü paripák vastag
                  és karcsu nyakát megcsókolja. Most olyan volt, mint valami vidéki kis birtokosné.
                  De ujra csengettek, egy mozdulattal megigazitotta a haját, hegyes ráncba huzta a
                  ruháját és szakasztott olyan volt, mint egy francia szobrászné, vagy egy orosz
                  diákkisasszony. Nagy lépésekkel és igen komolyan ment át a férfiszobába, egy régi
                  bőrkötésü könyvet vett a kezébe és olvasta - de csak ugy véletlenül -
                  Sallustiust.</p>
               <p>Hozzá méltó komolysággal - sőt némi gyanakodással - lépett be egy magas ur, akinek
                  arcán, egész alakján minden nagyobb volt, mint a rendes emberi méretek. Talán szép
                  férfi is lett volna, ha az arca nem teszi a csupaszság hatását, mivel a szakálla
                  és a bajusza szinte olyan szinü volt, mint az arca.</p>
               <p>Goethének valamelyik mondásával köszöntött be és kétszer is kezet csókolt. Aztán
                  leült és belekezdett valami körmondatba. Piroska nem birta kivárni, közbe
                  vágott:</p>
               <p>- Tudja-e, hogy amig magát nem ismertem utáltam a mágnásokat, elbizakodott majmok,
                  dicsekednek és letagadják, ha kidobják őket.</p>
               <p>- Az én ideálismusom pedig mindig ábrándozott önről! - felelte a férfi szerényen,
                  csaknem kenetteljesen. - És ugy érzem, hogy szükségem van önre a munkában, amit
                  végezni akarok...</p>
               <p>Piroska letérdelt a gentleman lábai elé és megcsókolta a kezét, úgy, hogy az
                  elpirult egészen a feje bubjáig.</p>
               <p>- Keljen föl - mondá - mert különben én is letérdelek mellé.</p>
               <p>- Tessék!</p>
               <p>De nem lehetett, az ajtó mögött a Melitta kiabálása hallatszott:</p>
               <p>- Mama, mama, itt van, megjött, hozott.</p>
               <p>- Ki?</p>
               <p>- A férjem! - mondá Piroska némi büszkeséggel. Majd magyarázásképpen
                  hozzátette:</p>
               <p>- Meg szokta látogatni a gyermekeket, együtt vezetjük a nevelést. Most külföldön
                  volt, nagyobbára Svájcban tartózkodik, a gyermekek rég nem látták. Bemutassalak
                  benneteket egymásnak? Szép volna, igazán!</p>
               <p>- Most nem, nincs hozzávaló hangulatom! De a fő a gyermek, ne zavartassa
                  magát...</p>
               <p>A nem aktiv államférfiu kalapja után nyult. Piroska megfogta a karját:</p>
               <p>- Várj, elküldöm mindjárt.</p>
               
            </div>
            <div type="chapter">
               <head>XI.</head>
               <p>Egymás nyakába borultak. Az elválva élő férj és feleség ugyancsak össze-vissza
                  csókolták egymást. Jó rég nem látták egymást.</p>
               <p>A gyerekek már fent kusztak az apjukon, Melitta a derekára csimpajkodott, Nono
                  éppen most próbálta meg, hogy lehet felülni a kerek, egészen a bőrig nyirt,
                  feltünően nagy fejre. Piroska a zsebében keresgélt, majd mig szeme könybe lábbadt,
                  a széles vállára hajtotta a fejét:</p>
               <p>- Hol voltál ilyen soká? Mi? Illik ez? Ha a gyerekeket elhanyagolod, ezt értem; de
                  engem!? Hoztál angol bonnet Nononak?</p>
               <p>Egy vékony angol leány, kis utazó táskáját a kezében tartva, csudálkozva nézett a
                  különös családra, amely most egymásba csimpajkodva, olyan volt, mint egy
                  gombolyag.</p>
               
            </div>
            <div type="chapter">
               <head>XII.</head>
               <p>A családi érzés enyhe szárnnyal szállt le a primadonnára.</p>
               <p>- Ma én fogok főzni, gyerekek ma én főzök! - kiáltá és nyomban feltűrte
                  hálóköntöse ujját.</p>
               <p>- De miből? kérdé a kiáltásra előtermett szakácsné tekintete.</p>
               <p>Egy húsz frankos török aranyon kivül semmi néven nevezendő pénz nem volt a házban.
                  Azt is Nonótól kellett volna elcsalni, ami nem volt a könnyű munkák közűl
                  való.</p>
               <p>- Ah - mondta Piroska egy pillanatra elszomorodva - én nagyon szerencsétlen
                  vagyok! - És a férje felé fordulva, szerelmesen és megalázkodva folytatá: Jó, hogy
                  hazajött, ha nem jön haza, ma éhen halunk a gyermekeivel. Melitta, kérj a papától
                  öt forintot piacra!</p>
               <p>A férj egy idegen állam százas bankjegyét adta át a szakácsnénak, aki jól ismerte
                  már ezt az ügyet: előbb bankházba kell vinni, átváltani. Az ügylet gyorsabb és
                  biztosabb lebonyolitása céljából elvitte magával Nonót, mire Melitta sirva és
                  sértődve futott utánuk. Leszalajtatták vele a szobalányt és azután - nehogy a
                  pénzügyi manipulációból kimaradjon - utánuk loholt az inas is.</p>
               <p>Az angol leány csudálkozva nézte ezt a kivonulást és a beszédet nem értve, arra
                  gondolt, hogy a gyermekek nem akarják elfogadni. A szemei megteltek könnyel, a
                  szája rángatódzott. A szinésznő odafutott hozzá és megcsókolta, körülcsicseregte,
                  hizelkedett neki és bolondozott vele, addig nem nyugodott, még az idegen leány
                  halálosan szerelmes nem lett bele. És csakis a leány makacs ellentállásán múlt,
                  hogy nem ő húzta le a cipőjét, nem ő fektette az ágyba, mindenesetre félig cipelve
                  vitte át a legszebb szobájának legjobb kanapéjára, hogy ottan kinyugodja
                  magát.</p>
               <p>Mikor az asszony visszatért az urához, már a bonne karrikaturáját hozta magával,
                  olyan ijedt képet vágott mint az -:</p>
               <p>- Ugyan ilyen mamlaszt hoz maga a gyerekeinek?! - kérdé aztán félig haraggal,
                  félig mulatozva.</p>
               <p>Majd a következő pillanatban elejtve a bonnet, a gyerekeit, mélységes komolysággal
                  mondá:</p>
               <p>- Gombalevest fogunk főzni, aztán párolt felsárt grizes laskával, semmi egyebet.
                  Úgy mint régen. Emlékszik azokra az ebédekre. Csak ketten ültünk az asztalnál,
                  mennyit sírtam, ha egy félórát késett, mennyit nevettünk egymásnak. Az volt a szép
                  idő, voltaképen most is ilyen időnek kellene lenni. Akinek két ilyen nagy és szép
                  gyermeke van - megint eszébe jutott, hogy gyermekei vannak - aki, mint mi,
                  rászületett arra, hogy boldog családi életet éljen: ne engedje magát eltéríttetni,
                  bár sokban különböző a véleményünk.</p>
               <p>A mindig mosolygó férj elkomolyodott. Tudta már, hogy mi jön: egyike ama nagyszerü
                  - de ritka pillanatoknak - amikor az asszony a tisztesség nevében kibeszéli a
                  fejéből a tisztességet. Amikor egyet-kettőt fúj a fejére és egykettőre eltünnek az
                  elméjéből mindama szégyenteljes és szörnyü gondolatok, amelyek az ő csúfos
                  megcsalattatására vonatkoznak. Az imént, még mindent tudott; most már csak sejt
                  némelyeket, ködszerüen, betegesen élt, elhitte, hogy mi sem könnyebb mint az, hogy
                  az asszony hűtlensége az ő féltésének fantasmagoriája. Hol a kézzel fogható
                  bizonyiték, hogy - amint beszélik - fűvel-fával megcsalja? És a becsületessége
                  mellett itt a bizonyság: a Piroska esküje!</p>
               <p>Megjött mint rendesen, szinte periodikusan jelentkezett. Most nem súgta a fülébe,
                  hanem szárazon mondá:</p>
               <p>- És ha meggondolom - maga gyalázatos - hogy magán kivűl nem szerettem soha
                  senkit. Isten engem ugy segéljen! Ugyan igyekeztél elrontani, emlékszel-e? Mily
                  szerény, alázatos és félénk voltam az első esztendőben. De te már lánykoromban
                  tanítottál. Volt én nálam valaha naivabb, jobb, ártatlanabb teremtés? Egy tővirág,
                  aki cserépben él, elzárva az ablak közé, az se lehet butább. Amikor megláttad a
                  míderemet, emlékszel-e, hogy elpirultam? Soha otthon én slafrokkban nem jártam.
                  Mindig állig felöltözve és amikor az öregebb szinészek meg akarták csókolni a
                  nyakamat, mindig sírva fakadtam. - Minek élünk mi külön?</p>
               <p>- Csakugyan, van benne valami! - mondá a férfi elgondolkozva, majd igen
                  felélénkülve.</p>
               <p>Ez a férfiú is azok közé tartozott, akik minden pillanatban hajlandók az életet
                  újra kezdeni. Tegnap még rájok szakadt a világ; ma reggel früstök után pedig ők
                  szaladnak neki a világnak, hogy kifordítsák sarkaiból. Azért mondom, hogy reggeli
                  után, mert dacára friss, vidám, gömbölyű külsejének, bizony vérszegény volt ő
                  kelme és amikor üres volt a gyomra, rendszerint akkor látta a mindenféle
                  árnyékokat. Mindig ilyenkor hitte erősen, hogy a felesége megcsalja és
                  nevetségessé teszi. Amiről szegényke voltaképpen nem is tehet, kénytelen vele,
                  beteg! - mentegette magában, miután főbelövési igéretek után otthagyta, elvitte a
                  fehérnemüit, az elektroteknikai szerszámait, mert nagy elektroteknikus, külföldön
                  tekintély, elég ismert föltaláló és meglehetősen geniális volt - szegény.</p>
               <p>De Piroska nem volt most “beteg”. Az egészség és a tisztaság volt maga. Oly
                  otthonos, oly kedves, oly őszinte:</p>
               <p>- Nem mondom, hogy nem fogok egy kissé kacérkodni; arra szükség van, fájdalom, a
                  mesterség miatt. Oly fárasztó néha. Forduljon el ilyenkor, ne nézze, látszat az
                  egész!</p>
               <p>Jóizűen összenevettek és belefogtak nagyszerü tervezgetésekbe. Hogy más lakást
                  vesznek, esetleg kibérelnek egy kis palotát, szalónt fognak tartani, ahová majd
                  ellátogat a tisztességes hölgyvilág, a szellemi előkelőségek.</p>
               <p>- Ha kell, ha akarod, elhozom neked a miniszternéket! - heveskedett a primadonna.
                  Majd átfogta az ura nyakát, hízelegve kérdé:</p>
               <p>- Akarsz te itthon valami lenni? Adok neked egy államférfiút! Hopsza!</p>
               <p>Megcsókolta a férje homlokát és átlejtett az államférfiúhoz.</p>
               
            </div>
            <div type="chapter">
               <head>XIII.</head>
               <p>Az aránylag fiatal kegyelmes úr ezalatt már átment minden alak és színbeli
                  változáson. A várakozástól - és a hidegtől - volt már savanyú és zöld, mint az
                  éretlen barack, a haragtól és más egyéb lelki felindulástól pedig olyan forró és
                  piros, mint a főtt rák. Szeretett volna elmenni vagy csengetni, de meg sem
                  moccant, mert diszkrét volt, mint akit papoknál neveltek és katonáéknál
                  tanítottak. Mégis el volt szánva, hogy kikapatja a primadonnát, de ahogy
                  meglátta, elhalványodott.</p>
               <p>Egy gőgös úrnő állott előtte. Egy asszony, akinek a tekintete azt kérdi tőle; mit
                  keres ön itt uram? Az államférfiú szeme ugyan leszokott arról, hogy az élet
                  legközönségesebb jelenségeit megismerje; de bárha megfigyelő erejét részint
                  eszményi, részben csak komplikált jelenségek fölismerésére tartotta fenn: egészen
                  világosan látta, hogy itt valami felsülésféle történt. Körülbelől olyan, mint
                  amikor miniszteri tárcát ajánlottak föl neki és már-már a zsebében érezte a
                  kincset, amikor valami hirtelen fordulat a kezéből kivette és az orrához
                  értette.</p>
               <p>- Gondolom, nincs itt mit keresnem! - mondá, hogy megelőzze az eseményeket és hogy
                  legalább erkölcsileg ő legyen felül.</p>
               <p>- Ellenkezőleg, igen örültem a szerencsének. Csakhogy az imént érkezett meg az én
                  kedves kis uram, piszkos, poros, füstös az uttól, meg kell mosdatnom.</p>
               <p>- Nem zavarom önöket a viszontlátás örömében! - mondá nem egészen folyékonyan az
                  államférfiú és kézcsók nélkül akart távozni.</p>
               <p>De Piroska hanyagúl az orra alá dörzsölte a kezét:</p>
               <p>- Ajánlom magamat jóakaratú kegyelmébe! - mondá kenetteljesen. Majd szárazon
                  hozzátette:</p>
               <p>- Vigye el a kocsit, az én kocsimat, az ön kocsiját, mi szegény asszonyok mégis
                  csak inkább lóvasúton járunk!</p>
               
            </div>
            <div type="chapter">
               <head>XIV.</head>
               <p>Tizenegy óra lett, próbára kellett menni. A színigazgató - egy sunyi polgárember -
                  valami förtelmes huncutságot eszelt ki. Azt, hogy két Helena-premier legyen
                  egymásután, két estén. A második premieren más Páris, valóságos, igazi férfi Páris
                  játszott, azonfelül a második felvonásba egy közjátékot szúrtak bele: a kártyázás
                  helyett az egész mithologia, élén Helenával, elmegy valami éjszakai lokalitásba
                  és ott mindenfélét cselekszik, főképpen táncol. Ezeket a részeket kellett próbálni
                  és hogy ezt lássák és fölülbírálják, ott voltak már a Piroska összes
                  kirendeltségei. Egy-két újságíró, akik alig aludtak néhány órát; felköltették
                  magukat, hogy szolgálatjára álljanak és megmondják a primadonnának, hogy így, vagy
                  úgy, ezt, vagy amazt, ezért, vagy azért másképp kellene csinálni. Szegény, jó
                  fiúk, alig láttak a fáradtságtól, fáztak és szomorkodtak, de a remény derengett
                  előttük: “Majd öt, vagy tíz év múlva, majd ha kissé öreg lesz!” Annál vidámabban
                  csicsergett a két fiók. A tegnapi sikertől szinte kinőtt a bajuszuk, oly elevenek
                  voltak, hogy kicsiny hijja, majd kibuktak a ponyvafüggönyös páholyból. Volt még
                  nehány úr elbújva földszinten, emeleti páholyban, délelőtt is szerelmes urak,
                  akiknek a lelkén a primadonna zongorázott messziről. Elég volt valamit
                  elgondolnia és azok megcsinálták azt a koncertet, amely neki kellett és
                  tetszett.</p>
               <p>A főközönség azonban Nono és Melitta volt, akik apjukkal jelentek meg és
                  közvetetlenűl a karmester mögött foglaltak helyet. Piroska kezdetben nekik
                  játszott, velök bolondozott. Hogy mulassanak, leütötte Calchas fejéről a
                  cilinder-kalapot; hogy bizzanak, visszautasította - de egészen komolyan - a kövér
                  Páris csókjait, pedig máskor még ő biztatta, ugratta, úgy, hogy a szegény
                  fiatalember, valahányszor vele játszott, azon az estvén sohse vacsorázott mást,
                  csak tejet. Pedig szeretett enni.</p>
               <p>Alig tartott a próba egy óráig. A divának még csak egy kicsinyt énekelnie kellett,
                  valami keringőt, amelyet Offenbach egy állitólagos unokaöccse komponált a
                  Helenához. Elég vidám kis dana volt és Piroska fölöttébb élénken énekelte, de a
                  végét hirtelen elharapta. Valakit meglátott a nézőtéren, a poéta szolgáját, a
                  nevezetes Simont, akinek szokatlanúl kifejező arcán oly borzalmas, szinte már
                  nevetséges volt a kifejezés. Otthagyta kartársait, magához intette az inast és
                  szólott:</p>
               <p>- Csak mondja meg, én nem ijedek meg semmitől. Valami baj van?</p>
               <p>- Meghalt! - súgta Simon kiáltva, pathetikusan, mert érezte, hogy igy kell, a hely
                  miatt ahol van.</p>
               <p>Éles, szivből jövő zokogás tört föl egyszerre a homályban, azt se tudták honnan,
                  merről jön. Javithatatlan, éhomra flirtölők ijedten ugráltak föl rejtekhelyeikről,
                  az ötletes Páris leszaladt egy pohár vizzel, az igazgató azonban mindjárt látta a
                  helyzet kegyetlen józanságát:</p>
               <p>- Vége az estének, tudtam! - szólt egy szelidet káromkodva.</p>
               <p>A zokogásból azonban egy mély sóhaj vált ki és Piroska megszólalt:</p>
               <p>- A testvérem, több mint testvérem halt meg! De ne félj, első a kötelesség!</p>
               <p>Aztán az ura karjába kapaszkodva, ízlésesen, halkan szólt:</p>
               <p>- Édes, úgy-e elmegyünk hozzá!?</p>
               
            </div>
            <div type="chapter">
               <head>XV.</head>
               <p>Aznap nem lehetett; egyszerűen nem volt lehető. Oly könnyű valakire rádobni a
                  kárhoztatás kövét, a kő mindig kéznél van, a lábunk előtt, a kezünk ügyében és oly
                  nehéz valahová elmenni, ahol egész biztosan nem vár az életnek legcsekélyebb öröme
                  sem.</p>
               <p>Másnap azonban alig pitymallott, Piroska neki indúlt; látni akarta mindenáron,
                  mielőtt beletennék a koporsóba. A lelkébe akarta vésni alakját, eltenni emlékét,
                  megőrizni a lelkét, amely őt annyit mulattatta, csaknem mindig érdekelte és
                  amelyet mindeddig jogos tulajdonának tartott.</p>
               <p>Úgy tekintette, mint második, kényelmes énjét, amely őt szolgálja, neki szerencsét
                  hoz, mindig rendelkezésére áll.</p>
               <p>Voltaképpen dühös is volt rá, hogy ily angolosan ajánlotta magát; de haragjával
                  legfőképpen mégis csak a teremtés ellen támadt, hogy ki merte nyújtani a kezét
                  azután, ami az övé. Igy lázadozva, részint könnyezve, részint a reggeli járó-kelők
                  különösségét csudálva ért el a klinikáig, amelynek halottas kamrájában - lent a
                  pincében - egy fenyőfa asztalon feküdt a költő, fekete szalonruhában, a kezében
                  olvasó.</p>
               <p>- Milyen szép! - mondá Piroska, - bár még csak távolról látta.</p>
               <p>Az ura megállt a küszöbön. Ő előre ment és letérdelt a halott lába előtt.
                  Imádkozott és kérdezte magától: ki ez? Valakit, aki ehhez hasonlitott, egykor
                  ismert, szeretett.</p>
               <p>De ebben nem volt semmi abból. Az arca olyan, mint egy dilettáns festette kép:
                  nincs benne arány, konstrukció és szín. A melle: mintha szalmából kitömött kabát
                  volna csak. Mennyit sírt, mennyit nyugodott egy férfi mellén, amelynek ehhez mégis
                  némi köze volt!</p>
               <p>Ez a gondolat röpködött a simára fésűlt, hosszú és tömött haj alatt, amely most
                  mégis csak fölborzolódott egy kissé. Főképpen a gyűlölségtől, hogy nincsen
                  módjában, még neki sem lehet embert csinálni ez összetöpörödött valamiből.</p>
               <p>- Azt mondta - ő mondta - hogy a halott is fölébred, ha én erősen ránézek. Ébredj
                  föl! - gondolta magában az asszony, az utolsó szót félhangon súgta.</p>
               <p>- Szeretném megcsókolni! Szabad? - szólt aztán a környezet felé fordulva.</p>
               <p>Az ura intett:</p>
               <p>- Ne... a gyerekek!</p>
               <p>Piroska megvető tekintettel sújtotta:</p>
               <p>- Ő most az én gyermekem! - mondá és megcsókolta háromszor a homlokán, egyszer a
                  kezén.</p>
               <p>Két elzüllött költőtárs virrasztott a halott mellett, azaz, hogy éjfélután jöttek
                  ide, igen beborozva. Nagyon megillette őket a művésznő magaviselete, csaknem
                  megéljenezték, pedig előbb az egész éjszakán át egyebet se tettek, mint őt
                  szidták. Az egyik nyomban kezet csókolt neki, a másik meg ráborult a halottra,
                  ölelte, csókolta, siratta elpusztúlását és kiénekelte.</p>
               <p>- Isten veled te isteni Majdnem. Gyurikám, angyali György, isten veled, élj
                  boldogúl! Azaz, hogy nem élsz és azért te különb vagy, mint mink, akik azt
                  hisszük, hogy vagyunk! Lőn neked mennyei pusztulásod, ezen isteni nő megcsókolt
                  angyali Gyuri.</p>
               <p>Csuklott. A másik, aki voltaképpen részegebb volt, de jobban bírta, folytatta a
                  búcsúbeszédet?</p>
               <p>- Itten fekszünk mink! - elég szép mozdulattal rámutatott a halottra. - Tisztelt
                  gyülekezet: ő volt közöttünk a fő Majdnem. Majdnem író, majdnem becsületes ember,
                  majdnem úr. Mert ez vagyunk mi, ez a mi sorsunk, híres magyar íróké. Ez a
                  viszonyok mélyében rejlik, ez a föld kipárolgása...</p>
               <p>A vörösképű költő ríva fakadt, a másik is szipákolt, egymás nyakába borúltak és
                  egymást csókolták.</p>
               <p>Most egy harmadik férfialak lépett be és nagyszepegve közeledett a halott
                  felé:</p>
               <p>- Igy kell téged viszontlátnom György! - kiáltá hamis hangon.</p>
               <p>A boros emberek nekiestek:</p>
               <p>- Ugyan ne nyaggasd még a halálában is.</p>
               <p>- Mindig utána jártál, folyton kerested ott, ahol tudtad, hogy nincsen. Irtózott
                  tőled. Rokonának adtad ki magadat és senkit sem utált úgy, mint téged!</p>
               <p>- Ne tréfáljatok; ez a hely nem arra való! Nincsenek nagyságodnál kézirásai! -
                  fordúlt a furcsa, nagyfogú ember az elmélyedve imádkozó Piroskához.</p>
               <p>- Micsoda szemtelenség! - szólt a primadonna és eltávozott a nyirkos helyről,
                  szivében mélyen megalázva, megtörve, maga sem tudta voltaképpen miért?</p>
               <p>Az ura mind a hangját féltette; de abbanhagyta, látván, hogy az asszony csakugyan
                  szomorú.</p>
               <p>Este kihagyta a betéteket, a táncot, semmit nem ismételt és másnapon első volt a
                  temetésen, oly mély és komoly gyászban, mint senki az elhunyt hozzátartozói közül
                  sem. Fejét lehajtva ment a koporsó után, de azért mindent látott. Azt is jól
                  látta, hogy az államférfiú, aki megjelent pártja tehetséges publicistájának
                  végtisztességén: egy egészen fiatal, bajusztalan katonatiszttel megy karonfogva.
                  Sőt azt is látta, hogy a jelentékeny politikus soha még ilyen babonás tisztelettel
                  nem nézett reá. Köszön neki, és bár nem veszi észre, ujra köszön.</p>
               <p>A fiatal ember most kérdez tőle valamit, alighanem azt, hogy ki ő. Az államférfi
                  súgva említi a nevét, a sűrű fátyolon keresztűl látja, hogy az ő nevét mondja.</p>
               <p>A tisztecske most gőgösen vállat von, mintha csak azt mondaná: “minek köszön
                  ennek?”</p>
               <p>Biztos, hogy ezt mondta. A primadonna megborzadt. Most először borzadt meg
                  magától. Valami sajátos véletlennél fogva megtalálta a szivét, amelyről eddig
                  sejtelme sem volt. Nem tudta, hogy van, nem vette észre.</p>
               
            </div>
            <div type="chapter">
               <head>XVI.</head>
               <p>A színésznő csudálkozva nézett a fiatal tisztre. Mintha más emberfajta lenne az,
                  mint amely e földön él. Egy új jelenség, melyet ime fölfedez. Boldogság - és
                  egyszersmind veszedelem - hogy ilyen van.</p>
               <p>A férfi ugyanazzal az elfogulatlan tekintettel néz reá, mint ahogy ő szokott,
                  egyedül csak ő. Sőt több fensőséggel, úgy, hogy le kellett sütnie szemhéjait, amit
                  először tett meg komolyan. Tréfából sokszor megcselekedte, sőt szempillájának
                  vibráltatása volt egyik legfőbb huncutsága. Eddig azt hitte, hogy vakmerő, biztos
                  tekintetű lény, aki maga az elfogulatlanság, aki bele néz a napba is - akár csak
                  színpadi rivalda lenne - nincs rajta kívül senki. És ez még föntebbről látja a
                  világot mint az operette-primadonnaságnak kétségkivül magas és aszú sziklája,
                  amely hiába van elborítva virággal, nem terem abban virág, nem nől meg a fa, hiába
                  szórják tele mindenféle finom maggal, - kivész belőle minden illuzió.</p>
               <p>“Ez a fiú egészen olyan lehet, mint én, olyan szemtelen!” - gondolta magában Tóth
                  Piroska és nyilván azt értette azalatt, hogy az szintén nem vesz komolyan senkit,
                  még őt sem, még magát sem. “De szép kölyök!” - tette hozzá aztán, amig szíve
                  valamely eddig nem ismert elfogódásban összeszorúlt.</p>
               <p>“Oh istenem, ez az ember engem még bántani fog!” - támadt föl az asszonyban egy
                  előérzet, amely ebben a pillanatban megmondott neki mindent, csak a beszédét nem
                  értette meg kellőképpen. Inkább csak testi vonatkozásaiban volt az előtte világos,
                  mert hirtelen oly érzése támadt, mintha az ő meleg és piros szivén a fiatal férfi
                  lakkcsizmájának fényes sarka tapodna. Fölszisszent fájdalmában, de egyszersmind
                  kéjelgett a kínban és a megaláztatásban.</p>
               <p>“Legjobb volna megfogni és megcsókolni a kezét, hogy ne bántson!” - Igy
                  gondolkozott magában Tóth Piroska.</p>
               <p>És mivel a cselekedet, a gyors elintézés barátja volt, igyekezett arrafelé, ahol a
                  hadnagy tolongott.</p>
               <p>Most egészen közel kerültek egymáshoz. A tömeg úgy szorította őket, hogy a karjuk
                  érintkezett. A férfi kiszabadította karját, nem kért abból az ingyen
                  gyönyörűségből, hogy az asszony testével véletlenűl érintkezzék. Piroska is oldalt
                  húzta az urát és a két született ellenfél közelről jól megnézte egymást.</p>
               <p>A tiszt csak messziről volt szép; az arca, az alakja csupa ellentmondás. A homloka
                  - szemöldöke fölött - dudoros, olyan mint a szenvedélyesen gondolkodó embereké,
                  aztán magas és borús, mintha az egész világ gondja mind benne borongana. A szája
                  viszont vastag és piros, egyedül a csók bölcsességére termett, ama ajkak közül
                  való, amelyek csak kénytelenségből esznek, azért, hogy szerethessenek és amikor
                  lélekzésre nyilanak, a levegőt is csókolják. A válla széles, mint egy uhlánusé,
                  mint egy fauné, alkalmas arra, hogy a meztelen, kövér nymphák közül kettőt is
                  elhordjon rajta; de a keze amellyel a lányokat végre is meg kell ragadni -
                  keskeny, puha, gyenge: munkátlan királyok és munkás courtisanok keze.</p>
               <p>A primadonna - férfi dolgában a legcsudálatosabb műértő - minden részletével és
                  teljes egészében birtokába vette ez alakot, a maga tökéletes pendantját, és
                  lelkében már is - teste teljes pompájában - együtt volt, összeölelkezett vele.
                  Átadta magát neki és elvette őt magának, mint fenséges, de csak a saját
                  konstrukciójának hirtelen megtalált, kiegészitő részét. Mert ez a férfi ő volt:
                  hideg mint a sír és szenvedélyes mint a forró és friss vér. A számítás és az
                  eszeveszettség, a dél és az észak egyben; maga az egészség és maga a perverzitás.
                  A nyaka egy fiatal bikáé és mégis lányos; oly szemes, mint egy angol zsivány és a
                  tekintete egy-egy pillantásra még is oly ártatlan, mint egy leánygyermeké. Ez
                  aljas mint ő és nobilis mint ő; de e két tulajdonság úgy összekeverődött, hogy
                  nincs az a lelki chemia, mely ki tudná választani az igazi alapot.</p>
               <p>A fiatal tisztnek meg volt minden tökéletessége, csupán egy nagy hibája -: a
                  fiatalsága. Huszonkét, huszonhárom éves lehetett.</p>
               <p>“Mit nézem ezt a gyereket? Ez jó lesz a Melittának, majd ha az megnől!” - gondolta
                  magában Piroska és a tekintetével nyomban kényszerítette a pártvezért, - aki mohó
                  és melancholikus tekintetét különben sem vette le róla, - hogy a fiát nyomban
                  bemutassa.</p>
               <p>Megtörtént. A tiszt fejét büszkén és ügyetlenül, mint egy fiatal paripa, bókra,
                  féloldalt hajtotta, de nem vette észre az asszony előre nyújtott kezét. Nem
                  mondott semmi lekötelezőt, semmi hízelgőt. Némán mentek előre, egymás mellett,
                  mert a Piroska ura elfogta az államférfiút. El akart vele valamit intézni; de
                  különben is ösztönszerüleg engedelmeskedett a felesége ki nem mondott, de
                  megérzett akaratának.</p>
               <p>Mindig, amikor így háttérbe kellett vonulnia, morgott; de az asszony, az
                  állatszelidítő vad szigorával nézett rá és a férfi meglapult. Most is így történt.
                  Előre eresztette a tisztet; vagy húsz lépést szótlanság közben tettek előre.</p>
               <p>A fiatalember szólalt meg először.</p>
               <p>- Maga az első szinésznő, akit ismerek. Azt mondják, maguk félelmetesek. Ha lehet,
                  ne bolonditsa el az apámat.</p>
               <p>- Mi jogon gorombáskodik maga velem mindjárt az első találkozáskor?</p>
               <p>- Mert azt hiszem, nem lesz második.</p>
               <p>- Csak megnéz egy szerepemben! Magának fogok énekelni a Helenában, jőjjön el
                  ma.</p>
               <p>- Nem megyek. Én már csak a cirkusznál maradok.</p>
               <p>- Szépek a cirkusz-kisasszonyok?</p>
               <p>- Szépek, jók és bátrak. Értenek a lóhoz. Aki a lóval bánik, rossz ember nem
                  lehet.</p>
               <p>- Én is szeretnék hozzá érteni. Tanítson meg lovagolni.</p>
               <p>- Hogyne! - mondá a tiszt minden meggyőződés nélkűl. Majd jezsuita módra
                  hozzátette:</p>
               <p>- Jó lesz, ha engem békén hagy.</p>
               <p>- Maga is engem.</p>
               <p>- Tudja mit? Ne szóljunk mi az életben soha egymáshoz!</p>
               <p>- Jó, ne szóljunk!</p>
               <p>A primadonna kocsija előállott, az ismerkedésnek vége volt. Piroska bucsuzóra
                  odaintette magához az apát:</p>
               <p>- A fia tetszik nekem - mondá. - Hogy hivják? Aba? Miféle név az? Végre is mikor
                  fogunk mi ketten, magával, egy kicsit cigányozni? Holnapután nem játszom. Itthon
                  azt mondjuk, hogy Bécsbe megyek a szabónémhoz és átlumpolunk egy éjjelt. Van most
                  holdvilág?</p>
               <p>Valószínű, hogy a primadonna mindezt nem gondolta komolyan; de szenvedélye volt az
                  igérgetés, hogy a boldogság színes kendőjét lobogtassa a férfiak előtt. No, olykor
                  oda is dobta, igaz, hogy leginkább akkor, ha nem igérte.</p>
               <p>A politikus elvörösödve hallgatta és izgatottan nézett körül, hogy nem hallják és
                  nem látják-e? Mert szerette volna, ha hallják is, nem is, ha látják is, nem is,
                  hogy itt milyen szerencse érte és hogy mily veszélyben forog a világ előtt az ő
                  kenetteljes komolysága. De már nem volt módja arra, hogy az igéretet
                  megköszönhesse. Előállott a férj, beült a primadonna mellé, aki csudálkozva
                  nézett reá:</p>
               <p>- Ni, maga is itt van?</p>
               
            </div>
            <div type="chapter">
               <head>XVII.</head>
               <p>Egy miniszter, kinek minden porusára jut egy érdeklődő, nem volt annyira
                  elfoglalva, mint ez az asszony.</p>
               <p>Nem is valószinű, hogy a nap az ő számára is csak huszonnégy órából állott,
                  különben mint végezte volna el minden dolgát, hogyan tárgyalhatott volna le
                  reggeltől éjfélig húsz embert, kétszer annyi ügyet. Mert voltak ügyei szép
                  számmal, peresek, perenkívüliek és ha nem voltak, csinált.</p>
               <p>Nem élhetett afférek nélkül és kellett a lelkének, hogy személyes érintkezéseken
                  kívül, még levelek által is a legbensőbb ismeretségeket folytassa. Írásban
                  kacérkodni, összeveszni, kibékülni, megszédíteni és kiábránditani: mindez egyike
                  volt ama különös mesterségeknek, amelyeket ő talált ki és igazi szenvedéllyel
                  űzött.</p>
               <p>Szerette a folytonos, az izgatott munkát; de szerette a lustálkodást is és ünnepe
                  volt, ha egyedül, tétlenül feküdhetett. De mind ritkábban volt része ilyen
                  ünnepségben.</p>
               <p>A korszak, amely őt felvetette és felszínen tartotta, ugyancsak igénybe vette.
                  Sajátos egy idő volt az: egyszerre pénz lett az országban, a külföldi bankok
                  jöttek, a hitel osztotta kegyeit, a főváros valóban főváros kezdett lenni. És a
                  neki mód nyomán mindenféle, addig alig ismert étvágyak, luxusok, sőt szükségletek
                  támadtak.</p>
               <p>A legjobb családapák szeretőt kezdtek tartani. Pénzük volt rá és a pénz
                  kiválasztotta az ingó asszonyerkölcsöket, megkisértette és bevette a szegény
                  leányokat.</p>
               <p>Volt-e valami összefüggés az operette-színház fellendülése és a patriarchalis
                  erkölcsök megrendülése között? - ma már nem lehet megállapítani. Csak az
                  bizonyos, hogy mágnások és patriciusok szép és tiszta feleségeik mellett - nem
                  tudható tisztán, mely okból - a legbensőbb, önfeláldozó és sokszor nem is titkolt
                  viszonyt tartották fenn könnyű lelkiismeretű, de igen kis műveltségű hölgyekkel,
                  akik gyakorta még szépek sem voltak nappal, de a gáz fényében, kifestve,
                  levetkőzve vagy kiöltözködve, ezer férfi vágyainak kiállítva, bódítók és
                  bolondítók.</p>
               <p>A színház erős és állandó mérge ugyancsak hatott, mert friss volt és a lázas
                  munkában meggyengült idegrendszerek nem tudtak annak ellentállani. És talán még
                  jobban azért, mert ezt a mérget egy csudálatos asszony inkarnálta, egy nő, aki
                  vágyat tudott kelteni a tapasztaltabb aggastyánban és az ártatlan diákban,
                  bomlasztott, rontott, korrumpált, pusztán azzal is, hogy élt. De ezenkívül még
                  mosolygott, mozdult, piros nyelvét és erős állkapcsában fehér és ép fogait
                  esténként csaknem ezer férfinak mutatta meg. És mulatott rajta, ha előtte egészen
                  ismeretlen alakok jelentkeztek, hogy kapja be és marcangolja szét őket.</p>
               <p>Jöttek hozzá - minduntalan jártak - kövér asszonyságok vékony hanggal, soványak,
                  akik basszusban beszéltek. (Akármilyen formájuak, a tipikus bőrtáska a karjukon.)
                  Vászont árult az egyik, előkelő volt a másik, Tóth Piroska néha csúfosan kidobta
                  őket, néha meg bolondozott velük, tapogatta az édeskés arcaikat, bizony volt rá
                  eset, hogy le is ült velük uzsonnázni és sírt azzal, aki közülök özvegy volt, egy
                  másiknak - mert goromba élceket tudott - mindenféle megbízásokat adott, kinevezte
                  külső kulcsárnéjának.</p>
               <p>Szívbéli és gazdasági ügyeit azonban mégis csak maga végezte. Fogadott mindenkit,
                  még pedig a legnagyobb előzékenységgel és olyan nyiltsággal, hogy az illető
                  megdöbbent.</p>
               <p>Egyszer valami bankdirektor ment föl hozzá: egy parókás, középkorú úr, aki érezvén
                  közeli halálát, hajlandó volt valamely áldozatot hozni szívének is. A sok
                  szerencsés kötés után bele akart rohanni egy szerencsétlen kötésbe. Tudta, hogy
                  belepusztúl, de hát ha azt is megissza? Szeretni és szerettetni akart és ha már
                  rászánta magát, eljött a legelső, a legfinomabb forráshoz. Volt hozzá módja,
                  tehette.</p>
               <p>Egy olcsó háztelket ajánlott föl Piroskának, nem azért, hogy az házat építsen,
                  hanem hogy húszezer forintot nyerjen rajta egy félév alatt.</p>
               <p>A primadonna a legkomolyabb udvariassággal bánt vele:</p>
               <p>- Úgy-e, a szeretőm akar lenni? Mi, csak vallja be bátran. Úgy-e, az?</p>
               <p>A bankár hozzászokott a gyors és exakt tárgyaláshoz és körűlnézve, hogy nincs-e
                  valaki a közelben, aki megsarcolja vagy kidobja, határozottan felelé:</p>
               <p>- Az, igen.</p>
               <p>- Egy millió! Ez a legkisebb összeg, de ezért biztosan. Mondhatom magának, megérek
                  annyit. Magamnak többe vagyok! - mondá Piroska száraz, szinte üzleti hangon.</p>
               <p>A beteges úr fölállott és távozni óhajtott. A színésznő nem engedte, megfogta a
                  vállait - az ember beleingott - és csudálatos jóakarattal folytatá:</p>
               <p>- Tréfa, uram, tréfa. Az ajánlkozása megtisztel, de nincs időm. Már foglalkozva
                  vagyok és végre nekem uram is van. Minden jó volna, de abszolute nem tudom, hogy
                  mikor fogadhatnám. Ha be tudnám úgy osztani az időt, de képtelen vagyok rá.
                  Úgy-e, nem haragszik rám és nem áll rajtam bosszút?</p>
               <p>Keresetlen egyszerűséggel, a lehető legőszintébben beszélt. Sőt, miután kitalálta,
                  hogy a szegény embernek nem éppen ő rá van szüksége, hanem keres valakit, aki
                  elpusztítsa, kinézett számára a segédszínésznők között egy csinos leányt, ennek a
                  maga költségén megigazíttatta a fogait, - a lányka elébb egy cukrászdában volt
                  alkalmazva - fölruházta, kistaffirozta és egy napon - amikor a bankár is vizitelt
                  - meghívta theára. Egymásnak adta őket, aztán tovább ment, mint aki jó
                  cselekedetet vitt végbe.</p>
               <p>Pedig ami a morált illette, voltak erről is némely fogalmai. Most is nyakába vette
                  a várost, hogy a költő anyjának kenyeret szerezzen. Pénzzé tette azokat az
                  emléktárgyakat és könyveket, amelyeket a néhaitól kapott és az összegből valami
                  alapítványt akart tenni annak a nevére; de közben egy házaló hamis csipkét és
                  színpadi ékszert hozott: ezeknek nem állhatott ellent, a “szent pénzt” - mint
                  ahogy ő nevezte - elköltötte.</p>
               <p>Az urától kért kölcsön, de mivel annak nem volt, megaprehendált rá és új-életcélt
                  tüzött maga elé. A tizedik familiáris korszak harmadik napján: beváltotta igéretét
                  és egy bécsi utazás címén tényleg elment a politikussal egy intim körbe, hogy
                  kimulassa és kibúsúlja magát.</p>
               <p>Úgy érezte, hogy a sok próba, játszás, esemény - és különösen szívének gyanus
                  föltámadása után - joga van arra, hogy egy kissé szórakozzon. Vagy amint ő mondta,
                  “magáért is tegyen valamit”!</p>
               <p>Tett is! Estétől másnap délig mulatott tekintélyes, komoly nagy urakkal, akiket új
                  barátja a kedveért meghívott. Volt ezek között egy idegen herceg is és ő mindig
                  rajongott a hercegekért. “Különösen jó modoruk van!” - mondá. Ez azonban
                  véletlenül igen egyszerű volt a modorában és szokásaiban, hamarosan becsípett.
                  Sok baj volt vele, mindenáron úgy akarta a pezsgőt inni, ahogy nem szokás és
                  amilyen módba Piroska csak reggel felé egyezett belé. Akkor, midőn a mámor őt is
                  megszédítette egy kissé. És ha az előkelően nevelt uraknak oly vad kedvük támadt
                  abban, hogy lemondjanak a neveltségről, mit tehetett ő, a népnek egyszerű
                  leánya?</p>
               <p>A vad orgiában mégis ő volt a legfelől és az ő elégtételére szolgál, hogy az
                  éjjelnek az a része érdekelte legjobban, amikor az urak politizáltak. Olyan
                  dolgokat hallott itt, ami neki a legnagyobb mértékben imponált. Mint intézi nehány
                  mágnáscsalád az ország sorsát; mint fordít ezen az intrika; mit fog tenni a
                  parlament és mint készűl ezt a tettet fölrugni egy pár úr. Amit különben a maga
                  kis szinházában mindent tudott és nem történhetett nála nélkül semmi: íme az
                  ország nagy szinpadára is van belépése.</p>
               <p>Tágra nyitott szemekkel nézte, hogy a megmeztelenítés dühe mint vesz erőt az állig
                  begombolkozott, a folyton és mindig nehéz posztókba öltözött urakon. És híres
                  szabadelvűek kifejezték lelkük titkos vágyát - az abszolutizmus után; chouanok, a
                  világ előtt aulikusok, pedig ordítva kivánták az anarchiát, mert igazság nincs,
                  csak abban.</p>
               <p>Itt titkok voltak. És az asszony beleragadt e titkokba. És mindjárt érezte is,
                  hogy nem tud többé megélni e levegő nélkűl. Kell a lelkének.</p>
               <p>Ez és négy sötét orosz ló - az államférfi másnapi ajándéka - határozott sorsa
                  fölött; változtatott az alakján, amelynek szine egy kissé engedni fog a
                  pompájából. Az események következnek. Kedvese lett a komoly férfiúnak és ezzel új
                  világ nyilik meg számára. Jelentkezik - az idegrendszere.</p>
               
            </div>
         </div>
         <div type="group">
            <head>Idegrendszere.</head>
            <div type="chapter">
               <head>I.</head>
               <p>Tóth Piroska huszonkilenc esztendős lett és ezt az alkalmat fölhasználták arra,
                  hogy huszonötödik születésnapját ünnepeljék. A nevezetes nap sok minden fontos
                  dolgokkal esett egybe, úgy, hogy az egy kissé sok volt magának a színésznőnek is,
                  aki pedig a sok és változatos akciót szerette. Megérkezett a vidékről apja, és
                  instaláltatott a lakásban a következő megokolással:</p>
               <p>- Más művésznőnek anyjai vannak, nekem apáim. Azaz, hogy csak egy. De az egy
                  drága, a drágábbnál drágább. Szigorú ember és épp azért fogok vele együtt lakni.
                  Elhatároztam, hogy komoly életet élek. Egy anya végre is csak nő: hamarosan elnéző
                  lesz bűneink iránt, érti gyengeségünket, és ha jó anya, csak akkor veszekszik, ha
                  valami szegény ujságíróra, vagy kedves, de vagyontalan színházi habituére vetünk
                  szemet. A férfi, az más! Apám őrizni fogja erényeimet, megöl, ha...</p>
               <p>Nem fejezte be, a végét elnevette. Különben is, legtöbb állítását a végén
                  megbánta, egy időben le is cáfolta. De az utóbbi egy-két esztendő alatt, a komoly
                  politikus mellett, egy kissé megkomolyodott. Latin szavakat tanúlt meg - azokat,
                  amelyekből a magyar politika él - és gyakorta kisérletet tett arra nézve is, hogy
                  következetes legyen. Az apját mégis minduntalan más állásokra nevezte ki. Egyszer
                  azt mondta róla, hogy pénzügyi tanácsos, máskor, hogy alpolgármester, bizalmasai
                  előtt többrendű fináncnak nevezte. Igazság szerint nem igen tudta, hogy miféle
                  polgári állást viselt, sőt könnyen megingathatták volna abban a meggyőződésében
                  is, hogy csakugyan az apja. Azért - amikor az öreg megjött - hevesen és könnyezve
                  csókolta össze.</p>
               <p>Idegeit e napon érezte először. Reggel, mindjárt korán Melittával volt baja. A
                  gyorsan növő kis leány féltékeny volt az anyjára, különösen a politikustól
                  féltette, mert látta, hogy az anyja figyelmében, de a cselédek előtt is fontosabb
                  személy kezd lenni, mint ő. Hiába csitította az apja, - aki gyakran tartózkodott
                  otthon, - mindhiába kedveskedett neki az anyja: gyűlölte a tekintélyes urat, nem
                  akart bemenni a szobába, ha az ott volt, nem ült a kocsijába, nem evett abból,
                  amit hozott, az ajándékait a sutba dobta, és midőn reggel meg akarta csókolni,
                  végigkarmolta a kegyelmes orcáját.</p>
               <p>Melitta az anyjától nagy verést kapott, talán az első, igazi verést, - a buffkákat
                  és kis pofonokat nem számítva. A kis leány nem sírt, halvány ajkait
                  összeszorítva, csorba fogai között, selypítve mondta:</p>
               <p>- No megállj, no megállj! - Nem lehetett megérteni, kit fenyeget, anyját, vagy
                  anyjának úri barátját-e!</p>
               <p>Nonó, a fiú, váratlanúl, testvérje ellen foglalt állást:</p>
               <p>- Csak fenyegessed, majd a bácsi bezárat! Ha ő akarja, bezárathatja a papát is.
                  Egy gróf több, mint egy kapitány. A grófnál is több egy herceg. Mama, mikor lesz
                  egy herceged?</p>
               <p>Nono is jól kikapott. Általános siralom és félsz között készültek a nagy napra,
                  amely inkább politikai vacsorának indúlt, mint születésnapi lakomának.</p>
               <p>Csendes, de gazdag és szeriózus estvére készülődtek.</p>
               <p>A régi ötletes, de gyülevész társaság - akik lelküket, sőt testüket adták oda,
                  hogy a szinésznő azon emelkedjék - le volt fújva. Lassacskán csak ő felsége belső
                  titkos tanácsosai törettek a háznál, no meg az az egy-két szolgaember, aki ezeket
                  mint udvari poéta követte. A férjet persze tűrni kellett; de ennek nagyúri
                  allurejei, sőt anyai részen előkelő rokonsága volt. Ami egy kissé megnyugtatta a
                  különben liberális és szépszellemű kegyelmes urat, akinek illuzióját egyáltalán
                  nevelte az, hogy férj és házigazda van a közelben. Ez a szerető mindenképpen
                  szerette az erkölcsöt, az izgatta, zsongította, sőt mi több, mindennapi szüksége
                  volt, mint a mindennapi tiszta fehérnemű.</p>
               <p>A többi alak is, aki megjelent a vacsorán, kivétel nélkül erkölcsi, sőt részben
                  valláserkölcsi alapon állott. Sőt közöttük egy, a haza reménye és a legközelebbi
                  jövő minisztere; egyenesen jellem volt. Mindenkitől megkövetelte, hogy karakter
                  legyen, szigorúan ítélt, és jaj volt annak a barátjának, aki hellyel-közzel nem
                  egészen korrekt urakkal mutatkozott az utcán. Megrótta ezeket délelőtt és délután
                  ő sétált azokkal a fél-gentlemanokkal. Útálta a címeket; a királyon kívül nem adta
                  meg senkinek; de a maga részére igen megkövetelte. A zord és félelmes úrnak föl
                  sem tűnt, hogy nem egészen fair dolog, - legalább az ő szempontjából - ha együtt
                  vacsorázik és barátkozik a férjjel és a szeretővel. Aligha gondolkozott ezen a
                  témán; élvezte, hogy milyen vak és szamár a családfő, akivel a felesége ma
                  szokatlan kedves volt. Úgy látszik, valami hallatlan megaláztatáson törte a
                  fejét.</p>
               <p>A haza szigorú jövője együtt érkezett a bizonyos jelennel. Egy emberrel, aki
                  bürokrata és tudós volt, mielőtt miniszter lett volna; de a puha piros széken egy
                  nap alatt kigubózta magát. Erkölcs dolgában ez nem volt olyan finnyás és dolgozott
                  a bűnnel mindaddig, amíg arra rá nem húzták a büntetőtörvénykönyv egyenruháját.
                  Nagy kedély, bájos férfi, akinek nem volt csak egy meggyőződése, az, hogy
                  Magyarországot kormányozni kell, akárhogy, de kormányozni. Rendkívül féltette a
                  parlamentarizmust, mert amikor először volt Bécsben “elvesztette a szívét”. Arról
                  győződött meg, hogy nemzeti autonómiánkat csak ajándékba kaptuk onnan és mindjárt
                  elveszik, ha működése egy pillanatra megakad.</p>
               <p>Kiváló vendég nem volt még csak kettő. A kis király, egy szép és derék mágnás, aki
                  rendkívül kellemetlenkedett a korrupciónak, aki vigyázott Magyarország vagyonára
                  és becsületére, de emellett a legtágabb lelkiismerettel gyarapította a maga
                  vagyonát és határszéli birtokain élt a jus primae noctissal. Dísznek - de
                  megszokásból is - elhozták még Keled urat is, egy kis sovány agglegényt, aki
                  röptében úgy lőtte le a fecskét, mint ahogy gyerekek a legyet fogdossák
                  augusztusban. A kissé korlátolt gentleman néhány ember életét is elvette, - mindig
                  csak a törvény határain belül és ezért ő volt a kormányzati rendszer kiegészítője.
                  Még pedig olyan formán, hogy az ellenzéken ült és miatta, nyiltan, bizonyos alakok
                  ellen nem mertek semmiféle disznóságot elkövetni.</p>
               <p>Mulatságnak, szórakoztatónak és hogy ízesítse a vacsorát, - mint ahogy a
                  Betty-szósz az angol húsokat - meginvitálták a publicistát is, akit minden adott
                  alkalommal megeskettek, hogy amiről beszéltek, nem fog soha senkinek beszélni egy
                  szót sem - csak írni hasábokat. A jól öltözött s kitünően táplált szegény ördög
                  állott mindnyájuk között a legvalláserkölcsibb alapon és egyszersmind ő volt a
                  Tiborc, de csörgősapkával a fején.</p>
               <p>Már a levesnél előadott egy pár tréfás keserű szentenciát:</p>
               <p>- Adjanak kilenc milliót és Magyarországot kilenc hét alatt beviszem a
                  Reichsratba!</p>
               <p>Majd hogy meg nem verték. Csak a miniszter kacsintott felé tréfásan. Hangos,
                  keserű, vad vita fejlődött ki; majd megették, majd megölték egymást és ezalatt a
                  színésznő idegei megnyugodtak.</p>
               <p>És a komoly társaság léhaságában mintha valami elégtétel rejtőzött volna az ő
                  számára. Nem igen szokta magát analizálni; de most eszébe jutott, hogy mivel
                  különbek ezek, mint ő? Sőt talán ő becsületesebb, ha férfiúnak születik. És
                  mennyivel férfiasabbak ezek nála? Voltaképpen pletykázó és intrigáló asszony
                  mind, egyiknek erősebb a karja, - a karjának az úgynevezett malaca - a másiknak
                  gyengébb. Az egyik trainiroz, a másik nem; az egyik festi magát, másik csak
                  szeretné, de nem teszi. Sütik a hajukat mind és úgyszólván isszák a parfümöt. Még
                  a publicista tetszett neki a legjobban; csak ne lett volna úgy összegubancolva a
                  szakálla, mintha árokparton hált volna szegény. A fejét, hiába, nem tudta
                  kivasaltatni. Az olyan kusza és gyűrődött volt, mint amilyen síma és vasalt a
                  nadrágja. De határozottan ennek volt a legtöbb esze, mégis mindig lehurrogták.
                  Hallgatni azért nem hallgatott:</p>
               <p>- Az urak elhatározhatnák, hogy egy esztendeig nem lopnak. Meg kellene nézni,
                  változtat-e ez a viszonyokon?</p>
               <p>A házibarát elhallgattatá a mosdatlan száját.</p>
               <p>- Ezt a hangot - mondá szigorúan - ebben a házban, kikérem magamnak!</p>
               <p>- Nincs semmi nízusa! - tódította Jövendő úr.</p>
               <p>- Vonja vissza! - sápította a cementarcú agglegény.</p>
               <p>- Visszavonom. Különben ítéljen a nagyságos asszony, nincs-e igazam?</p>
               <p>- Igaza van, ki kell dobni! - mondá a háziasszony a színpadi-rögtönzések nyelvén.
                  Az író idegeskedve húzta be a fejét vállai közé.</p>
               <p>- Egy kissé sokan vagyunk! - szólt a házibarát.</p>
               <p>- Akkor maga menjen el! - jegyezte meg Tóth Piroska röviden.</p>
               <p>A házigazda lépett közbe:</p>
               <p>- Nem tűröm, hogy maga, asszonyom, sértegesse a vendégeimet!</p>
               <p>Elfelejtette, hogy ő maga is vendég volt itten. Feleségét felbőszítette ez a
                  vakság és a kínos zajongásban a kedvese fülébe súgta:</p>
               <p>- Látja ezt az embert? Hát lehet ezzel élni? Ez két esztendeje látja, hogy mi
                  történik és teszi magát, hogy nem látja. Utálom magukat férfiakat a gyávaságuk
                  miatt, hogy a kellemetlenséget csak akkor veszik tudomásúl, ha már arcukba vágták.
                  Felbőszít ez az ember, akarom, hogy egyszer minden kétséget kizárólag rajta
                  kapjon. Végre csak elhagy? Demoralizálja a gyermekeimet.</p>
               <p>- Állást kell neki adni külföldön.</p>
               <p>- El kell utaztatni, mi? Menelaus óta maguk mást sem tudnak.</p>
               <p>Valami keveset csendesedett, higgadt a társaság. A publicista tréfára fordította a
                  cinizmust.</p>
               <p>- Két ok miatt esett belé a nyű Magyarországba - mondá igen vidáman. - Az egyik
                  ok, hogy valami levantei ágensok keleti szőnyegeket hoztak be a vámon. A szőnyegek
                  valóban szépek, mindenki vágyik rájuk. A szőnyegekhez aztán mindenféle artisztikus
                  kényelem kell. Művészet, hogy maradt volna ama görög isten fejében! Mindenki be
                  akar rendezkedni, díszes otthonra szert tenni. Régebben úgy volt, mintha
                  sátrakban laknánk...</p>
               <p>Magának beszélt. A fagylalt és fekete kávé korszaka következett el és az éltük
                  delén túl levő férfiak pihentek egy kicsinyt a politikában és a házasszonynak
                  udvaroltak, de valamennyien és oly erősen, ahogy csak a régi módi urak tudnak.
                  Kedvesek, ötletesek voltak; de olyan nyiltak, hogy a ház barátjának morális érzéke
                  szenvedett. Indítványozta, hogy kártyázzanak, bárha ő nem kártyázott, nem is
                  szivarozott. Hideg száju és hideg kezü volt.</p>
               <p>Az urak kártyáztak - a vidám Tóth még jobban neki vidámodott - az asszony pedig
                  elment, hogy jelen legyen a gyermekek lefekvésénél. Senkisem tartotta
                  természetellenesnek, hogy a ház barátja is átment egy olyan szobába, ahol nem
                  füstöltek.</p>
               <p>Elfeledkeztek róla, mint ahogy az már máskor is megtörtént. Az asszonyt még
                  egyszer-kétszer számonkérték, mire Tóth úr megilletődve ellágyult hangon
                  szólott:</p>
               <p>- Hagyjátok, anyai kötelességeit teljesíti. Van-e ennél bámulatosabb asszony? Ő
                  feleség, anya elsősorban; művésznő, társaságbeli dáma másodsorban. Hagyjátok.</p>
               <p>Hagyták, el is feledték, amíg maga a férj kezdett nyugtalankodni, és kiment, hogy
                  fölkeresse. Ez volt a színleges ok arra, hogy egy pár pillanatra távozzék; az
                  igazi egy kis babona: nem járt neki a kártya. Gondolta: megfordul, ha egy kissé
                  abban hagyja. Átment a másik szobába, ott nem talált senkit, a szőnyegajtón
                  keresztül bekukucskált a harmadikba. És ebben a pillanatban meglátta azt, amit
                  sokszor sejtett, néha bizton érzett, de megragadni mint valóságos igazságot soha
                  sem tudott. Most módja volt benne, az asszony és az úr kétségkívül a
                  legbizalmasabb viszonyban voltak egymással. Nem lehetett eltagadni semmit, de
                  úgylehet az asszony nem is akarta, sőt nem lehetetlen, hogy az idegeit előre is
                  kellemetesen borzolta föl a várható dráma. Annyiszor látott színdarabokban
                  ilyenfajta jeleneteket; a férfiak buta képe mulattatta, szörnyü összekoccanásuk
                  fölizgatta. Talán áhítozott is rá, hogy mint igazi szereplő vegyen részt
                  ilyesmiben. Az új, magán még nem tapasztalt szenzáció kellett az idegeinek? Vagy
                  része volt még ebben is a számításnak, de nem durván, hanem úgy, hogy maga sem
                  tudott róla, csak ösztönében élt az a ravaszság, amellyel a két férfit - aki
                  lelkén és testén élt - egymásnak rohantatja? Hadd verjék össze a koponyáikat,
                  melyik erősebb? Amelyik gyengébb, aztán pusztuljon?!</p>
               <p>A férj nem tartozott az úgynevezett jónevelésüek közé, nem vonult vissza; belépett
                  a szobába, az asszonynak rohant. A szerető elhalványodva, de félvállról és
                  mosolyogva nézte, amint a gömbölyü ember egy rekedt “így” orditással a hátráló
                  asszony felé tört.</p>
               <p>- Ez ocsmányság! - mondá az úr szárazon, mint aki a legképtelenebb helyzetben is
                  fegyelmezni tudja magát. Hogy szónok volt, talán most vette hasznát először. A
                  szó, amit használt, jó és tárgyszerű volt, de ő még maga se tudta mire alkalmazza.
                  Az első pillanatban cselre gondolt, hogy férj és feleség itt összebeszéltek. De
                  így nem lehetett színházat játszani! A férj legkomolyabban meg akarta fojtani a
                  feleségét, aki nem is védekezett. Némúlt tekintettel, megjuhászodva és reszketve
                  nézte az urát; talán az imponált is neki e pillanatban. A következő pillanatban
                  vége volt e kedvező hatásnak. Az ura dühében elkezdett sírni és ordított, bár a
                  csábító szinte vigasztalásképpen minduntalan hangoztatta:</p>
               <p>- Megadok minden elégtételt... Kímélje ő nagyságát... önmagát kímélje, a
                  gyermekeit...</p>
               <p>- Mit akar, kit akar? Jőjjön uraságod. Nyitott mellel állok ön előtt, végezzünk
                  csendben.</p>
               <p>A színésznő férje elereszté felesége dekolletált nyakát és ordítva, zokogva neki
                  indult a csábítónak, de egy kissé lassan. Amikor már közelébe ért, amidőn meg
                  akarta volna ölni, a vendégek mind felugráltak, bejöttek. Megérkezett az új apa
                  is, hálóköntösben, nagy tajtékpipa a szájában, - ijedtében nem tudta kivenni.
                  Koros voltánál, állásánál és tekintélyénél fogva érezte, hogy az ő vállán van a
                  kötelesség, hogy rendet csináljon. Fekete fogai között, hófehér szakállába
                  mormogta:</p>
               <p>- Ez valami! Azért hogy szegény ember vagyok, ezt nem tűröm. Nem engedem, hogy
                  bántsák a leányomat. Jer gyermekem. - A pipaszárt nyújtotta felé, hogy azt
                  megfogná.</p>
               <p>Senki sem nevetett. Félt mindenki. Az erkölcs elővette őket. Azaz, hogy a
                  nyilvánosságtól való félelem.</p>
               <p>A szent házasság nyilt, szinte ünnepies megtörése alkalmából tágra nyitott szemmel
                  néztek egymásra a férfiak.</p>
               <p>Ha a “Fremdenblatt” kiírja, megtudják az udvarnál, a császár! - rebegett a
                  gondolat a valláserkölcsi alapon álló csábító elméjében, vibrált a homlokán,
                  éppen hogy ki nem jött a száján. Egyrészt büszke is volt, mert valamely cselekedet
                  történt körülötte, szinte azt lehetne mondani, hogy vele. Végre egy tény! Ugy is
                  azzal vádolták eddig, hogy hiányzik belőle minden férfias keménység! Másrészt
                  sajnálta a feleségét. Ettől az ügytől vissza fogja kapni régi neuralgiáját.</p>
               <p>A szigorú ember, a haza jövője, szederjes lett a haragtól.</p>
               <p>- Mit csináltatok, mit csináltatok nekem?!</p>
               <p>Megint csak úgy fogta föl a dolgot, hogy valamely tény csak az ő kedveért vagy
                  kedve ellenére történhetik csak.</p>
               <p>- Meg kell verekedni, a föld alá kell tenni! - mondá a korlátolt elméjü agglegény
                  és sértő pillantásokat vetett a férjre, aki gutaütéses poseban, de ott állott a
                  csoportban és az idegen szemlélő ebben a pillanatban már alig vehette volna ki,
                  hogy legfőképpen ő az, akivel valami nagy kellemetlenség történt.</p>
               <p>- Applanálni kell az ügyet! - szólt a miniszter szeliden. A publicista szerette
                  volna, ha ezt rábizzák, de most egyszerre tényleg kinézték innen, elküldték a
                  városba “vigyázni.” Legfőképpen azért, hogy csak maguk, egyedül uriemberek
                  legyenek jelen, ha az eltussolásra sor kerül. Mert valamennyinek mégis csak ez a
                  honi, - vagy talán általános emberi? - módszer jutott az eszébe: elkaparni a
                  kellemetlenséget, befödni ha csak vékony réteggel is. Ha később nyilvánosságra
                  jut, ha mindenki érzi - már nem különböztethetik meg határozottan, kitől és honnan
                  ered. A mindenki kellemetlensége lesz; hozzá tapad az általános szennyességhez.
                  Egy kevéssel több, egy kicsinnyel kevesebb, az már mindegy!</p>
               <p>Bejött Piroska - aki közben kiszökött - igazán halaványan, leeresztett hajjal,
                  csupa bánat és leszereltség. A férjnek könybe lábadt a véres szeme, amikor
                  meglátta. E lágy embernek erőfeszítésébe került, hogy el ne zokogja magát és hogy
                  bocsánatot ne kérjen tőle. De megsértett hiúsága még tartogatta megpuhult
                  csontjait. Kikiabált az inasnak és reszkető hangon - de mégis valamennyire
                  tisztességes poseban - parancsokat osztogatott:</p>
               <p>- Mondja meg az uraknak, hogy jelenlétük fölösleges. Adja nekik a kabátjukat!</p>
               <p>Piroska intett, hogy az inas ne mozdúljon, Tóth úr ezt tudomásul vette.</p>
               <p>- Jól van - mondá - tehát akkor én fogok elmenni! Pakkoljon.</p>
               <p>- A nagy, vagy a kis angol zsákba? - kérdé az inas nem minden él nélkül.</p>
               <p>- A nagyba! - szólott a férj szárazon.</p>
               <p>Az ujonnan installált apa, szinésznő lányára nézett, hogy vajjon nincs-e neki
                  kötelessége e művelet körül? Vajjon nem kell-e neki jelen lennie, amikor a férjnek
                  pakkolnak, ah nem utoljára! Mert a villamosság és házasságtörés e századában
                  előreláthatólag még többször fog ismétlődni ez a tüntető cselekedet és
                  mindannyiszor meg fogja hatni az asszonyt, mert egy ránézve keserü jelenséget lát
                  benne. Azt, hogy egy férfi elhagyja, ha az csak a férje is. El birja hagyni, a
                  siffonból elviteti a keményített ingeit, a mosdóról levéteté a necessairejét és a
                  dióolajos üveget, amellyel a férfiak a hajukat barnitják. Az a kis olajos üveg,
                  amely ott kint hozzáütődött az ezüsthátas hajkeféhez, oh be szomorú hangot
                  adott!</p>
               <p>- Ne engedjék el, még megöli magát! - mondá az asszony és ő maga ment a férje
                  után. Hátulról megérinté a vállát:</p>
               <p>- Bocsásson meg nekem, még egyszer bocsásson meg nekem! - suttogta inkább
                  szerelmes, mint siró hangon. A férj meg se moccant, az asszony folytatá:</p>
               <p>- Maga az oka. Elhanyagolt, a férfiak társaságát többre becsülte mint az enyémet.
                  Bosszúból történt és nem szerelemből. Különben sem történt semmi, esküszöm!</p>
               <p>A férfi megdöbbenve fordult vissza, mert mint minden férfiu - még az aljasabbja is
                  - komolyan vette az esküvés régi formáját, és nem tudta megérteni, hogy az
                  asszonyoknak ebben gyakorta más az ízlésük.</p>
               <p>- És még hamisan esküszik! - ordított föl dühös fájdalommal és puha öklét
                  fölemelte, hogy lesújtson reá. Az asszony megfogta a kezét, de fejével odabújt a
                  férje melléhez:</p>
               <p>- Ölj meg, ölj meg! Jól esnék, ha a te kezedtől kellene elpusztulni!</p>
               <p>Édes, alázatos szavai most sírásba fultak, igy folytatta:</p>
               <p>- Ne hagyj el, ne hagyj el, te vagy az én fejem, én neked a tested vagyok. Nem
                  tudom elviselni ha elmégy. Én egy szegény beteg asszony vagyok, kiszolgáltatva
                  mindenkinek, ha magamra hagysz. Gyógyítsál inkább.</p>
               <p>Tóth úr szemei is megnedvesedtek és könyein keresztül kancsalítani kezdett. Még
                  elutasítólag viselkedett, huzódozott, szitkozódott, de az asszony már felismerte
                  szemében a derengő bűnbocsánatot, és hogy kész maradni is, ha valamely
                  tisztességes úri formát talál. Egyszerre elhidegedett ettől:</p>
               <p>- Különben menj, - mondá méltatlankodva - menj, ha neked úgy tetszik és ha neked
                  fontosabb a magad ostoba féltékenysége, mint gyermekeink boldogsága és
                  nyugalma!</p>
               <p>- És az én becsületem! - suttogta a férfi oly szívszaggató hangon, hogy a Piroska
                  idegei beleremegtek. Nem, ez idegekben még volt jó érzés, reagáltak a más
                  fájdalmára. Ujra fölmelegedett az ura iránt, megsimogatta az arcát:</p>
               <p>- Szegény kicsiny kis uram, nem tudtam, hogy magának az ilyesmi fáj. Azt hittem
                  nem veszi komolyan, hogy tudja régtől fogva. Én művésznő vagyok, nekem...</p>
               <p>Tágra nyíltak a szemei, ott volt, hogy egyszerre rájött az igazmondás vágya,
                  helyesebben az őrülete. Gyónni akart, bevallani mindent:</p>
               <p>- Igen is megcsaltalak; nincs annyi hajad szála, ahányszor megcsaltalak. Akkor sem
                  voltam a tied, amikor egészen a tied voltam. Cégére voltál e bűneimnek, takarója a
                  kedvteléseimnek. És érezzed magadat megtisztelve, hogy nevetségessé, lehetetlenné
                  tettelek! Mért vettél el, hogy mertél elvenni engem. Én művésznő vagyok és csak
                  egy erkölcsöm van, hogy teszem.</p>
               <p>Azonban Piroska megállott, ajkai nem bírták, fizikailag képtelenek voltak arra,
                  hogy kimondják az igazat. Mélységes becsületességgel az ura szemébe nézett és
                  mondá:</p>
               <p>- Jól van. Menjen el és ha majd messziről látja, hogy gyanúja milyen utálatos
                  volt, ha mindenkitől azt fogja hallani, hogy mily tiszta életet élek: jőjjön
                  vissza gyermekeinkhez, akiknek magára szükségük van. De, ha most botrányt csinál,
                  nem akarom látni többé soha. Isten vele!</p>
               <p>- Jól van, Isten vele! - mondá a férj, kezét rátette a kilincsre és elment. Az
                  inas vitte utána a nagy angol zsákot. Az új apa - aki a cselédek fölött a
                  fegyelmet már is átvette - intézkedett a kisebb zsák dolgában és vejét kikisérte a
                  lépcsőházig. Ott erősen megszorította a kezét.</p>
               <p>... Reggel volt már, Melitta ébren, az udvari ablaknál leselkedett, mikor mennek
                  már el a vendégek, hogy oda bujhasson az anyja ágyába. Látta az apa kivonulását és
                  az ablakon keresztül, a kezével csókot intett utána.</p>
               
            </div>
            <div type="chapter">
               <head>II.</head>
               <p>A rossz asszony - ebben a pillanatban még maga is hitte, hogy rossz - nyomban
                  lefeküdt. Egyszerre beteg lett, de nem komolyan. Hálószobája ajtaját félig nyitva
                  hagyta és a szomszéd ebédlőbe hívta az urakat, hogy ott beszéljék meg az
                  ügyet.</p>
               <p>A nézeteltérés - becsületbeli ügyről levén szó - meglehetős nagy volt közöttük. A
                  vallásosan erkölcsös csábító mindenekelőtt fordítani akart egyet a dolgon:</p>
               <p>- Itt a fő - mondá - ő nagysága és ő nagysága becsülete. Tóth úr - megnyomta az
                  “úr” szót - és én is, mellékes alakok vagyunk. Nem szabad a világnak tudnia, hogy
                  mi ketten, férfiak mért mérkőzünk.</p>
               <p>- Előbb meg kell korbácsolni? - mondá a verekedős agglegény.</p>
               <p>- Eh, lári-fári, el lehet intézni az egészet verekedés nélkül. Állami kiküldetést
                  fogunk monsieur Tóthnak adni. Szenvedélye az elektrotehnika; menjen
                  Bostonba...</p>
               <p>A legtekintélyesebb férfiú elvörösödött a dühtől:</p>
               <p>- Ez a ti felfogástok. Még a szeretőitek fehérneműit is az ország pénzén akarjátok
                  tisztíttatni.</p>
               <p>A csábító elhalványodott és egy körmondathoz kereste az első szót. Egy szép
                  mondathoz, amelynek alapján félelmes barátjával összevesszen. Már ki is nyögött
                  egy “valamint”-et, amikor a készülődő jelenetnek a publicista megérkezése hirtelen
                  véget vetett.</p>
               <p>- Az egész város mindent tud! - jelenté zordonan.</p>
               <p>- De kitől?</p>
               <p>- Öntől!</p>
               <p>Egyszerre leönözték és elég nyiltan gyanúsitották azzal, hogy a friss hírrel ő
                  szaladta be a várost.</p>
               <p>- Kitől tudják? Nevetséges. A férjtől első sorban! Az az úr, úgylátszik, büszke
                  arra, hogy ő még verekedhetik a felesége erényeiért! - mentegetődzött az író.</p>
               <p>- Szemtelen, - jőjjön be! - kiáltott ki a színésznő a sötétből.</p>
               <p>Most már két helyen, parallel tárgyalták az eseményt. Az egyik szobában levők
                  átkiabáltak a másikba, amíg a zürzavar teljes lett. Oly teljes, hogy a társaság
                  legnagyobb elméjű ura elérkezettnek vélte az időt, hogy az egész kusza affért a
                  legapróbb elemeire felbontsa.</p>
               <p>- Lássuk a tényt! - mondá igen lassú hangon, hogy annál jobban ügyeljenek. A
                  “tény” szó különben is imponált, különösen Piroskának, aki felült ágyában és
                  rendkívül megtisztelve, de lélekzet visszafojtva hallgatta, amint a rendkívüli
                  ember boncolni kezdte a még friss faktumot:</p>
               <p>- Az egész inkább taktikai kérdés, mint érdemleges. Mert mi történt! Egy férj
                  gyanakszik a feleségére, lehet hogy némi okkal. Párviadalra hívja ki azt, akivel
                  gyanúsítja. Az illető visszautasítja a gyanút, becsületszavára fogadja, hogy mi
                  sem történt, de a következő órában súlyosan - levélben - megsérti a gentlemant,
                  aki becsületét keresi. Mire verekednek e sértésért, ami nem súlyos, sem nem
                  aggodalmas, ellenkezőleg lovagias és könnyü!</p>
               <p>Elbámúltak e logikán, amelyben minden benne volt, ami nekik csak tetszett. A
                  halálosan megsértett megsértése, a lényeg eltussolása, az úgynevezett “nagy
                  férfias” vonás, megtiprása a gyengébbnek, egy - bár hazug - lovagiasság, és
                  mindenekfölött: föl- és visszafelé fordítása, összekúszálása az egész esetnek.</p>
               <p>Csakhogy össze nem csókolták. A leginkább érdekelt gentleman hálás és bocsánatkérő
                  tekintetet vetett reá. Elérzékenyült, kellemesen fölizgatott, csaknem boldog
                  hangulatban távoztak, sorra rendre kezet csókolván a színésznőnek, aki alig várta
                  már, hogy elmenjenek, oly éhes és álmos volt. Sietve, de jóízűen evett; sietve,
                  egy-kettőre elaludt.</p>
               <p>Dél elmúlt, amikor fölébredt. Amint kinyitotta szemeit, egy fiatal ember állott
                  előtte. Beeresztették, mert ugyanaz volt a neve, mint annak, aki az inasokat és a
                  kocsist fizette.</p>
               
            </div>
            <div type="chapter">
               <head>III.</head>
               <p>Nem réműlt meg, még csak meg sem lepődött. Az életnek egyetlen fordulata sem
                  hozhatta zavarba; nagyjából valamennyit ismerte, ha nem a valóságban, a
                  színpadról. Mindig, mindenre elkészült, asszony létére így került fölül mindig.
                  Azonkívűl biztosra várta ezt a fiatal férfit, rettegve, kiváncsian és egyszersmind
                  boldogan. Sőt ama két év alatt, amíg jövetelét leste, pusztán a várható vizit
                  gondolatára, akárhányszor kéjes borzongás áradt szét az idegein. De most, hogy
                  meglátta, öröme még nagyobb volt, mint ahogy előre elképzelte. Elvörösödött,
                  arcára húzta a takarót.</p>
               <p>- Nem szabad? - kérdé a katonatiszt, inkább szárazon, mint illedelmesen.</p>
               <p>- Mindenkinek szabad, éppen csak magának nem! - csicsergett és csattogott a
                  színésznő hangja a sárga selyempaplan alatt. A következő pillanatban azonban
                  mindkét kezét kinyújtotta vendége felé:</p>
               <p>- Különben, jőjjön ide, üljön le mellém, arra a székre! Elébb azonban, nézze,
                  húzza le a rollót.</p>
               <p>A katona engedelmeskedett, éppen csak a feléje nyujtott kezet nem fogadta el. Az
                  asszony arca elkomorodott egy pillanatra, de a következő minutumban a boldog
                  vidámságtól fölragyogott, szinte világított az arca:</p>
               <p>- Nem kérdem, hogy miért jött? Csakhogy végre itt van, csakhogy valahára
                  idekaptam! Az apját kínoztam érte, mindig igérte, hogy ideadja, de úgylátszik, nem
                  bírt az ifiúrral. Vagy nem akart? Hogyan jutott be; ejnye de okosak azok a
                  cselédek! Nem volna szíves csengetni, ott az a kis kígyófej, hogy senkit be ne
                  eresszenek! De így meglepni az embert, amikor csúnya vagyok. Amikor a legszebb
                  szeretnék lenni. Tudja, én akkor vagyok szép, ha akarok. De nem vagyok talán
                  nagyon csúf?</p>
               <p>- Nekem semmilyen, nekem nem asszony! - mondá a férfi elég rosszkedvüen.</p>
               <p>- Nekem pedig nincs és nem volt soha más férfi, csak maga! - szólt az asszony,
                  minden színészkedés nélkül, olyan egyszerűséggel és meleg érzéssel, amelyre még a
                  legnagyobb művészek sem képesek színpadon kívűl. A hangja éppen csak annyit
                  reszketett, mint amennyit a bensőség megkivánt, a beszéd tempója hajszálra födte
                  annak tartalmát. Az igazságnál magánál több volt a mondás, mintha nem az ajkán
                  keresztül, de közvetetlenül a szívéből áradna ki az érzés. Egy új hang, példátlan
                  és páratlan.</p>
               <p>A hadnagyocska vállat vont, aztán a sok cigarettázástól változó, jórészt rekedt
                  hangon mondá:</p>
               <p>- Ha maga azt hiszi, hogy én azért jöttem, hogy jól ismert módszerének a sujetje
                  legyek -: akkor nagyon csalódik. Azzal jöttem, hogy még azt sem hiszem el magának,
                  hogy él. És legyen elkészülve arra, hogy ha gazembernek nevez és kijelenti, hogy
                  megmérgeztet -: csak egy pillanatig fogok arra gondolni, hogy nobilisnak tart és
                  vágyik arra, hogy megöleljem. A következő percben már azt sem hiszem, hogy az
                  ellenkezőjét kell hinnem annak, amit vall. Egyáltalán, mielőtt elmondanám önnek,
                  amiért jöttem, kötelességemnek tartom bevallani, hogy soha nagyobb emberi undorral
                  idegen kvártélyba be nem léptem, mint most az önébe!</p>
               <p>- Miért jött hát? - tört ki egy gyenge hang, valamely sirástól elfojtott torokból.
                  Mintha más asszony mondta volna, mint aki az ágyban feküdt:</p>
               <p>- Azért jöttem, - mondá a férfi fölállva és félrefordulva - hogy visszavegyem
                  magától az apámat. És lehet, hogy ezért közben meg kell lékelnem az ura ostoba
                  fejét. Pedig szívemből vágyom arra, hogy az ő pártjára álljak, hogy fölbíztassam
                  és elősegítsem, ha el akarja tapodni magát!</p>
               <p>A szinésznő fölült az ágyban. Egy halk, de fölöttébb boldog sikoly hangzott el
                  ajkán. De nem amolyan közönséges sikoltás, hanem hasonlatos ahhoz - csakhogy
                  százszorosan fölnagyítva - mint, amit aranyos gyíkok hallatnak, amikor a
                  napsütéses kőfalon hirtelen egymással találkoznak. Az asszony igen kellemesen
                  volt megijedve:</p>
               <p>- Maga verekedni akar értem? Ne tagadja, maga engem szeret egy kevéssé!</p>
               <p>A tiszt vállat vont:</p>
               <p>- Hogyne, ebben a pillanatban nem sajnálnám megfojtani!</p>
               <p>- Fojtson meg, fojtson meg!</p>
               <p>A férfi megmarkolta az asszony fehér torkát. Csak úgy tréfából. De keze, amely ha
                  pihent, puha bársonyos volt, mint egy tökéletes tétlenségben élő rossz leányé,
                  mihelyest akciót vállalt, cselekedett, olyan lett, mint az acél. Az asszony
                  fuldokolva sugta:</p>
               <p>- Jaj de jó, jaj de jó, még, egészen!</p>
               <p>Az eszét vesztette ettől az ismeretlen gyönyörűségtől. Bolondokat beszélt össze,
                  letegezte a hadnagyot, akivel jókelvén először találkozott most:</p>
               <p>- Verj meg, ha megvernél, még jobban szeretnélek! Elárulok neked egy titkot:
                  útálom a gyöngéd férfiakat! Cukrosvíz! Légy kegyetlen hozzám!</p>
               <p>- Megkaphatja! - szólt a fiatal ember, engedve zordon posejából, valami keveset
                  megpuhúlva. De mintha megbánta volna, hogy belebocsátkozott egy nem hivatalos
                  beszélgetésbe - hirtelen a tárgyra tért:</p>
               <p>- Mit akar az apámtól? Mondja meg? Meg akarja-e ölni végképp, tönkre akarja-e
                  tenni, mulatságból, szenvedélyből, pénzvágyból, ki vele, mondja meg? Kegyelem
                  magától nem kell. Halljuk, ki vele, mibe kerül ez az ügy?</p>
               <p>Piroska arca valóban halvány lett és szempillái között valóban egy-két könyet
                  morzsolt szét, szép, szabályos, nagy könyeket, hasonlatosakat ama brilliánsokhoz,
                  amelyek a nizzai boulevardok kirakataiban szikráznak, csillognak - szinte
                  szebbek, mint az igaziak. A sirásból való könyek szerepe azonban csak egy
                  pillanatig tartott, a következőben már a kacagás lett úrrá:</p>
               <p>- Hát maga is azt hiszi - maga is olyan szamár, - hogy az öreg úr nekem... Sohse
                  volt más mint tisztelőm! És ideadhatnák az egész Rááb vagyont, Istenmezejét,
                  Budőt, Telket, a mamájának a gyöngyeit, a comtessek smukjait, maga a majorátusát,
                  a kardját, mindenét: - az öreg úré nem lennék soha. Megfordítva, uracskám. Én adok
                  pénzt, hogy vigyék el a nyakamról, a kehes lovaival, a részeg kocsisával
                  együtt...</p>
               <p>A kacagást Piroska abban hagyta. Teli és komoly hangon vallomásba kezdett:</p>
               <p>- Soha, még senkinek el nem mondtam, de most rám jött a gyónás vágya. És ami nekem
                  jól esik, én azt megteszem. Elmondom magának sorra, rendre a szeretőimet, mind,
                  aki csak volt...</p>
               <p>Elég szép számmal voltak, pedig a primadonna elhallgatott egy párt. Nem a csunya,
                  nem a méltatlan férfiakat, hanem úgy találomra. Ellenben bevett a glédába egy-két
                  olyan gentlemant is, akit alig ismert. Nincs lélekbúvár, aki csak egy valamire
                  való hypothezist is tudna felállitani arról, hogy a szinésznő mért vallott e
                  pontban hamisan, mért dicsekedett jogtalanul azzal, ami a rendes fölfogás szerint
                  csak gyalázatát növelhette. Messalinának akart látszani? De azok az urak oly
                  jelentéktelen emberek voltak. Tévedett, maga se tudta már biztosan, mint némely
                  viveurök? Ah ezektől - a számot tekintve - mégis csak nagyon különbözött. Aztán
                  hiába mimelte a szórakozottságot; tudott ő mindent, emlékezett mindenre, a
                  legjelentékenyebb helyen elhelyezett csókjára is.</p>
               <p>A hadnagy nem döbbent meg ettől a vallomástól.</p>
               <p>- Most már irtózhatik tőlem - szólt az asszony, - most már van joga!</p>
               <p>- Nem lep meg, azonkívül nincs semmi közöm hozzá! - mondá a fiatal ember hidegen.
                  Csakhogy ebben a hidegségben benne volt az a sértődöttség, amely az erősen -
                  fiatal férfiakat elfogja, ha arról hallanak, hogy egy szép asszony rossz volt, de
                  nem velük. Piroska megérezte ezt a sértődést és mohón belekapaszkodott:</p>
               <p>- Nem bántam meg mindezeket. Nem sajnálom azokat sem, akik nemcsak szivüket, hanem
                  a becsületüket is feláldozták értem. Nappal nem érek rá, keveset és álom nélkül
                  alszom, nem juthatnak eszembe azok, akik életükkel fizettek meg, mert meg merték
                  csókolni az ajkamat. Pedig nem vagyok rossz; sírok a sírókkal, szenvedek a
                  szenvedőkkel. Amit keresek, annak fele a szegényeké; részint odaadom, részint
                  ellopják. Úgy gondolom, hogy az áldozataim érezzék magukat megtisztelve... Vannak
                  olyan Juanok, akik letiporják a szegény védtelen leányokat, azután
                  szentimentáliskodnak. Én mosolyogva megyek - hasonló esetben - tovább. Az a
                  különbség köztünk. Sőt néha érzem is, hogy ez hívatás...</p>
               <p>- Hívatás, még az is?!</p>
               <p>- Az hát! Volt egyszer egy kedvesem - nagy uzsorás, zsidó - nem a pénzeért
                  szerettem, hanem, mert sok esze volt. No, nem is szerettem sokáig. Az beszélt
                  nekem egyszer a hívatásáról és fölnyitotta a szememet. Azt mondta, hogy ő
                  voltaképpen az ország és a nép érdekében cselekszik, amikor gyorsan és alaposan
                  tönkreteszi azokat az urakat, akik hagyják magukat. Amikor elpusztítja a
                  vacsoravesztő gentryt, amely mint kóros anyag csak árthat, ragályozhat, ha az
                  életét húzza-vonja. Bukásának és pusztulásának példája pedig még hasznos is, mert
                  elrettentő... Azok, akik én belém szeretnek, hazugok a szivükben; hazugság a
                  szenvedélyük, az ízlésük. A nyilvánosságot keresik, a reklámot, a dicsőséget! Mért
                  nem maradnak a feleségüknél, mért nem keresik fel az egyszerü becsületes, bájos
                  leányokat? Annyi van. Én már azokat szeretem, akik engem nem szeretnek. Legjobban
                  magát, mert olyan hideg kutya!</p>
               <p>Az utolsó szavakat már ellágyúlva mondta, és még érzékenyebben folytatta:</p>
               <p>- Mégis sajnálom, mit tettem. Egyért, magáért. Szeretném az emlékemből kitörülni
                  mind. Ártatlan, tiszta, romlatlan leány szeretnék lenni, hogy úgy adjam oda
                  magamat, magának!</p>
               <p>A férfi az asszony szemébe nézett. Az asszony visszanevetett. Ámde ez a kacagás
                  már búsabb volt, mint a sírás. Úgy, hogy még a fiatal cinikusnak is megrebbent
                  tőle a szemöldöke. Az a tragikus nevetés egy kissé megfogta; tartott attól, hogy
                  programmja ellenére valamiben engedékeny lesz. Gyorsan akart végezni. Többé nem
                  engedte magát a tárgyától eltéríttetni.</p>
               <p>- Öntől kell bocsánatot kérnem. Jól van, elhiszem, hogy az apám nem volt... De ha
                  a verekedés meg lesz, az apám karrierjének vége. Az anyámat is kellemetlenül
                  érintené. A lányok számára sem volna reklám. Ha valahogy ki lehetne eszelni, hogy
                  a világot félrevezessük és engemet gondoljanak a... Nekem szabad, nekem még
                  dicsőség is. Az urát kellene valahogy meggyőzni, hogy neki is jobb, kedvezőbb. Nem
                  lövök rá, nincs mitől tartania!</p>
               <p>A feleség lépett hirtelen előtérbe, méltatlankodott:</p>
               <p>- Kikérem magamnak. Az helyt áll, az nem gyáva! Különben - folytatta változott
                  hangon - idehivatom, vagy utána megyek, lebeszélem az egész bolondságról. Ő is
                  mindjárt felhúzta az orrát, furcsa!</p>
               <p>Mérgeskedett, hazudozott, fölizgatta magát. De hirtelen elvágta minden
                  érdeklődését, megszünt számára az ügy, sőt mintha szinpadi sülyesztő nyelte volna
                  el, a fiatal embert sem látta többet.</p>
               <p>Az esti premier új ruháit hozták haza. A kis leánya tört be, hogy jelentse.</p>
               <p>- A ruhák... az új ruhák... próbáljunk!</p>
               <p>A kicsiny a vendéggel mit sem törődött és amikor az meg akarta fogni a kezét,
                  elfutott és az ajtóban grimaszt csinált reá.</p>
               <p>- Ez a szép leány! Ez szebb lesz, mint maga! - szólt a tiszt.</p>
               
            </div>
            <div type="chapter">
               <head>IV.</head>
               <p>Hozták a ruhát. Helyesebben: jött a Ruha. Lebegett méltóságteljesen, közeledett
                  komolyan; a sok nép között, mely körülfogta, nem lehetett látni a kezeket és hogy
                  kik hozzák. A lánygyerek körültáncolta, sikított és kacagott neki, a
                  parasztszakácsné kormányozta a menetet, jóféle “fené”-kkel és mennél sötétebb
                  poklokkal kinálta azokat, akik netalántán összegyürik. A szobaleány még sem
                  állhatta meg, hogy meg ne tapogassa a kávésabroszt, amelyben e pillanatban még
                  titokzatosan aludt a Ruha, idomaiból, színéből, anyagából el nem árulva
                  semmit.</p>
               <p>Az öreg úr kötelességének tartotta, hogy az uj szentség bevitelénél és
                  fölavatásánál jelen legyen és dacára férfi voltának, a nők hangulata elárasztotta
                  őt is, kedélye fölmelegedett, fütyült - ah oly hosszú idő után először - sőt
                  sóhajtott is:</p>
               <p>- Csak legalább jó lenne!</p>
               <p>A szabóné maga, az úgynevezett próbakisasszonnyal és két zöldképü, sovány kifutó
                  leánnyal - fél kifli nézett ki a zsebükből - hozta és prezentálta a ruhákat,
                  amelyek alig hogy megjelentek, elnyomtak, megsemmisítettek, beszüntettek mindent,
                  ami rajtuk kívül még a világon exisztált. Senki se vett tudomást többé a
                  gavallérról, aki izgett, mozgott, készülődött, de nem ment el, egyrészt, mert ez
                  az új kultusz érdekelte, másrészt, mert olyan természet volt, hogy nehezen tudott
                  akárhonnan is elmenni. Neki mindig ki kellett várnia valami eredményt, történetet,
                  vagy legalább egy poentet. Most bőven volt módja mindezekben, sőt egy teljes képet
                  kapott a primadonnaságról, erről a jelentékeny és különös újkori intézményről,
                  melyről mindenki beszél, bárha a lényegébe belelátni alig van módja másnak, mint
                  egy-két írónak, aki egyszersmind detektiv-genie. Mert a genienek, az őrületes
                  ügyességnek kétszeres Wertheim-lakatja alá zárkózik el a primadonnaság még abban a
                  pillanatban is, amikor csaknem meztelen mutatkozik a nagy közönség előtt. A tiszt,
                  magára hagyatva, elmélyedt és emlékezett arra, amit valami tönkrement gavallér
                  mondott neki egy híres német primadonnáról:</p>
               <p>“Amikor ártatlan mosolya könyet gyüjt a szemedbe, amikor ő is könnyezik, a
                  szívében - rendezi a Tricoche és Cacolet bonyolult ügyiratait, szortirozza a
                  kalandos és vakmerő üzlet érdekfeszítő levéltárát.”</p>
               <p>- Ahá, ez is olyan!</p>
               <p>Igy gondolkozott a fiatal mágnás, aki a kaszinóból, öreg oligarchák és
                  megkopasztott nábobocskák előadása révén ismerte csak a primadonnaságot és
                  erőszakos, hatalmaskodó természete föllázadt az ellen, hogy egy asszony hatalmat
                  gyakorolhasson és erőt vehessen a férfiak tömege fölött. Mégis mulatott, mert
                  látta, mint bontakozik ki előtte a mesterség összes titkaival.</p>
               <p>Amíg a ruhákat hozták és elhelyezték a diványokon, a földön, az előszoba ajtaján
                  minduntalan csengettek. Jöttek az esti szakmányos tapsolók, akiket a kóristából
                  lett inas fogadott és elég hangosan látott el utasításokkal. Volt, akit igen
                  megrótt, mert a legutolsó alkalommal hűtlenségen kapott: másnak tapsolt. Egy
                  fiatal gentlemannak pofon igértetett arra az esetre, ha mint multkor, az
                  ingyenjegyet eladja, kint cigarettázik a színház előtt és csak felvonásközben
                  jelentkezik. Néhány pillanatra a parasztszakácsné is kiment a művészetkedvelő
                  fiatalemberek közé, akik között volt egy önzetlen kereskedősegéd, egy rossz elméjü
                  szobrász, sőt két kezdő író is. Némelyikkel a primadonna maga is beszélt
                  egyszer-másszor, sőt mosolygott is rájuk, mint ahogy kinőtt és kész férfiakra
                  szokott. Mert Tóth Piroskának már az volt a természete, hogy mindenkit és akárhol
                  úgy üdvözölt a tekintetével, mint ahogy a jó barátot szokás. Ezekhez sem volt ő
                  soha szigorú; inkább a szakácsné gorombáskodott velük, nevüket a csirkével hozván
                  összefüggésbe, de gyakorta vallásukra és fajukra is utalt. És nem volt ok nélkül,
                  mert a dicsőség munkásai csaknem kivétel nélkül a keleti eredetű racehoz
                  tartoztak, ahhoz, amely szívesen csinál másnak gusztust, amíg maga - marad a
                  rajongásnál.</p>
               <p>A mesterség hullámai összecsaptak a lakás fölött, mintha iszapos víz borítaná el a
                  külön-különféle stilusu selyembutorokat. A finom - és bizony erős - orrú
                  fiatalember érezte ezt és az ordináréságnak, a földi bűznek ama kifejezett
                  hangulatát, amelyet csak halpiacokon tapasztalt eddig. A hölgyek, megfeledkezve
                  arról, hogy a másik szobában egy férfi várakozik és mindent hall, amit beszélnek,
                  ugyancsak szabadon beszéltek. Soha férfiak oly kegyetlen egyszerüséggel nem
                  szóltak még, mint bent a munkapróbálók és az aranyos csíz is ugyancsak nevén
                  nevezte meg a dolgokat és mig egy hindu szűz leány hónál fehérebb kosztümjét
                  próbálgatta, úgy kommandirozott, mint egy bakakáplár. Az aranyos illuziók és a
                  vibráló vidámságok, ime amig készülődtek, durván és közönségesen jelentkeztek. És
                  mégis, e sárból lesz holnap a legcsillogóbb harmat.</p>
               <p>Közben - káromkodás, elkomolyodás és nevetés közben - fölhallatszott a kis lány
                  sírása. Fölvette az új, körteszabású queue de Parist és rugalmassági próbákat
                  végzett vele. Az anyja megverte és kidobta, az ajtót bezáratta. Mire a tiszt mégis
                  csak felszedelődzött, szó nélkül elment, de fölöttébb vegyes érzelmek közepette.
                  Undorodott a levegőtől, amelyet beszítt, de egyszersmind érezte, hogy vágyakozni
                  fog utána és az asszony iránt való megvetésébe belevegyült az érdeklődés.
                  Biztatta is magát: ezen a dámán ki kell fogni, le kell kötni, hogy meg se
                  mozdulhasson, éppen azért, mert ő fog ki mindenkin, ő köt le mindenkit.
                  Lenyügözni, felmelegíteni, aztán...</p>
               <p>Amíg a lépcsőn lefelé ment, lakcsizmája hegyes orrával egy szabad, de nem épp
                  illedelmes mozdulatot tett a katonatiszt, akit az utcán, egy fiakkerban a
                  barátnéja várt, egy szép és szelíd, kisírt szemű asszony.</p>
               <p>- No, mit látott, érdekes volt? - kérdé az asszony lehangoltan és
                  elkedvetlenedve.</p>
               <p>- Semmit... Az aequitáció után néha cirkuszosok járnak, nagy fakocsiban laknak
                  ezek a kóbor komédiások. Ott hálnak, esznek, főznek. A kályha füstöl, a hagyma
                  megég a zsiron, a párnák pelyhe száll. Ablakot nem mernek nyitni. Ugyanilyen világ
                  van a színésznő lakásában.</p>
               <p>- És ő milyen otthon?</p>
               <p>- Egy macska, aki beszélni tud és piros szoknyát visel. Fényes, selymes, villamos
                  a szőre, de annyira unartig, hogy... mint a macska...</p>
               <p>Az asszony arca valami keveset földerült:</p>
               <p>- No, no, magát is elcsábítja, ha akarja...</p>
               <p>- Bajos! Fekete haja van!</p>
               <p>A tiszt arcán elbizakodott mosoly jelent meg.</p>
               <p>- Ő nem, hanem a leánya, ha nagyobb volna. Maga a kedvesség, a jóság és szépség;
                  olyan hangja van, mint az angyaloknak lehet, nem is jár a földön, hanem lebeg. Ezt
                  a gyereket meg tudnám várni, ezért a gyerekért fogok járni ebbe a barlangba. Meg
                  kell menteni, föl kell szabadítani, el kell -</p>
               <p>- Rontani! - vágott közbe az asszony, de gyenge hangját a kocsi robogásának a
                  hangja eltiporta.</p>
               
            </div>
         </div>
         <div type="group">
            <head>A szíve.</head>
            <div type="chapter">
               <head>I.</head>
               <p>Azon a napon, amikor a színésznő leánya betöltötte tizenötödik évét: újra
                  visszaköltözködött Tóth úr, a főúrral való gyenge kis párbajozása után csak
                  másodszor, de most már az állandóság némi reményével.</p>
               <p>- Tudom, hogy az idő múlik, én nem vagyok olyan, mint más színésznők... Tíz év
                  mulva vén asszony leszek. De sokkal előbb nem fog látni a világ. Megveszek egy
                  régi erdélyi kastélyt és abba bezárkózom. Négy öreg kóristánét elviszek magammal
                  udvarhölgynek és frajnak! - mondá Tóth Piroska elégikus hangon. De igen élénken
                  hozzátette:</p>
               <p>- Vagy férjhezmegyek. Barátom, nekem férjhez kell mennem magához. Időm sincs többé
                  valami sok, egy hónap alatt meg kell történni...</p>
               <p>Az oligarcha, akiből még mindig nem lett miniszter, holott elveivel az idők minden
                  szakához szépen hozzásímult, a komolyságában egy kissé megingott komoly férfiú
                  elmosolyodott:</p>
               <p>- Nagyszerű maga. Férje van, nekem pedig tudja, hogy van feleségem és máról
                  holnapra ezeket a tényleges állapotokat gyökeresen meg akarja változtatni!</p>
               <p>- Nekem nem imponál a maguk szamár berendezkedése. Tudom, mire használják a
                  törvényt. Nem tűröm többé ezt az állapotot, a leányomért nem tűröm. Holnapig
                  határozott választ akarok!</p>
               <p>A gróf másnap nem ment föl, amikor harmadnap megtörve jelentkezett, a saját inasa
                  - az, akit a színésznőnek ő fogadott és fizetett, - tette ki a szűrét:</p>
               <p>- Itthon van - szólt az inas szárazon - de nem lehet bemenni hozzá. A nagyságos úr
                  van nála.</p>
               <p>- Melyik?</p>
               <p>- Az ura.</p>
               <p>- Visszaköltözködött?</p>
               <p>- Vissza. Itt új rend van, egy özvegy bárónét is kapunk!</p>
               <p>- Mely célból?</p>
               <p>- A kisasszony mellé és házvezetőnének!</p>
               <p>- Ismét erkölcsi életet akar élni - mondá az erkölcsös úr és kétségbeesve
                  kullogott le a lépcsőn. Az utcán elfutotta a düh, hogy ilyen igazságtalanságot
                  tettek vele, kidobták a férj miatt. Úgy érezte, hogy ez immorális és neki joga
                  volna lármát csapni, betörni a családi szentélybe és prédikációt tartani az
                  elvetemedett nőnek. De türtőztette és vígasztalta magát azzal, hogy már többször
                  volt ez így, de mindig, minden jóra fordult, legfölebb egy hét alatt.</p>
               <p>Most azonban elmúlt egy hónap is és a koros szerelmes nem férhetett hozzá az
                  asszonyhoz, aki nemcsak szenvedélye, hanem összes szokásainak letéteményese is.
                  Enni sem tudott már máshol, csak nála; a szivar nem ízlett neki, ha a végét nem a
                  barátnéja harapta le; politikai küzdelmeinek nem volt értéke, ha hiányzott a bér,
                  az ő dicsérete, hízelgése vagy kifogásai. Az igen jómódú úr éhezett, szomjazott s
                  szíve megfagyott - a hazát sem szerette már. Annyira elhagyta magát, annyira nem
                  tett semmit, hogy igen ügyesnek és tevékenynek látszott és egy paraszthajszál hián
                  csaknem bekerült abba a pozicióba, amelyre gimnazista kora óta kiszemelték. Az
                  utolsó pillanatban mégis megmozdult, cselekedni próbált és mindent elrontott. És
                  azután végképp erőt vett rajta a melancholia, és miután a primadonna kérő és
                  könyörgő, fenyegetődző és ijesztgető leveleit - fölbontva - visszaküldte,
                  sürgönyzött a fiának, hogy jőjjön.</p>
               <p>A tiszt öt év óta nem volt Budapesten. Londonban szolgált a követségnél és addig
                  ott is akart maradni, amíg az apja él és kezeli a majorátust. Rosszkedvűen jött
                  haza; elszokott az itteni viszonyoktól, különösen a maga társaságának életétől,
                  mely nem volt egyéb, mint az angol életnek kicsinyes és dilettáns másolata. De
                  mégis hízelgett neki, hogy rendcsinálásra hívják és hogy apja fölött gyámkodhatik.
                  Aztán láthatja a nőtestvéreit is és ehetik egy kis paprikás húst. A gyomra, az még
                  emlékezett, erősen és szívesen...</p>
               <p>Leszállt egy hotelben, evett és csak azután állott apja rendelkezésére, aki
                  kicsinyes ravaszkodásokkal, de annál szélesebb és hosszabb körmondatokkal adta
                  tudtára, hogy miről van szó. A szeretőjével való viszonyát akarta rendeztetni a
                  fiával. Az ügy erkölcsi része egyikben sem keltett aggodalmat, az anyagi oldalát
                  azonban annál jobban megvitatták.</p>
               <p>- Kárpótolni kell, adni vagy venni neki valami kis birtokot. Meddig voltatok
                  együtt? Hat, hét év? No, nagyobbacska is lehet. Ha az én aláirásommal esetleg
                  parancsolsz...</p>
               <p>A fiatalabb gentleman fölöttébb lojális volt, az öregebb hálásan szorongatta a
                  kezét:</p>
               <p>- Eh, annak nem kell érték, hanem valami más, magam sem tudom mi? Úgy látszik, a
                  leányát akarja rehabilitálni.</p>
               <p>- Tehát férjhez akar hozzád menni?</p>
               <p>- Valami ilyenféle.</p>
               <p>- Anyai szíve fölébredt?</p>
               <p>- Azt mondja.</p>
               <p>- Meg fogjuk nézni e szívet. És a lányt is? Milyen lett?</p>
               
            </div>
            <div type="chapter">
               <head>II.</head>
               <p>A diplomata a fiatal lánnyal állott szemben és zavarba jött:</p>
               <p>- A mama, hol a mama? Őt keresem!</p>
               <p>- Játszik. Olyan darabot, amelyet nem szabad látnom.</p>
               <p>- Pedig egy okos leánynak mindent szabad látnia.</p>
               <p>- Én is azt hiszem.</p>
               <p>Állva beszélgettek. A férfi, amint üdvözölte a leányt, kezét a kezébe felejtette.
                  Melitta kivonta, tüntetés nélkül, de jelezve, hogy ez neki, bár nem kellemetlen,
                  de tiltva van. A fiatal ember nem nyugodott bele:</p>
               <p>- Milyen kis lány, maga nagy lány. Csakhogy akinek ilyen kurta a ruhája...</p>
               <p>- A mama nevetségessé tesz. Tudom, nem bánom.</p>
               <p>Csakugyan, egy kissé grotesque jelenség volt ez a hatalmasan kifejlődött magas
                  termetü leány kislányos szoknyájában, amely alig födte el térdét. A férfi nem
                  tudott ellentállni a mosolygásnak:</p>
               <p>- Hiszen maga asszonyabb asszony, mint az édes anyja. Egy királynő sleppje sem
                  volna magának elég hosszu!</p>
               <p>- Ne tessék bókolni, mert kikapok.</p>
               <p>- Mért?</p>
               <p>- Mert megnőttem. Nekem kicsinek kellett volna maradnom, mint azoknak a kis
                  kutyáknak, akiket szitába tesznek, hogy sohse nőjjenek nagyra. Különben engem is
                  szitálnak.</p>
               <p>- Hogyan?</p>
               <p>- Így.</p>
               <p>Melitta megmutatta a fülét: még mindig gyermekfülbevaló volt benne. Megmutatta a
                  haját, körfésü volt benne. De a haj maga ezzel a kicsinyes elbánással nem törődve,
                  hosszura nőtt és oly tömött, mint egy délszaki macskafaj prémje. Fekete volt, de
                  olyan fekete, mint a csillagtalan nyári éjszaka, amelybe rőt színt kever az
                  elmúlott napnak a földben, a levegőben, lappangva élő, izzó fénye.</p>
               <p>- Hogy megváltozott a színe! - szólt a férfi és a leány hajához nyúlt, hogy
                  megsimogassa. Melitta a kezére ütött:</p>
               <p>- Nem szabad! Még csak az kellene, hogy ezt lássa meg az anyám. Különben már maga
                  az is tilos, hogy én férfival beszélek. Remélem csakugyan az is és nem mondja meg,
                  hogy fogadtam, beszélt velem.</p>
               <p>- De a cselédek...</p>
               <p>- Az én pártomon vannak. Egyrészt sajnálnak, másrészt meg rám vannak szorulva. Én
                  írom nekik a szerelmes leveleket. Nálunk mindennap legalább tíz szerelmes levél
                  megy ki a házból. Amíg az öcsémet, Nonot nem vitték kadétnak, legalább a férfiakét
                  - szakácsunk is van - ő írta. Most én gyártom mind. Emlékszik az élemedett
                  parasztszakácsnénkra? Most kulcsárnő és egy özvegy házmesterrel jár jegyben. Az
                  anyám nehéz leveleit is én írom. Az írásunk egyforma, és én - ő így hiszi -
                  ravaszabban tudom magam kifejezni. Néha egy ilyen levél nagyon is sikerül és
                  ilyenkor a mama ellágyul, velem vacsorázik, pezsgőt iszunk és azt mondja: kis
                  anyám, te vagy az én anyám!</p>
               <p>- Aztán miféle okmányok ezek?</p>
               <p>- Nagyobbrészt a mama régi udvarlói, akik vissza szeretnének jönni. Nem szabad
                  őket visszaengedni és nem lehet egyiket sem végképp elbocsátani.</p>
               <p>- Függniök kell a levegőben, mint a próféta koporsójának.</p>
               <p>- Úgy, úgy! - A leány nevetett. Láthatóvá lőn egész fogsora: csupa épség és csupa
                  egyéniség. Minden fognak megvolt a maga külön egyénisége, még elől a metszők sem
                  egyformák. Mégis oly izgató és bájos harmónia volt bennük, hogy a férfi szeme
                  káprázott. Nyugtalan lett és kinálás nélkül leült.</p>
               <p>- Menjen, menjen! - mondá a lány komolyan.</p>
               <p>- Eh, perfidkedjünk még egy kissé. Olyan jól áll magának, ha megszólja a
                  mamát.</p>
               <p>- Én a mamámat, soha! - szólt a leány méltatlankodva. És amíg fehér és rózsás
                  torkocskáját az elnyomott sírás meg-megreszketteté, haragosan szólott: - Az én
                  édes anyám egy szent, egy angyal, a legszebb, a legjobb a világon és én nem vagyok
                  méltó arra, hogy a lábát megcsókolhassam.</p>
               <p>A tapasztalt fiatal ember csodálkozva tekintett a primadonna leányára. Hogy jól
                  megnézte, megállapította magában:</p>
               <p>Ez az anyja - ugyanaz a test, csak fejlődöttebb és mégis finomabb. A szemei
                  világosabbak - más lélek van benne. Soha ilyen fantasztikus teremtést! A romlott
                  anyjának arcán, de egész alakján egy elpusztíthatatlan ártatlanság kifejezése
                  ömlött el, ennek a szűznek az ajkai pedig duzzadtak az érzékiségtől, tiszta
                  szemeiben pedig a Walpurgis éjjel tüze játszik!</p>
               <p>- A mamát imádja, az jó, természetes és helyes, de szeret-e egy kissé engem?</p>
               <p>- Mért szeretném? - mondá a kis leány öregesen kiábrándult hangon.</p>
               <p>- Azért, mert én magát kedvelem. A pesti ismerőseim közül, amíg távol voltam, nem
                  gondoltam, csak magára, pedig egészen kis lány volt, amikor elmentem. Hoztam is
                  magának Londonból szép ajándékot.</p>
               <p>- A férfiak egyebet sem tudnak.</p>
               <p>- Nem szereti az ajándékot?</p>
               <p>- Amíg nem látom!</p>
               <p>Ez egy kissé közönséges volt, de a férfira nem hatott kiábrándítóan. Sőt
                  ellenkezőleg, ingerelte. Igyekezett ez üzleties, de őszinte felfogást
                  fölbujtogatni.</p>
               <p>- Szereti maga a pénzt?</p>
               <p>- A sok pénzt igen. Szeretném, ha tíz vagy húsz millió forintom volna.</p>
               <p>- Mit csinálna vele?</p>
               <p>- Legelőször is vennék az anyámnak egy egész - közönséget. De ezeknek úgy kellene
                  viselkedniök, ahogy én akarom. Az uraknak, különösen az első sorokban, össze
                  kellene dörzsölniök az orraikat, valahányszor a mamám bejön a színházba. Más
                  bolondot is kellene csinálniok; majd én megtanítanám őket!</p>
               <p>- Miért?</p>
               <p>- Mert utálatosak, mert az anyám kénytelen a kedvükben járni, a rabjuknak lenni,
                  virágot, sőt csókot is adni nekik, hogy elmenjenek a színházba és tapsoljanak.</p>
               <p>- Bizony a szegény mama kénytelen! Erősítgette a fiatal ember lojális
                  komolysággal. A lány mégis gyanakodva nézett reá. És újra a férfin volt a
                  csudálkozás sora, mert látta, hogy a Melitta lelkében csak egy alaktalan gyanú élt
                  anyjának erkölcsi életét illetőleg. És hiába oly okos, hiába olyan szemes és a
                  színésznő mindhiába vigyázatlan: a leány azt hiszi az anyjáról, hogy bolondítja a
                  férfiakat. Meddig megy el ebben a bolondításban? Itten voltak a kis lánynak
                  gyanúi, félelmei és képzelődései, de a misztikus nagy tény előtt még jóval innen
                  megállott.</p>
               <p>- Maga a legkedvesebb baba a világon! - mondá a férfi és erőszakosan megszorította
                  a leány kezét. Az meg hirtelen a szemének szegezte a körmeit:</p>
               <p>- Maga valami rosszat gondol az anyámról! Mondja meg, mondja meg mit?!</p>
               <p>- Én, semmit!</p>
               <p>- De igen, a maga apja ostoba pletykákat csinál. Tudja mit? Én megvetem
                  magukat.</p>
               <p>- Engem is?</p>
               <p>- Magát? Nem egészen. Közömbös nekem.</p>
               <p>Ezzel a leánnyal nem lehetett bírni. Valami hihetetlen, megmásíthatatlan és meg
                  nem ingatható objektivitás volt a hangjában, amely szűzies volt és egyszersmind
                  kiábrándult. Mintha azon a módon átörökölte volna anyja tapasztalatait anélkül,
                  hogy tudott volna róluk.</p>
               <p>A férfi engedelmet kért, hogy levethesse kabátját.</p>
               <p>- Már most mindegy. A mama azonnal itthon lesz. Megvéd-e?</p>
               <p>A nagy leány elhalványodott és belekapaszkodott a férfi karjába.</p>
               <p>- Hogy megvédem-e? - szólt az úr kipirulva - hogy én védem-e? Embert ölök a maga
                  sörényének egyetlen száláért.</p>
               <p>Melitta fölbiggyesztette az ajakát:</p>
               <p>- Ezt mindig mondják és írják az anyámnak. Egyik sem teszi meg. Aztán a mamám azt
                  teheti velem, amit akar. De azért el ne mondja, hogy róla beszéltünk. Itt jön.
                  Négyszer csenget. Ő az.</p>
               <p>Melitta reszketve várta, amíg anyja belép.</p>
               
            </div>
            <div type="chapter">
               <head>III.</head>
               <p>A primadonna nem csinált nagy jelenetet, leült a leánya mellé és annak vállára
                  hajtotta a fejét:</p>
               <p>- Nagy lett ez a lány, mi? Ugy-e, én nem voltam ilyen szép soha? - kérdé a férfi
                  felé fordulva, vidáman, de szempillái alatt nagy könycseppeket morzsolt
                  széjjel.</p>
               <p>- Aki látja, mindenki azt mondja, ne eresszem ki a levegőre, mert megvénít,
                  lejárat és hogy ő az én legnagyobb ellenségem!</p>
               <p>A lány szemében ugyanolyan alakú könycseppek jelentek meg, mint az anyjáé,
                  csakhogy ő még nem értett ahhoz a mesterséghez, amellyel még a könnyeket is lehet
                  kormányozni. A primadonna azonban ura volt minden hajszálának, minden
                  porcikájának, még a szeméből kihulló vízcseppeknek is. Háttal ült az ablaknak,
                  amely különben is le volt függönyözve.</p>
               <p>Az utolsó négy évben már nem fogadott valamirevaló embert, csak félhomályban. A
                  bőrén, szeme és szája körül rendkivül finomságú ráncok képződtek és esztétikai
                  érzéke nem tűrte, hogy ezt ház-népén és igen alantas embereken kívül más is lássa.
                  De beszélni, most is beszélt néha:</p>
               <p>- Lássa, milyen a bőröm a Melitta teintje mellett. Fujok a képecskémre!</p>
               <p>Erősebben, de nevetve mondta. A lánya sírva védte:</p>
               <p>- Már megint kezded? Le fogom önteni a képemet vitriollal! Szeretném, ha olyan jó
                  szinem lenne, mint neked!</p>
               <p>- Ez a kis lány egészben véve csunya! - mondá a férfi tréfásan.</p>
               <p>- Igazán, úgy találja? - mondá Tóth Piroska mohón. De nem ugratta maga-magát.
                  Visszatért fanyaran elégikus hangjához:</p>
               <p>- Az az asszony, akinek ilyen nagy és szép lánya van, legokosabb, ha zárdába
                  vonul. Vagy a lányát küldi zárdába.</p>
               <p>- Azt, azt! - szólt zokogva Melitta és anyja ölébe rejté fejét. Az anyja
                  megsimogatta, majd meghuzogatta a leánya haját:</p>
               <p>- Ravasz vagy, félre akarsz vezetni. Mind megcsaltok, a hátam mögött kicsúfoltok,
                  elbolondítod az udvarlóimat! Mit fogadsz be férfiakat, te kis görcs, már megint
                  sleppes ruha van rajtad! Én egész életemben becsületesen éltem és nem fogom
                  engedni...</p>
               <p>Szeszélye, haragja, betegsége, vagy szívének legbensőbb őszintesége tört ki
                  hirtelen? Könnyei kiszáradtak, elvörösödött, lánya fejét durván ellökte öléből,
                  fölállott és az előre jelzett jelenetet megcsinálta.</p>
               <p>Föl és alá járva a szobában, szidta a lányát, hogy nem is az ő lánya, csak úgy
                  fogadta örökbe, házmester lány, meg is látszik a viseletén, ha az övé volna,
                  lennének művészi hajlamai. Nevetséges alak, bábú, kimaskarázza, kitömi és nagy
                  lánynak festi magát. Ráncot rajzol a szeme alá, hogy őt vénitse. Különben segíteni
                  fog a bajon, férjhez adja egy mesterlegényhez!</p>
               <p>A lány el akart menekülni, a férfi ajánlotta magát, útjokat állotta, megfogta a
                  kezüket, újra sírásba tört ki, meglágyult, főként abból a célból, hogy kitudja a
                  titkukat:</p>
               <p>- Mondjátok meg, ha szeretitek egymást? A hátam mögött leveleztetek, ugy-e?
                  Megcsókolt, látom, a szemedet csókolta meg, az egyiket, vörös. A bajusza
                  megszúrta!</p>
               <p>Sírva nevetett és nem engedte szóhoz jutni egyiket sem:</p>
               <p>- Nincs abban semmi! Az ember, amíg fiatal, szereti egymást. Ha megvénül, nem
                  szeretik többé. Annál nagyobb baj, az én bajom, ha azért szeretem. És ha éppen azt
                  szeretem, aki rám sem néz? Hogy nekem ezt meg kellett élnem!</p>
               <p>Belső logika volt a beszédjében, de a teljes értelem hiányzott. A katonatiszt -
                  mert a férfi az maradt civilben is - megpróbálta helyreállítani.</p>
               <p>- Nagyságos asszony túloz. A kis kisasszonnyal mi ketten gyűlöljük egymást és mind
                  a ketten csak magát szeretjük.</p>
               <p>- Persze, mint az anyjukat!</p>
               <p>Újra elvörösödött a haragtól. És ilyenkor úgy egyszerűsítette az illedelmi
                  erkölcsi dolgokat, ahogy azt a nép megbántott némberei szokták cselekedni.
                  Keresetlen és kíméletlen lett, amilyen csak egy színésznő lehet, akinek nőiességét
                  lassan-lassanként elnyomja a benne kifejlődő harcos-katona és számmal dolgozó
                  üzletember.</p>
               <p>Mint egy vitatkozó gyümölcsárús asszony a derekára nyugtatta kezeit - amelyek
                  tényleg először öregedtek - és a legszabálytalanabb lélekzetvétellel szólott:</p>
               <p>- Na né, a kis kedves. Azt akarja, hogy én legyek a mama, mért nem mindjárt a
                  komikáné? Én gardirozzam, én nézzem, amíg táncol, tartsam a legyezőjét. Persze,
                  azt szeretné a kisasszony, ha elhíznám; gyúrott tésztával etetne. Nem fogom
                  megtenni a kedvedért, kedvesem. Háromszor veszek illatos meleg fürdőt naponta és
                  az egész ház glédában fog állani azalatt. Te is, édes. Én hagyjam magam? A térdem
                  kalácsa is többet ér még, mint az egész nemzetségtek!</p>
               <p>A térdére ütött. Sőt talán máshová is. Egészen elmerült a közönségességbe, úgy
                  hogy leánya nem tudott egyebet cselekedni, minthogy a szekrény mellé bújt és arcát
                  a falhoz szorította, füleit befogta. De intimidálta magát, a mindenre kész,
                  mindent megértő férfit is. A kalapját kezében tartva, menni készűlve: maradt és
                  hallgatott.</p>
               <p>Az ordináréság úgyszólván elárasztotta a keresetten gyengéd és rózsaszinű,
                  émelygős stílusban - ajándékokból - összeállított szobát. Ha a közönség látta
                  volna e jelenetet, egyszerre nagy rés ütődik vala a primadonnaság bűvkörén. Ha
                  látja a nőt, a cukorból élőt és cukort termelőt, amint féltékenységének őrületét
                  kiviszi a piacra, be a házába, rázúdúl vele az egész világra és a saját leányára.
                  És mégis: a vad, megcsúnyult, alpári némber érdekesebb, mélyebb, igazabb, sőt
                  szebb és poétikusabb volt ebben a pillanatban, mint amikor a lepkékkel
                  csókolódzott, a virágokkal üzekedett a színpadon, egy sanszonban, vagy odahaza,
                  kisebb publikum előtt játszva, mindenféle gyöngéd, pazar, buja és fantasztikus
                  színeket. Kofálkodása és gyűlölködése, embertelensége és anyátlansága alatt elmúló
                  ifjúságaért és múlandó szépségeért nyögött, vonaglott, bánkódott. Talán nem is
                  gondolt sikereinek, hatalmának, uralkodásának elmúlására, hanem az lázította föl,
                  hogy ami benne és rajta esztétikai szép, az összehervad, lehúll, elmúl és
                  átplántálódik egy másik asszonyszemélyre, aki véletlenűl éppen a lánya! A vére,
                  akit igazában, ösztönből szeretett. És éppen az követi el ellene az árúlást!</p>
               <p>A primadonna elméjének azért nem volt semmi baja. Egy egészséges zavar, a
                  distingválásra való képtelenség szállta meg csupán. Pihenőt tartott vádbeszédében,
                  szétnézett a szobában, hol a cognac? Megivott két pohárkával, föl és alá járt a
                  szobában, aztán odament a leányához, megölelte, megcsókolta, bocsánatot kért tőle
                  és kiküldte.</p>
               <p>Amikor egyedűl maradt a férfival, már egész nyugodt hangon, szinte üzletszerüen
                  így szólt:</p>
               <p>- El fogom magamat vétetni a maga apjával. Én nem vagyok a kaméliás hölgy; engem
                  nem hat meg az, hogy a grófkisasszonykák akkor rosszabb parthiet csinálnak.
                  Elválasztom a grófnétól, elköltöm a hitbizományt.</p>
               <p>- Jó! - mondá a férfi csúfolódó hangon és megfogta az asszony mindkét kezét.
                  Mélyen a szemébe nézett. - Hát aztán?</p>
               <p>- Aztán, - szólt a primadonna suttogva - aztán mind ebből nem cselekszem semmit,
                  ha maga rám parancsol, hogy ne tegyem. Ha nem tud szeretni, tettesse, hogy szeret.
                  Néha el is árúlhatja, hogy ún. Meg is verhet, mint a kocsis a
                  szolgáló-szeretőjét. Maradjon mellettem, lássam minden nap. Csak törődjön velem.
                  Ne hagyjon el!</p>
               <p>A férfi megsimogatta az asszony forró képét:</p>
               <p>- Jó! - mondá. Vállait felhúzta -: Én nem bánom. De minek magának ez a komédia,
                  nem únt még bele? Mit jelent ez, mit akar?</p>
               <p>- Egy zsidófiú nekem megmondta, hogy eljön az idő, amikor rátalálok a szívemre és
                  azt fogom szeretni, aki engem nem szeret. Az idő itt van!</p>
               <p>A primadonna keresztet vetett magára.</p>
               
            </div>
            <div type="chapter">
               <head>IV.</head>
               <p>Életének igazán nevezetes fordulópontjához jutott most Tóth Piroska. Fekete haját,
                  amely eddig még éppen nem őszűlt: befestette vörösre.</p>
               <p>- Új életet fogok kezdeni! - mondá, talán nem először, de talán soha még ily
                  meggyőződéssel. És tényleg oroszúl kezdett tanúlni, sőt - életében először -
                  belekezdett egy tudományos zeneelméleti munka és egy népszerű zenetörténet
                  olvasásába. Minthogy azonban a nyelvtanúlásra és az olvasás megértéséhez is
                  egy-egy emberre volt szüksége: kinézte magának a legkülönb mestert és a
                  legelösmertebb tudóst. Egyszerűen megmutattatta magának ez urakat, aztán a
                  tekintetével kifejezte, hogy érdeklődik irántuk. Azok jöttek, szálltak,
                  jelentkeztek, mert a színésznő ösztönének, itéletének és taktikájának van igaza:
                  tudós és tudatlan, okos és oktalan férfi - en masse - ellent nem tud állani a
                  kacérságnak, az igéretnek, és még ha százszor felsül is, megy érte, utána.</p>
               <p>Mint ahogy jó gazdasszonynak házi kertjéből minden kitelik: a színésznő házi
                  kertjéből, az úgynevezett szerelemből, kitellett neki is minden házi és személyi
                  szüksége. Szerelmessé tette magába az orvosát, hogy őt és népét jobban gyógyítsa,
                  mint másokat, a nagy fűszeres a legfinomabb angol szószokat beszerzési áron
                  küldte neki, mert csaknem szerelmes volt bele. Civil életének, minden
                  szükségletének volt valamely szerelmi nexusa, persze csak könnyebb fajta, nehogy
                  baj és szövődés támadjon. És a legtöbb ilyen összefüggést meg is tudta tartani és
                  ha egy-kettő néha el is esett, nem esett kétségbe, mindjárt mások jelentkeztek a
                  sorban.</p>
               <p>A primadonna hajának nevezetes megfestése ideje előtt közvetetlenül, valamelyest
                  meglazúltak ezek a viszonyok. Az emberek öregedtek, a hívek okosodtak,
                  kifáradtak, beleláttak a teknikájába. Némelyek meggyűlölték, mert előbb nagyon
                  szerették. Sokan kiábrándultak belőle, mert az emberi természet egyik legkomolyabb
                  tulajdonsága a kiábrándulás. A befestett haj azonban mintha visszaszerzett volna a
                  veszendő javakból. És ő is, hogy hajaszíne változott, valahogyan megújhodott.</p>
               <p>- Olyan vagyok, amilyen nekem tetszik. Ha akarom fiatal, ha akarom vörös vagy
                  szőke. Reggel, hálóköntösben nem vagyok szép, de ahhoz csak a komornámnak van
                  köze!</p>
               <p>Még férfi ismerőseinek is ilyeneket mondott a művésznő, aki mesterségének
                  gyakorlása közben végképp leszokott arról, hogy alakjának természetadta határait
                  és színeit tisztelje. Alakítani való matériának nézte csak magát és úgy is bánt
                  magával. Volt is egy skót mintájú selyemruhája, amelyhez arcát úgy tudta festeni,
                  hogy nem volt nála szebb és fiatalabb a leánya sem. És ebben a ruhában fogadta a
                  diplomatát, aki az egyezséghez híven - és apjának védelmére, de talán más okból
                  is felment hozzája minden délután. Egy kissé udvarolt neki, ilyenformán:</p>
               <p>- Tudja-e, hogy maga nagyon szép és nagyon kívánatos és én mégsem tudom szeretni.
                  Nem hiszek a szépségében, nem hiszek a kívánatos voltában. Amit látok magán, azt
                  sem hiszem. Ha elpirúl és lehúnyott pillái alatt könnyezik, arra gondolok, hogy
                  maga mégis nagy dáma, mindent meg tud csinálni. Ha szívét melléből kivenné és azon
                  forrón és véresen a kezembe tenné, a papirmaché hideg enyvét érezném rajta. Tudom,
                  hogy egy gondolata sohasem egy; minden szavának színe és visszája van. Abban sem
                  hiszek, aki arra érdemes; hát még magában! És hit nélkűl - nekem kételkedőnek -
                  nem mozdúl meg egy vércseppem sem.</p>
               <p>Az asszony megfeszített figyelemmel hallgatta a férfit, homlokát is összeráncolta,
                  de csak némely részében értette meg az önalázást.</p>
               <p>- Nem tudom, mit mond, azt hiszem, gorombaságot! - szólt elhalványodva. - Csak azt
                  tudom, hogy én meg éppen azért csimpajkodom magába, mert érzem, hogy nem lehet
                  megfogni, csak egy pillanatra se. Csak akkor lennék nyugodt, ha magával feküdnék -
                  egy sírban. És ez izgat, ez a pokoli féltékenység. Éjjelente sírok haragomban,
                  hogy maga nekem nincs és nem is lesz meg sohasem. Tudom azt is, hogy mért áll
                  velem szóba. Nem az apjáért, hanem Littára leskelődik.</p>
               
            </div>
            <div type="chapter">
               <head>V.</head>
               <p>A primadonna és ellenfele között a barátkozás alig fejlődött. Az asszony
                  ostromolt, a férfi - keresztbe fonván karjait - nézte. Ámde ez ostrom nem volt
                  ízléstelen, nem hasonlított a Lucas Kranach ama ijesztően mulatságos képeihez,
                  amelyen öreg nők fiatal férfiak állát simogatják. A férfi szívéért folyt itt a
                  küzdelem, amelyben az asszony harcba vitte minden arra való tulajdonságát, sőt a
                  másokét is kölcsönkérte. Az elkeseredett - de tüneményes - háboruságnak nagy
                  momentumai voltak. Ezek egyike volt az, amikor Tóth Piroska a rideg udvarló előtt
                  a leánya alakjában jelent meg.</p>
               <p>Valóságos lélek- és testcsere volt ez, magát a férfit is megdöbbentette. Régi
                  cselédek azon a napon összetévesztették az anyát és leányát. Hogy csinálta, még
                  azok a nagy színésznők sem tudnák megmondani, akik a maguk valóját úgy gyúrják,
                  mint a viaszt. Bizonyos, hogy sokat tett a frizura teljes azonossága, a magasan
                  gombolódó ternó-ruha, szabásban, színben ugyanolyan, mint amilyenben Melitta járt
                  otthon. Érthetetlen és csodás volt hangjuk hasonlósága, amely eddig nem tűnt fel
                  senkinek.</p>
               <p>A férfi valamelyest fölmelegedett ezen a napon. Az asszony pedig egészen úgy
                  viselkedett, mint Melitta: arcán, tekintetében a megromlott kacérság, szavaiban,
                  cselekedeteiben: vadság, hidegség, visszautasitás. A tiszt mulatott, csudálkozott
                  és végül ajánlkozott, hogy megcsókolja:</p>
               <p>- Simitsa fel haját a homlokán, engedje, hogy megcsókoljam. Maga a saját leánya,
                  maga Melitta.</p>
               <p>Úgy látszik, az asszony mégsem ezt akarta, mély haragba borult. Ujra a régi, maga
                  lett. A kiméletlen, a kegyetlen, aki érezvén, hogy nem tudja többé boldoggá tenni
                  a világot, valami nagyot akart ártani, jobbra, balra, össze-vissza.</p>
               <p>- Tudja mit - mondá - ne jőjjön többé ide. Nem való nekem ez a kergetődzés, szépen
                  megfogom magamat huzni az apja oldalán. De téved, ha azt hiszi, hogy a leányomnak
                  a kezét is megfoghatja valaha.</p>
               <p>- Hátha elveszem feleségül? A templomban, a törvény előtt! - válaszolta a férfi,
                  aki csaknem mindent megértett, ami homályos, zavart titka van az asszonyi
                  léleknek. De ezt az asszonyt most nem értette. Piroska holtra vált, ajka
                  hangtalanul mozgott, percek multak, amíg szólni tudott:</p>
               <p>- Nem engedem. Nem, azt soha! Egy ilyen asszony leányát maga nem veheti feleségül
                  soha. Tönkre akarja magát tenni? Bepiszkolni és megállítani a karrierjét, őrültté
                  tenni a családját? Ne bántson bennünket. Mi nem vagyunk olyanok, akiket becsületes
                  férfiaknak feleségül szabad venni!</p>
               <p>- Ez őrület. Megrágalmazza magát, a leányát és engem védelmez!</p>
               <p>- Halálom árán is! Ha meghalok, írást fognak találni a szívem fölött: a
                  legszörnyűbb átkok lesznek rája írva. A leányomnak szólnak arra az esetre, ha
                  valaha magának nyujtaná a kezét, akár mint hitvese, akár mint...</p>
               <p>- Érthetetlen. De hiszen maga letagadja az anyaságot magát. Úgy viselkedik, mintha
                  halálos ellensége, engesztelhetetlen riválisa volna az anyjának.</p>
               <p>- Hát az vagyok!</p>
               <p>Volt valami komikus, komédiásos e zord vetélkedésben. Főképp arra nézve, aki
                  kivülről nézte. A bentlevőknek ugyancsak forró volt a levegője ez előre nem mozgó,
                  fojtott, össze-vissza komplikált drámának.</p>
               <p>A legtöbbet talán az államférfiu szenvedett benne. Nem tudta mit tegyen: zsebkendő
                  végről párbajozzon-e a fiával vagy csak úgy, szabadkézből üsse le, mint ezer,
                  kétezer esztendővel tehették ama brutális pathriarchák, akinek új asszonyát a régi
                  asszonytól való pelyhes állu legény - a csontja vékony még, az izma lányos még -
                  csábítgatta. Vagy kezet csókoljon neki, mert úgy viselkedik vele szemben, mint
                  gondos, erkölcsös apa, aki a tékozló fiut visszahozza a buja Egyiptom karjaiból?!
                  A mágnás, aki csupa kenetteljesség, csupa forma volt, ugyancsak emberré lett ebben
                  a vergődésben. Ah, ezek a nyársat nyelt urak, akik a világ előtt folyton a
                  valláserkölcsi alapot ülik és állítják, titokban hasmánt csúsznak bűneik után és a
                  legközönségesebb fetishnek csókolják a sáros, bűzhödt lábait!</p>
               <p>A mágnás - mint egy elcsapott Louis - lesekedett a régi szeretője új udvarlójára.
                  Mindig “ki akart kezdeni” vele; de az kitért előle, ha csak lehetett
                  tiszteletteljesen és nyugodtan. Csak egyszer mondott neki szigorú szavakat:</p>
               <p>- Amíg én élek, ízléstelen bolondságot nem csinálsz. A vagyonodat - nem bánom -
                  add oda imádott hazádnak; de a neved, az enyém, a becsületed az enyém!</p>
               <p>- De ha nem birok nála nélkül el lenni!</p>
               <p>- Próbálj el lenni minden nélkül. Egy ilyen radikális, független uraságnak, meg
                  kell ezt is cselekedni, ha eljön az ideje.</p>
               <p>- Azt gondolod, hogy főbe lőjjem magamat!</p>
               <p>- Ti marciusi emberek, forradalmárok és szabadsághősök vagytok, féloldalt. Nem
                  derékkötéstől föl vagy le, hanem keresztmetszetben. Az egyik oldalotoknak a halál
                  semmi, a másik oldalotoknak azonban kicsiny idő az örökkévalóság.</p>
               <p>- Úgy gondolod, hogy most mindjárt. Ne késlekedjem?!</p>
               <p>- Azt nem. Nem volna stilszerü. Valami szép okot kellene keresni a nyilvánosság
                  számára. Valami tetszetős és nagy hazugságot, amelynek révén benne légy a
                  történelemben. Majd jön, majd csináltok, addig várni kell.</p>
               <p>- Köszönöm.</p>
               <p>Apa és fiú elváltak. Kezet is fogtak. Talán nem is haragudtak egymásra. Az apa
                  féltette magát, hogy tényleg valami bolondot fog cselekedni. A fiú nem féltette az
                  apját, bizonyos volt a familiájában, ismerte őket személy szerint, négyszáz és
                  nyolcvan esztendővel visszafelé. Ők kiélték az életet a legutolsó cseppig,
                  valamennyien - ha már felnőtt - nemhogy hívta volna a halált, de viaskodott vele,
                  amikor jó későn mégis eljött az. A nagy lelki komplikációkkal,
                  szerencsétlenségekkel rendszerint úgy végezték, hogy az maradt a bajban, akinek a
                  legkisebb köze sem volt az egészhez. A fiatal nyugodtan aludt az örege miatt. S
                  inkább magáért aggódott egy kissé.</p>
               <p>Az utolsó időben mind azon ravaszkodott, hogy a színésznő leányával, ha csak pár
                  percre is, együtt lehessen. Hogy egyedül találja, arról le kellett tenni. Nem csak
                  azért, mert az anyja úgyszólván fogva tartotta, hanem, mert a leány bujt előle.
                  Valami ünnepi előadáson, egészen véletlenül, mégis rátalált és megszólíthatta.
                  Melitta a színház mögött, fiakkerben várta az anyját. A férfi ösztönszerüen nézett
                  be a kocsiba, meglátta Melittát és rövidesen beült melléje.</p>
               <p>- Hogy van?</p>
               <p>A leány nem felelt.</p>
               <p>- Ha nem felel - mondá a férfi - meg fogom csókolni.</p>
               <p>- És én arcúl ütöm! - mondá a leány csendesen.</p>
               <p>A gentleman - bizonyára nem először életében - lenyelte ezt a fenyegetést. Vidáman
                  évődött tovább:</p>
               <p>- Adok egy garast, ha megmondja, mért gyűlöl?</p>
               <p>- Mert ellensége a mamának.</p>
               <p>- Én és ellensége? Akarja, hogy szeressem?</p>
               <p>- Azt kell tenni, amit ő akar, úgy van jól.</p>
               <p>- Ha maga csak egy kicsinyt örül annak, ha én a mama kedvére teszek mindent, csak
                  mondja. Mondja és úgy lesz. Parancsolja!</p>
               <p>- Parancsoljam? Mi jogon.</p>
               <p>- Mert a világon nincs senki, aki fölöttem úr, csak maga!</p>
               <p>- Nem adok az ilyen beszédekre semmit. Maguk hellyel-közzel meg vannak őrülve. Én
                  ezt tudom, láttam, amikor a mamával szemben produkálták. Ha más egyéb
                  mondanivalója nincsen, menjen el.</p>
               <p>- Mindjárt. Még csak egy szót, szárazon, józanul, ahogy maga szereti. Maga még
                  fiatal, csaknem kis leány; de mindent megért és mindent lenéz. Egyet azonban nem
                  ért meg és azért azt nem is szabad lenéznie: nekem más nő, mint maga, nincs és nem
                  is lesz többé, tudom. Semmi rosszat nem akarok, nem kínzom, rövidre fogom, amire
                  kérem. Engedje meg, hogy messziről várjam, amíg rászánja magát, hogy a feleségem
                  legyen. Becsületszavamra fogadom, hogy tisztelni fogom, kétely nélkül,
                  szemrehányás nélkül és hű leszek hozzá, amíg élek. Várok reá, tiszta szivvel és
                  akár nem is látom, amíg el nem határozta magát.</p>
               <p>A leány gyanakodva nézett a férfira és szomoruan mondá:</p>
               <p>- Nekem nincs semmi vágyam és kedvem arra, hogy a felesége legyek, még ha az önök
                  szokása ellenére, komolyan mondja is azt, amit mond. Inkább félek a gondolatától.
                  Súlyos lánc lenne rajtam a házasság, úgy érzem. Súly és rabság. De miért viseljem?
                  Mit vétettem?</p>
               <p>- És nincs irántam semmi szimpathiája.</p>
               <p>- Nincs. De más férfi iránt sincs. Nevetségesnek tartom magukat és nem akarok
                  velük együtt nevetséges lenni. A szerelem egy rossz szokás, neveletlenség,
                  majomság. Hagyjanak engem békén!</p>
               <p>- Kolostorba fog menni?</p>
               <p>A lány gyengén felkacagott.</p>
               <p>- Butaság. Miért mennék? Egészen jól elvagyok a városban. Csak hagyjanak engem -
                  de főképpen a mamámat - békén. Neki menjen jól a sora. Kikászolódjunk az
                  adósságokból. Négy-öt év és ő is rá fog unni arra, hogy bolondozzék az emberekkel.
                  Nyugodt lesz és boldogok leszünk.</p>
               <p>- Egy biztató, egy vigasztaló szava nincs hozzám? Hiszem magának, amit mond és
                  irtózatosan szenvedek. Mi lesz belőlem?</p>
               <p>- Ami másból, a kétezer millió ember közül akármelyikből. Ami belőlem. Menjen,
                  menjen! A szinházból jönnek már, a nyomdászinasok már kiáltják a mama nevét.
                  Azelőtt ingyért jöttek, technikusok is, most ezeknek mind egy hatost kell
                  adni...</p>
               <p>A katona kezet csókolt, a fiatal leány keztyüs kezét csókolta meg és elment. Még
                  aznap este elutazott a városból, ki a kontinensből, vissza Londonba, ahol a
                  legszebb gépies életet lehet élni. Egy szó híradás, egy szó írás nélkül hagyta
                  sorsára apját, szívének egyetlen igazi, mélységes álmát, a leányt és a
                  primadonnát. A helyzet egyszerre kitisztult, a dráma azonnal kibonyolódott és
                  dűlőre került, amint ő kilépett belőle. Nem történt semmi rendkívüli dolog, csak
                  az, hogy a rossz asszony egy hét alatt megvénült, összeesett, mint az arzénevő,
                  aki szenvedélyével egyszerre szakít. És amikor az oligarcha fölment hozzá, pleine
                  parade, tudatva vele, hogy beadta felesége ellen a válókeresetet és kész vele a
                  világ előtt is egybekelni -: nem találta meg többé azt, akibe egy évtizeden át
                  bele volt bolondulva. Egy kedvetlen és szigorú öreg nőt talált, akinek festett
                  haját szürke szálak tarkázták. A férfi idejében elfeledte, amiért jött és a
                  primadonna nem igyekezett fölfrissíteni az emlékezetét. Még azt sem kérdezte meg,
                  hogy írt-e neki a fia. Egyszerüen elküldte és az örült, hogy mehetett.</p>
               <p>Anya és leánya egyedül maradtak. Melitta anyjának fáradt nyaka köre fonta
                  karjait:</p>
               <p>- Most már boldogak leszünk. Egymásért élhetünk.</p>
               <p>- A te boldogságod most kezdődik. Az enyém véget ért, az életem is. Foltozni fogom
                  a fehérnemüket. Vajjon tollat fosztani lehet-e itt Pesten? - mondá egészen
                  komolyan.</p>
               <p>Levetette vállfűzőjét és ledőlt a diványra:</p>
               <p>- Legjobb aludni; aludni hagyjatok!</p>
               
               <p>A rossz asszony természetrajza ettől a naptól fogva nem érdekes, nincs miért
                  folytatnom. Ami elérte, az a vég. De vajjon nem újúl-e meg, hirtelen, nem támad-e
                  még egyszer reneszánsza?</p>
            </div>
         </div>
      </body>
	</text>
</TEI>