<?xml version="1.0" encoding="utf-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xml:id="HU16305" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A mammuth</title>
				<author ref="viaf:39125767">Abonyi Árpád (1865-1918)</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">28678</measure>
				<measure unit="pages">66</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC</p>
			</publicationStmt>
			<sourceDesc>
				<bibl type="digitalSource">
					<title>A mammuth</title>
					<date>2016-12-05</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/16300/16305"/>
					<respStmt>
						<resp>Original Electronic Edition</resp>
						<name>Vidiné Réfi Erzsébet</name>
						<name>Lipták Éva</name>
						<name>Erdélyi Zsolt</name>
						<name>Mészáros Atilla</name>
					</respStmt>
					<bibl type="digitalSource">
						<title>A mammuth</title>
						<date>2016-12-05</date>
						<ref target="https://mek.oszk.hu/16300/16305"/>
					</bibl>
					<bibl type="printSource">
						<title>A mammuth</title>
						<author>Abonyi Árpád</author>
						<pubPlace>Budapest</pubPlace>
						<publisher>Athenaeum</publisher>
						<date>1894</date>
						)
						<ref target="https://mek.oszk.hu/16300/16305/pdf"/>
					</bibl>
				</bibl>
				<bibl type="firstEdition">
					<title>A mammuth</title>
					<author>Abonyi Árpád</author>
					<date>1894</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
			<textDesc>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T3"/>
			</textDesc>
		</profileDesc>
		<revisionDesc>
			<change when="2020-07-27"/>
			<change when="2020-12-29"/>
		</revisionDesc>
	</teiHeader>
	<text>
		<body>
			<div type="chapter">
				<head>
               SCHULTZ DOCTOR.
            </head>
				<p>Szeptember utolsó napjaiban érzékenyen hüvös levegő ömlött le a hegyekről a kis
               havasi fürdőre, melyen igazi betegek, többnyire nők igyekeztek megszabadulni az
               idegbajtól, s a vele járó általános testi és lelki gyöngeségtől. Hüvös volt este felé
               is az idő, - szines, meleg kendőkbe, prémes szegélyű bő köpenykébe burkolva
               sétálgattak a szenvedő hölgyek a szürkületbe burkolt sétányon, melynek legvégéről,
               valahol a hegyekbe kanyarodó serpentin ut tájáról öblös, nyers férfi ének nehány
               mélyen búgó akkordját ringatta szárnyán a szél.</p>
				<p>Hahó, hahó! táncra, dalra,</p>
				<p> Szerelemre, vigalomra,</p>
				<p> Amig nyilik a virág, -</p>
				<p> Hahó! dalra, szerelemre,</p>
				<p> Hamar hervad a virág -</p>
				<p> Egy-két perc csak a világ.</p>
				<p>Vastag izmu, hatalmas, domboru mellü ur sétált fölfelé a serpentin uton. Kalapját
               néha levette, hogy legyezze magát, ilyenkor deresedni kezdő haja s a kezdődő
               kopaszodás némi jelei is szemlélhetők voltak. Husos, nagy, meleg kezében, melynek
               simasága semmi kivánni valót se hagyott fenn, finom művű pálcát szorongatott. Ezzel
               ütötte énekéhez a taktust, s ezzel koppintotta le az utjába kerülő sárga kikiricsek
               bóbitáit is.</p>
				<p>Tiz percnyi séta után fölért a serpentin ut tetejére. Ott megállt, ledobta szürke
               felsőkabátját a fűre és körülnézett. Csendes, melancholiára hivó őszi alkonyat, - nem
               mozdult semmi. Háttérben az erdőség homályba vesző sürüsége, lenn a fürdő épületei,
               melyekből hol itt, hol ott csillant elő a meggyujtott lámpák fénye. A Királykut előtti pavillonban cigányzene játszott. Idáig azonban
               csak egy-egy mélyebb taktus s a klarinét némely élesebb sikoltása tudott fölvergődni
               a lassanként mindenfelé szétterpeszkedő őszi párázatban.</p>
				<p>- Bolondság és bolondság... semmi más... mormogta az előkelőnek látszó fürdővendég, s
               leült egy kiálló kőre, melyet előbb felöltőjével párnázott ki. Azután elővette
               szivartárcáját és rágyujtott.</p>
				<p>A serpentin ut ama részén, mely az erdőségbe kanyarodott, e pillanatban egy urlovas
               karcsu alakja bontakozott ki a szürkületből. A szivarozó urtól pár lépésnyire
               megállt, visszafogta lovát, s finom, fáradt arcán, több gunynyal, semmint
               meglepetéssel kiáltott föl:</p>
				<p>- Schultz ur, sapperlot!</p>
				<p>- Ah! báró ur!</p>
				<p>- Ha nem csalódom, ön az!</p>
				<p>- Nincs benne kétség, báró ur, én vagyok.</p>
				<p>- Mily szerencse, kedves doktor, - folytatta udvarias mosolylyal a báró s kezét
               nyujtotta az orvosnak, ki szintén a legnagyobb szeretetreméltósággal viszonozta az
               üdvözlést, - fogalmam se volt róla, hogy ön itt van.</p>
				<p>- Valóban én is azt hittem, hogy a báró még mindig Párisban lakik.</p>
				<p>- Én, kedves doktor, én... Ön tudja, hogy én csak kalóz vagyok az »élet tengerén« -
               mondaná Adamovics mama.</p>
				<p>- Kimélje érzelmeimet, báró ur...</p>
				<p>- Mille pardons, igaza van, - mosolygott a báró s leszállva, könnyü, elegans
               mozdulattal a nyeregből, megveregette lova nyakát. Meg vagyok lepetve, édes doktor,
               hogy ön itt van... becsületemre... nagyon meg vagyok lepetve... Mikor utaztak el
               Párisból?</p>
				<p>- Szeptember nyolcadikán.</p>
				<p>- Tehát még előbb mint én. Teringettét, nem mondom, hogy szivesen tettem, de
               menekülnöm kellett. Nem birtam tovább kiállani... a fiaskót, emlékszik, Mlle
               Therèseről van szó. - Ördöngős teremtés volt, rendkivül tetszett nekem. Ön volt az
               első, barátom, aki megjósolta, hogy e bolondságnak rosz vége lesz, s tapasztalt
               jóslata csakugyan bevált. Fogalmam sincs egyébiránt róla, hogy miképen fejlődött
               katasztrófáig a dolog. Homályos, érthetetlen történetnek tetszik nekem az egész,
               melyből csak fiaskóm az, mely semmi felvilágositásra nem szorult. Emlékszik még az
               operabálra? Mily felségesen nézett ki Mlle. Therèse abban a gyönyörü fehér selyem
               dominóban, mely ötszáz frankomba került! Most is el vagyok ragadtatva, ha e hálátlan
               gyermekre gondolok. Nem érdemelte meg áldozatkészségemet. Oh, köszönöm, nem
               szükséges, hogy vigasztaljon. Sajnálom Therèset... igen, én sajnálom e rosz
               gyermeket, vannak pillanatok, midőn bizonyos fájdalommal, jobban mondva
               elkeseredéssel gondolok rá, de egy-egy ily polgárias fellobbanás szerencsére nem tart
               sokáig. Föl is tettem magamban, hogy okvetlen elfelejtem. Ah! kedves doktor, ön nem
               tudja, mily édes érzés az, ha legyőzi indulatait az ember és igy kiálthat fel:
               szerencsés utat amerikai utjára, chère Therèse, szerencsés utat!</p>
				<p>- Tehát nem London.</p>
				<p>- Szó sincs róla! Londonnal csak azért fenyegetett a ravasz kis ördög, hogy félre
               vezessen. Nyilván azt hitte, hogy szökése dühössé tesz és üldözni fogom. Csalódott,
               nagyon csalódott... Egy percig se gondoltam reá, hogy őt és Cocard urat üldözőbe
               vegyem.</p>
				<p>Schultz doktor helyeslőleg bólintott.</p>
				<p>- Igaza van, báró ur, egy Cocard... végre is csak egy Cocard...</p>
				<p>- Egy Louis Cocard, igen, igen! - kiáltott élénken a báró. - Rendkivül helyesen
               fejezi ki gondolataimat, doktorkám; egy Cocard végre is csak egy Cocard; sem több,
               sem kevesebb, csak egy Cocard, a Théâtre Dramatique tagja, de
               minő tagja! Közönséges, tehetségtelen tagja, kedvence a hölgyeknek, mert csinos fiu,
               de ezzel vége. Mondhatom önnek, hogy ez a fiatal ember roppant buta. Ezért kellett
               menekülnöm Párisból. Hasonló esetben sok bosszantó célzásnak van kitéve az ember.
               Arra pedig, hogy a felém röpitett élceket visszaadresszáljam, gondolni se lehetett.
               Csak nem blamirozom magam egy Cocard miatt? Mit gondol kérem, blamirozhatja magát az
               ember egy Cocard miatt? Ugy-e, hogy nem? Végre is, vannak társadalmi tekintetek,
               melyekről még hasonló ostoba körülmények között sem feledkezhetünk meg. A Clubban
               nevettek volna. Szentgáli Guidó báró és egy Cocard! Fi donc, még gondolatnak is
               kellemetlen... Legjobb tehát, ha egy szép napon málházni kezd ily esetekben az ember
               s a legközelebbi vonattal hirtelen elutazik. Igy cselekedtem és nem bántam meg.
               Esküszöm önnek, kedves doktor, hogy elhatározásomhoz szerencsét kivántam magamnak, s
               a ferde helyzet ily egyszerü megoldásával egyelőre tökéletesen meg vagyok elégedve.
               Mlle Therèse és Cocard ur Amerikában - én a Kárpátok alatt, itthon. Rendben vagyunk.
               Szeptember tizedike óta sokkal jobban érzem magam. De most már beszéljünk önről,
               kedves doktor. Feledje el fecsegéseimet és nyilatkozzék. Hogy érzi magát Páris
               után... szerencsés ember... ön egész életében szerencsés ember volt. Itt vannak a
               fürdőn, helyes, helyes!.. Az itteni pompás havasi levegő önnek is, nejének is jót fog
               tenni. Mondja csak! Megőrizték azt a groteszk Faun szobrot, melyet önöknek a Salonban
               vásároltam?</p>
				<p>- Bizonyára, báró ur, nőm mindenkor szivesen emlékezik vissza arra a figyelemre,
               melylyel... igen, igen...</p>
				<p>- Legyen róla meggyőződve, uram, - felelte hasonló szertartásos meghajlással a báró,
               s az ő finom, halavány ajakáról se hiányzott egy kis gúny, - hogy az ön körében
               mindig a lehető legjobban éreztem magam. Kellemesen gondolok vissza az együtt töltött
               időkre, s nem kis sajnálkozással látom, hogy ezek a szép idők többé nem térnek
               vissza.</p>
				<p>- Öntől függ, báró ur, - felelte lekötelező mosolylyal az orvos.</p>
				<p>- Oh! nem...</p>
				<p>- Látogasson meg minket a fürdőn, s egy kis fantáziával azt fogjuk gondolni, hogy
               Dieppe-ben vagyunk.</p>
				<p>- Lehetetlen barátom, lehetetlen...</p>
				<p>- Magyarázatot kérek, báró ur, - szólt valamivel figyelmesebben a doktor, s széles,
               gömbölyü arca csupa kérdőjellé változott. - Tekintsünk el e kellemes véletlentől,
               mely minket összehozott, s ha nincs ellenére, beszélgessünk ugy, mintha Dieppe-ben,
               a La reine M. Louise terraszon ülnénk.</p>
				<p>A báró könnyedén intett és elnevette magát.</p>
				<p>- Adieu Dieppe, adieu! - kiáltotta vidáman, soha többé ebbe a paradicsomba nem térek
               vissza.</p>
				<p>- Könnyelmü jóslat, kedves báró...</p>
				<p>- Öntudatos jóslat, doktorkám. Nini! Most jut eszembe, hogy ön még nem is tudja,
               pedig az, a mit mondani fogok, szintén egy okkal több arra, hogy iménti meghivását -
               fájdalom - nem fogadhatom el.</p>
				<p>Schultz doktor erélyes hangon tiltakozott.</p>
				<p>- Csalódik uram, ha azt hiszi, hogy engem csak ugy könnyü szerrel
               visszautasithat.</p>
				<p>- Be fogja látni, kedvesem, be fogja látni!... erősitette hirtelen elfanyarodott,
               kicsinylő, fitymáló mosolylyal a báró, s lova nyakára támaszkodva fecsegett tovább.
               Emlékszik elveimre?</p>
				<p>- Emlékszem báró ur, vágott szavába az orvos, de figyelmeztetem, hogy elveinek nem
               adtam igazat.</p>
				<p>- Adamovics mama pártomon volt.</p>
				<p>- Anyósom, igen...</p>
				<p>- Ne szóljon, doktorkám! Adamovics mama a legszeretetreméltóbb anyós, a ki valaha a
               világon élt. Bámultam őt, uram, bámultam őt! Esküszöm önnek, hogy őszinte
               lelkesedéssel bámultam e hölgyet, ki önért és leányáért bármely pillanatban szivesen
               föláldozná még életét is.</p>
				<p>- Oh igen, a mama jósága véghetetlen... dörmögte bosszankodva, némi zavarral az orvos
               és félrenézett. Bocsánat azonban, ezuttal nem róla, hanem önről van szó.
               Felvilágositással tartozik nekünk, kedves báró, - meghivásomat nőm nevében intéztem
               önhöz.</p>
				<p>Guidó báró meghajtotta magát.</p>
				<p>- A mama és Lujza tegnap is beszéltek önről... A mult el van temetve... ön
               gentleman... igen, ön valódi gentleman és én is gentleman vagyok... Szóval,
               teringettét, uram, megbocsáthatatlan hiba és ügyetlenség volna tőlem, ha ily kedves
               ismerőst, mint ön, repülni hagynék.</p>
				<p>- Erről szó sem lehet, - s a báró megvonta lassu, fanyar mozdulattal a vállát, -
               nyilván hallotta már... azt hiszem... Ilyesmi hamar terjed; az emberek gondoskodnak
               róla, hogy semmi titokban ne maradjon...</p>
				<p>Az orvos csodálkozva nézett a nyulánk, izmos gavallérra, ki e pillanatban a
               nyeregkápán talált valami igazitani valót, s a Fifin egyik
               pikáns trilláját fütyölte.</p>
				<p>- Semmit sem hallottam, báró ur, - mondta meggyőződéssel Schultz doktor, - éppen
               semmit.</p>
				<p>- Ah, kedvesem, ön valóban nem kiváncsi. S a báró halkan, ingerkedve dudolni
               kezdett:</p>
				<p>Hahó! dalra szerelemre</p>
				<p> Hamar hervad a virág -</p>
				<p> Egy-két perc csak a világ...</p>
				<p>Felfelé lovaglásom közben ötszáz lépésnyi messzeségből ráismertem erről a dallamról
               önre. Meg voltam lepetve. Sapperlot, gondoltam magamban, ez Schultz doktor. Mi jut
               eszébe, uram, kételkedett gyanakvóbb felem, Schultz doktor Párisban van. Fogadni
               mernék, hogy ő! Lehetetlen kérem, Schultz doktor Párisban van. S ime ön volt,
               csakugyan ön volt. Persze, a ki ezt a bájos kuplét szokta énekelni, az nem ér rá,
               hogy figyelemmel kisérje a társaságot is. Van itt egy pár ismerősöm, a kik most
               nyilván mind a fürdőben vannak. Nagyon derék emberek. Semmiben sem különböznek a
               századtól, mely nevelte őket. Istenem, végre is ki tehet róla, hogy senki sem lehet
               tökéletes. Csak bárányok és farkasok vannak a világon. Egyik ember húz, sok ember
               húz, - a másik hajt, ebből a race-ból azonban kevesen - vagyunk.</p>
				<p>A nagy, kövér doktor türelmetlenkedni kezdett. Erősen szivta szivarját, s széles,
               meleg kezével idegesen simogatta a ló fényes nyakát. A báró túlsokat fecseg. Néha
               ugy rémlik, mintha szándékosan tenne kerülőket, nehogy reá találjon kanyarodni arra a
               vallomásra, melyet ugy látszik kissé elhamarkodva helyezett kilátásba. - Be kell
               egyébiránt ismerni, - dörmögte magában az orvos, hogy ez a bizalmas kettős itt a
               serpentin ut tetején, az erdő alatt, homályos, esti szürkületben rendeztetve a
               véletlen által elég érdekes. Némi kárpótlás a fürdő unalmáért, s ez hálára kötelez. A
               báró csalódik. Nem kell, hogy megbánja igéretét, soha sem lesz annyira gyöngédtelen,
               hogy oly privát ügyek iránt érdeklődjék, a melyekhez tulajdonképpen semmi köze.</p>
				<p>- Legyen nyugodt, uram, mondotta méltósággal, s rajta volt, hogy mentől előkelőbb
               főhajtással kisérje szavait, melyekre kiváló sulyt helyzett, - távol áll tőlem
               minden gyöngédtelenség... Tudom, hogy mivel tartozom önnek és magamnak. Kora
               gyermekségem óta meg szoktam a kiméletes, tartózkodó modort. Rágalom, hogy az orvosok
               durvák és tolakodók. Boldogult atyám igy szólt: jegyezd meg magadnak Ottó, hogy
               pályád kitünő modort és szubtilis, finom érzelmeket igényel, mert csak igy nyerheted
               meg a szenvedő emberiség bizalmát. Lássa, báró ur, nem dicsekvésképen mondom, de
               atyám tanácsától soha sem feledkeztem meg.</p>
				<p>Guidó báró mosolyogva nyujtotta kezét.</p>
				<p>- Ismerem gyöngédségét, barátom és mindig kiváló becsben tartottam önt.</p>
				<p>A doktor nem titkolta, hogy jól esik szivének az elismerés. Majdnem elérzékenyedve
               szólt:</p>
				<p>- Köszönöm, köszönöm... Tartsa meg tehát titkait, uram; meghivásomat azonban okvetlen
               el kell fogadnia.</p>
				<p>- Mily kár, édes doktor...</p>
				<p>- Semmi mentegetődzés! Nem hallgatok önre! Ugy van, én nem hallgatok önre! Elveim e
               tekintetben rendithetetlenek. Boldogult atyám lelkemre kötötte: fiam, a kimondott
               szóhoz való ragaszkodás a férfijellem disze. Nem kivánom titkait, uram, - kimondott
               szavamhoz azonban ragaszkodni fogok.</p>
				<p>A báró vidáman mentegetődzött.</p>
				<p>- Nincsenek titkaim, doktor, ön hirbe hoz engem! Semmi indiszkréciót nem követ el, ha
               tudakozódik, teringettét, ez jogában áll! Ön meghivott engem, én nem fogadhatom el a
               meghivást, kötelességem tehát, hogy vonakodásomnak okát is adjam.</p>
				<p>- Ugy van, báró ur, ezt várom öntől.</p>
				<p>- És én nem térek ki a vallomás elől. Tudtára adom tehát, édes doktor, hogy
               viszonyaim nagyon megváltoztak. Vissza kell vonulnom a társaságtól. Husz éves
               koromtól mostanig, nem maradtam el a többiektől. Hatalmas versenyzési vágygyal
               startoltam, kitünő galoppom volt, 4-5 auf-fal jegyeztek az
               élet bookmakerei, s többnyire vagy match-ot provokáltam, vagy canterben győztem, ugy
               a hogy akartam. Ennek most vége. Kitörtem a pályáról, el kell hogy vezessem magam.
               Szóval: tönkrementem.</p>
				<p>- Lehetetlen! - kiáltotta meghökkenve az orvos.</p>
				<p>- Remélem, hogy elég világosan fejeztem ki magamat?</p>
				<p>S a báró gúnyosan vonogatta vállát. Szép, barna arcán semmi nyoma a sajnálkozásnak.
               Kemény bronz az egész; merev, hideg és diadalmas, mintha nagy oka volna bukása miatt
               a dicsekvésre.</p>
				<p>- Doktor ur, ön meg van hatva.</p>
				<p>- Valóban, báró ur, rebegte ünnepélyesen az orvos, - a legnagyobb részvéttel érzem a
               szerencsétlenséget, melylyel a sors önt meglátogatni jónak látta.</p>
				<p>- Hálás köszönet nemesszivűségéért. Részvétét szivembe fogom zárni, s életem utolsó
               percéig örömmel gondolok önre.</p>
				<p>A báró meghajtotta magát. Ajaka szélén megjelent az iménti kicsinylő villanás, arról
               azonban lemondott, hogy szertartásos pose-olásaiért szembe nevesse a kövér doktort.
               Megigazitotta lován a kengyelt s gyors mozdulattal nyeregbe ült.</p>
				<p>- Allons! rendben vagyunk. Isten önnel, kedves doktor! Nyujtsa kezét és adja át
               üdvözletemet a hölgyeknek is.</p>
				<p>Schultz doktor megmutatta, hogy kimondott óhajtásához, minden akadály dacára is,
               ragaszkodni tud. Belekapaszkodott a ló kantárjába, s bosszankodva rázta fejét.</p>
				<p>- Nem bocsátom önt, uram; velem kell jönnie... kivánom... velem kell jönnie... Örökös
               szemrehányást tennék magamnak, ha önt most elbocsátanám. Nem, nem! Ne kivánja, hogy
               álmatlan éjszakáim legyenek. Hivatkozom barátságára és udvariasságára. Emlékezzék
               Dieppere, báró ur, Dieppere, a hol nem egyizben hallottam öntől, hogy bármely időben
               rendelkezésemre áll. Legyen szives tehát és váltsa be szavát.</p>
				<p>- Lehetetlenséget kiván, doktor! Ön a régi; vagyona, viszonyai nem változtak; én nem
               vagyok a régi. A szegénység nagy űrt vont közém és a világ közé. Sorsom el van
               döntve. Vissza kell, hogy vonuljak barlangomba. Terveken töröm a fejemet; uj házasság
               utján akarok vagyont szerezni, s erre nyugalom és idő kell.</p>
				<p>- Kapni fog, hohó! Kapni fog...</p>
				<p>- Azt hiszem én is, hogy kapni fogok. Második hitvesemre nézve azonban megvan a magam
               szigoru mértéke, a melytől nem tágitok. E miatt kissé nehéz lesz... No de valahogy
               majd csak menni fog... Értesiteni fogom. Isten önnel, doktor ur, Isten önnel!</p>
				<p>- Előre, báró ur, előre! Vezetni fogom.</p>
				<p>S az orvos elszántan lépkedett előre a serpentin uton. Nem bocsátotta ki kezéből a
               kantárt. A báró előbb tréfásan, majd hangos nevetéssel tiltakozott:</p>
				<p>- Erőszak, doktor?</p>
				<p>- Az. Ön nem hallgatta meg jószántából kérésemet, családom nevében tehát
               hadifogolynak nyilvánitom és akarata ellenére is magammal viszem.</p>
				<p>A hadi fogolynak nyilvánitott gentleman erre leugrott lováról, karjára akasztotta a
               kantárt, lovagostorát bedugta a nyeregkápa alá, s gyalog kisérte az erőszakoskodó
               doktort, ki expediciójának ily kedvező sikerével teljesen meg volt elégedve.</p>
				<p>- Követem önt, doktorkám. Magára vessen, ha a hölgyek meg fognak neheztelni önre.</p>
				<p>- Meglátjuk! Érdemkeresztet fogok kapni, uram, hogy önt elfogtam... arany
               érdemkeresztet... Kérem, ha tudtam volna, hogy ön a szentgáli kastélyban van, meg
               lehet róla győződve, hogy már tizennégy nap előtt rohamot intéztem volna ön ellen, s
               a mennyire magamat ismerem - sikerrel.</p>
				<p>- Boldog ember, boldog ember...</p>
				<p>A doktor végig simitotta divatos angol kabátját, s alig észrevehető sóhajjal hagyta
               reá:</p>
				<p>- Oh, igen, - sohasem panaszkodom.</p>
				<p>- Panasz az ön helyzetében, ez furcsa volna! - kiáltott föl a báró s figyelmesen
               vizsgálta a viruló arcu orvost, ki hümmögve, szórakozottan lépkedett oldala mellett.
               - Remélem, kedves doktor, hogy ezuttal is csak a pszichiatristák tulkapásairól van
               szó.</p>
				<p>- Többé nem gondolok e tévelygőkkel, - felelte hévvel az orvos, - beláttam, hogy e
               hóbortos tulzók méltatlanok a tudományra s nem érdemlik meg, hogy öntudatos férfiu
               garázdálkodásaikat komolyan számba vegye! Más dolgok vannak szóban... családi
               ügyek... bocsánat... Nem illik, hogy az ember családi ügyeit emlegesse, midőn ily
               kedves vendéget vezet haza mint ön.</p>
				<p>- Megrémit, édes doktor, mi történt önnel?</p>
				<p>- Ah, semmi... bocsánat... épen semmi...</p>
				<p>- Ne tagadja; ön elégedetlen -</p>
				<p>- Meglehet, s azt hiszem... igen... azt hiszem, hogy elégedetlen vagyok...</p>
				<p>- Mennyire sajnálom, hogy kedvezőtlen véleményt fog táplálni felőlem kiváncsiságom
               miatt, de nem tehetek róla. Kérdezősködnöm kell. Ily régi ismerősök között, mint mi
               ketten, vannak elfogadható mentségek is.</p>
				<p>- Nem veszem rossz néven kiváncsiságát, báró ur; ön mindig rokonszenvvel viseltetett
               irántam.</p>
				<p>- Méltán, méltán, kedves doktor; örülök, hogy kiváncsiságomat ily helyesen
               magyarázza. De hát, mondja csak, mi történt önnel? Istenemre, rendkivül nyugtalannak
               látszik.</p>
				<p>Ez ugyan rendkivüli tulzás volt, Schultz doktornak azonban jól esett e fölcsigázott
               figyelem. Hálás pillantást vetett foglyára s egész ügyességét összeszedte, hogy nagy
               és zsiros arcának lehetőleg szomoru kifejezést adjon.</p>
				<p>- Nyugtalan vagyok, báró ur, - mormogta mély hangon. Azután visszaemlékezett a dán
               királyfi kifakadására: vipera marja husomat, s szivem sorvadva hánykolódik... még
               mélyebb hangon tette hozzá: vipera marja szivemet...</p>
				<p>A bárót megijesztette a vipera emlegetése.</p>
				<p>- Azt hittem, kedves doktor, hogy más természetű kellemetlenségek nyugtalanítják önt.
               Örülök, hogy nem igy van. Engedje meg tehát, hogy észrevételemet visszavonjam.
               Siessünk! Öt perc mulva fél hét. Egy óra mulva tökéletes sötétség lesz, ön pedig -
               nevetett a báró s rámosolygott az oszlop nagyságu doktorra, - mi adorato, nyilván
               nem akarja, hogy haza felé való lovaglásom közben nyakamat törjem.</p>
				<p>- Isten ments, uram, Isten ments! Figyelmeztetem, hogy erre semmi szükség. Anyósom,
               nőm és én három embert teszünk; egy inas és két szobaleány, - összesen hat szobát
               foglalunk el kilencből. Igen... kilenc szobát bérlünk... Mi következik ebből? Az,
               hogy három szobát rendelkezésére bocsáthatunk. Semmi ellentmondás, uram! Ön átengedte
               nekünk Dieppe-ben egész lakását, miután nem tudtunk lakást kapni... soha se feledjük
               udvariasságát... Méltányos tehát, hogy ma éjjelre elfogadja ajánlatomat. Nálunk
               marad, ördög adtát, csak nem bocsátjuk el! Ezen az uton, a melyen megyünk, már most
               is veszélyes volna a visszatérés. Sötétedik, a ló megijed valami árnyéktól,
               félreugrik, s paff!... az ön nyaka ki van törve. Ah! nagy kár volna önért...
               esküszöm... nagy kár... Sok főranguval találkoztam már, de azok közül egy sem
               hasonlit önre. Ön nem dölyfös, önnek van esze, jelleme, egyénisége egyaránt
               tiszteletreméltó, morálja pedig kifogástalan.</p>
				<p>A báró nevetett.</p>
				<p>- Vigyázzon, doktor, a tökéletes emberek meséje nem hozzánk illő! Ne feledje Mlle
               Therèset...</p>
				<p>- Semmiség, báró ur! Hasonló apró bolondság szóra se érdemes. Mlle Therèse egy kis
               folt... nem több... a mely le van törölve. Az a Cocard a Dramatique-tól törölte le. Hahó! Jól tette. Sokszor gondoltam
               bosszankodással önre, midőn láttam, hogy arra a kis boszorkányra szelleme legjavát
               pazarolja el. Akárcsak aranyat dobált volna a tengerbe...</p>
				<p>- Azt hiszi, hogy nem dobáltam aranyat is?</p>
				<p>- Tudom, és épen ez az, mi megszomorit. Képtelen vagyok reá, hogy önt szegénynek
               képzeljem. Ön, ki vagyonhoz volt szokva, nélkülözés között... meghuzódva egy vén
               kastélyban; lelkemre, ez szomoru! Házasodjék, báró ur, házasodjék! Keressen
               menyasszonyt, a kinek sok pénze van... Meg vagyok róla győződve, hogy nőm is ezt
               fogja tanácsolni önnek, ha ugy nem cselekszik velünk mint Dieppe-ben.</p>
				<p>- Kérem; hisz követem önt.</p>
				<p>- Dieppe-ben is megtette; mikor azonban arról volt szó, hogy átlépje lakásom
               küszöbét, ürügyet keresett és se akkor, se máskor nem látogatott meg.</p>
				<p>- Okaim voltak reá...</p>
				<p>- Semmi ok, semmi kifogás! - kiáltotta nagy hangon a doktor; - gentleman-ek között
               efféle polgári tartózkodásnak, véleményem szerint, nincsen helye. A dolog egészen
               korrekt módon folyt le. Ön törvényes formák között vált el nejétől, a kit én
               törvényes formák között vettem nőül. Mindhárman törvényes alapon állunk. Ha engem nem
               zseniroz, hogy az ön egykori hitvese most az én feleségem, - nem látom be, miért
               zsenirozza önt, hogy minket meglátogasson? Biztosithatom, hogy Lujza sohasem beszél
               önről és én nem is kivánom tudni, hogy mi történt önök között a multban. Egy
               gentleman soha sem emlit olyasmit, ami másoknak esetleg kellemetlenséget
               okozhatna.</p>
				<p>A báró vállat vont.</p>
				<p>- Ön nagylelkü, doktor és perfect ember.</p>
				<p>- Köszönöm. Életemnek mindig az volt az egyik főtörekvése, hogy a belém helyezett
               bizalmat ne hazudtoljam meg. Örülök báró ur, hogy méltó leszek reá. Meg fogja
               látni...</p>
				<p>- Mondja csak, doktor - s a báró majdnem ellenséges indulattal ügyelte az orvost, ki
               önelégülten, méltósággal lépte mellette a kemény földet, - komolyan beszél ön, vagy
               csak tréfál? Elhigyjem, hogy Lujza, az ön neje - sohasem
               beszélt rólam?</p>
				<p>- Soha uram, soha!</p>
				<p>- Bizalmas percekben sem?</p>
				<p>- Nem.</p>
				<p>- Se Adamovics mama?</p>
				<p>- Nem, soha.</p>
				<p>- Doktor, ön gentleman, - kérem ne tréfáljon.</p>
				<p>- Esküszöm önnek, hogy igazat mondok! - felelte őszintén a nagy oszlop doktor s
               bámulva nézett a báróra, ki elborult homlokkal, ajkait harapdálva ment oldala
               mellett, s minden ok nélkül csapott keztyüs kézzel a ló nyakára.</p>
				<p>- Mi lelte, báró ur? Egészen megváltozott...</p>
				<p>- Semmi... legyen nyugodt... mormogá a báró.</p>
				<p>- Rosszul érzi magát?</p>
				<p>- Nem; legyen nyugodt... Még egy kérdést, doktor. Tudott az ön neje arról, a mi
               köztem és Mlle Therèse között történt?</p>
				<p>- Azt hiszem, azt hiszem...</p>
				<p>- Volt reá megjegyzése?</p>
				<p>- Nem beszéltünk róla. Ugy tettünk, mintha semmit sem tudnánk, pedig Adamovics mama
               is tudta. Anyósom mindössze egyszer emlitette, hogy ez a kis kigyó tönkre fogja önt
               tenni, s akkor ön haza fog jönni a szentgáli kastélyba, mert nem tehet mást.</p>
				<p>- Nem tette hozzá Adamovics mama, hogy mi lesz akkor, ha haza jövök és itt a fürdőn
               egyszer, véletlenül, mégis csak találkozni fogunk?</p>
				<p>- De igen; erről volt szó...</p>
				<p>- Nos? Beszéljen kérem -</p>
				<p>- Istenem, hát semmi! Nőm nyugodtan mondta: sajnálom Guidót, könnyelműsége teljesen
               tönkre fogja tenni.</p>
				<p>- Csak ennyi?</p>
				<p>- Egy szóval sem több. Anyósom szó nélkül, helybenhagyólag intett, s a dolog ezzel be
               volt fejezve. Többé nem beszéltünk róla. Bocsánat, báró ur... tökéletesen értem, hogy
               Lujza nyilatkozata bizonyos mértékig sérti önt, - véleményem szerint egy elvált
               hitvesnek azonban mindig van némi joga ahhoz, hogy egykori férjéről tartózkodás
               nélkül nyilatkozzék. Most azonban feledje el fecsegéseimet uram és ne tegyen ugy mint
               Dieppe-ben. Itthon vagyunk!</p>
				<p>Leérkeztek a fürdő egyik diszes villájához, mely nagynak és sötétnek tetszett az esti
               párázatban.</p>
				<p>- Johann, Johann! - kiáltotta az orvos.</p>
				<p>Tagbaszakadt, kamáslis német inas sietett elé a doktor hivására. Megállt merev
               nyakkal ura előtt és mélyen meghajtotta magát.</p>
				<p>- Vezesd el ezt a lovat; a kocsisnak gondja legyen reá, - parancsolta emelt hangon az
               orvos, azután vendégéhez fordult: - jöjjön, kedves báró, biztosithatom róla, hogy
               Lujza és Adamovics mama köszönetet fognak nekem szavazni azért, mert önt
               hadifogolynak nyilvánitottam.</p>
				<p>Szentgáli egy pillanatig nézte csak a nagy oszlop doktor husos, széles arcát, azután
               félrehuzta az ajaka szélét, s a villa homályos szalónjába lépett.</p>
			</div>
			<div type="chapter">
				<head>
               A HITVES.
            </head>
				<p>Schultz doktor nem bizott tulságosan expediciója teljes sikerében, ugy határozta
               tehát, hogy nem mozdul vendége mellől, hanem szobaleányt küld a hölgyek után. Később
               azonban, meggondolva, hogy ez nagyon is feltünő polgári vonás volna, mást
               határozott.</p>
				<p>- Magam jelentem be önt, édes báró; kérem, foglaljon helyet.</p>
				<p>- Várni fogom, doktor.</p>
				<p>- Mindjárt itt leszünk; ah! előre örülök annak a szenzációnak, melyet óriási hiremmel
               előidézek. Mily meglepetés! Adamovics mama el lesz ragadtatva. Igen, igen! azt
               hiszem... a kedves mama el lesz ragadtatva...</p>
				<p>A doktor sebbel-lobbal nyitott be a szomszéd terembe vezető ajtón. A báró egyedül
               maradt a szalon homályában s kiváncsian nézett körül. Gyönyörü butorok; előkelő izlés
               a legkisebb disztárgy elrendezésében is. Sehol semmi nyoma a dúsgazdag
               nyárspolgárnak. Diszkrét elegancia, hivalkodó pompa és csillogás nélkül. A szalon e
               kellemes, finom berendezéséből senki sem találta volna ki, hogy a milliomos Schultz
               doktor házában van, ki e nemes izlésnek nyilván nem a saját fejétől hódol.</p>
				<p>- Lujzának mindig kitünő izlése volt, - dunnyogta elgondolkozva a báró s némi
               nyugtalansággal tekintett az ajtóra.</p>
				<p>Még volna idő. Észrevétlenül visszavonulhatna itt is, mint a hogy Dieppe-ben tette.
               Semmi különös nincs az egészben, - az ember végre is találkozhat elvált hitvesével a
               nélkül, hogy ostoba jeleneteket kellene átélnie, a milyenekről kettőjük között szó
               sem lehet, - de mégis csak furcsa egy kissé, s mintha egy csipetnyi frivolság is
               volna benne. Lehet egyébiránt, hogy képzelődés az egész. Az ellenben - gondolta
               magában bosszankodva a báró, - hogy ez a nagy oszlop doktor, ez a tetőtől talpig
               becsületes, jószivü nábob, Isten tudja miféle ideált utánzó esetlen allűrjeivel
               aligha okos ember, - mintha nem volna képzelődés. Szereti nejét - s hát a hitves? Ha
               a doktor igazi vonzalmat érezne neje iránt, lehetetlen, hogy az ő jelenlétét jó
               szemmel nézze. Próbára akarja tenni?</p>
				<p>A báró tünődve nézett maga elé s vállat vonva mormogta: »Ezért a butaságért meg
               találnék haragudni, doktor«...</p>
				<p>Több gondolkozásra nem volt idő; a szomszéd terembe vezető ajtó kinyilt, s belépett
               rajta az orvos neje.</p>
				<p>Szentgáli tiszteletteljes meghajlással üdvözölte a nyulánk, szőke hölgyet, ki testhez
               simuló világos, nyersselyem toiletteben, bizalmas mosolylyal ajkai körül sietett
               vendége elé, s kedves tartózkodással nyujtotta elébe kezét.</p>
				<p>- Isten hozta, barátom; végre, végre! mondotta dallamos, mély hangon, melyre jól
               emlékezett a báró, - akkoriban azonban sokkal hidegebb volt ez a hang, mint most. -
               Lássa, nem is akartam elhinni Ottónak, hogy ön csakugyan itt van. Rég lemondtunk
               róla a mamával, hogy valaha lássuk. Szegény mama! Annyira meg van lepetve, hogy nem
               tud magához térni; már vagy tizszer ismételte, hogy nem hisz az egészből semmit, mert
               lehetetlen, hogy ön ne ugy viselje magát velünk szemben, mint Dieppe-ben, -
               emlékszik? Nem volt szép öntől; sokáig nehezteltünk...</p>
				<p>- Kegyelmezzenek, asszonyom.</p>
				<p>- El van feledve! Még egyszer, barátom, isten hozta! Ah, hisz bolondság tulajdonképen
               az egész élet, - nem érdemes, hogy komolyan vegye az ember... Jól esik tehát, ha egy
               régi bolondságnak a kompanistáját négy évi távollét után ismét szemtől-szembe
               látjuk. Foglaljon helyet és beszéljen. Rég hallottam a hangját. Nyugodtabb most?
               Valamikor csupa sötét dráma és tragédia volt az élet, - derültebb most?</p>
				<p>- Mindent kivertem a fejemből, - felelte mosolyogva, egy világfi könnyü
               eleganciájával a báró s helyet foglalt a szőke asszonynyal szemben egy széken. Tele
               vagyok filozófiával és nyugalommal.</p>
				<p>- Drágán szerezte?</p>
				<p>S az asszony elnevette magát. Nyilt bizalommal, kiváncsian, fürkészve nézte a férfi
               szép, hideg arcát, s csodálkozva kiáltott fel: »Meg se látszik önön az élet, - olyan,
               mint régen, sőt - ne vegye bóknak, - most sokkal érdekesebb mint régen. Ah! ha élne a
               jó, öreg ezredes, az én örökké nyugtalankodó, szigoru bácsim, mennyire csodálná önt!
               Ezt mondaná: bámulom férjedet, Louise, Guido egészen megváltozott. Istenem, bocsánat!
               Férjemnek neveztem önt...</p>
				<p>A báró tréfás komolysággal tiltakozott:</p>
				<p>- Ne nevezzen férjének, asszonyom, - százszor már bocsánatot kértem öntől, hogy mások
               akaratából inkább semmint a magunkéból egykor hitvestársak voltunk; - ne
               kényszeritsen reá, hogy bocsánatkéréseimet megujitsam.</p>
				<p>- Annyira irtózik tőlem?</p>
				<p>- Nem öntől, hanem a multtól.</p>
				<p>- Ah! hát nem felejtette el? Emlékszik mindenre most is? Igaza van. A mik a multban
               történtek önnel és velem, nem olyan egyszerü dolgok, hogy csak ugy könnyü szerrel,
               pár év alatt el lehessen felejteni őket, pedig nagyon helyes volna, ha elfelednők.
               Remélem azonban, hogy már megvigasztalódott s többé nem szentimentális.</p>
				<p>- Az nem vagyok.</p>
				<p>- Filozófus, azt mondta?</p>
				<p>- Majdnem filozófus, - felelte a báró, s csendesen mosolygott. Mint ön, asszonyom,
               kedves Louise... Örömmel látom, hogy szintén megvigasztalódott és férjhez ment.</p>
				<p>- Igen; férjhez mentem...</p>
				<p>- Schultz doktor derék ember.</p>
				<p>- Gazdag.</p>
				<p>- Jó szivű, nemeslelkü férfiu. Kevés tiszteletreméltóbb embert ismerek, mint ő.</p>
				<p>- Gazdag, - felelte száraz hangon az asszony s kicsit nyugtalanul rezzent össze. Egy
               lehellet az egész... A másik pillanatban már mosolygott megint, s lesimitva
               homlokáról fényes, szőke haját, gyermekes vidámsággal bámult nagy, nedves szemeivel a
               báró szeme közé. - Ne nehezteljen, hogy nézem, de alig tudok betelni önnel.
               Megváltozott, Guidó, alig ismerek önre! Mondja csak, ha jól tudom, most harmincnégy
               éves?</p>
				<p>- Harminchat.</p>
				<p>- Harminchat; lehetetlen! Hiszen fiatalabb mint volt! Valamivel barnább, de sokkal
               fiatalabb. Mily sáppadt volt egykor, mennyire szomorú és érzékeny... Oh! ha ön belül
               a szive körül is ily előnyös módon változott meg, akkor csak gratulálni lehet annak a
               csillagnak, a kit ön nőül fog venni.</p>
				<p>- Azt hiszi, hogy megházasodom?</p>
				<p>- Bizonyosan tudom. Nőül fog venni egy hölgyet, a ki gazdag.</p>
				<p>A báró udvarias, de fanyar hangon szólt:</p>
				<p>- Ebből a megjegyzésből azt következtetem, édes Louise, hogy ön körülbelől pontosan
               van informálva és legdiszkrétebb viszonyaimat is jól ismeri.</p>
				<p>- Eltalálta, Guido, - felelte őszintén az asszony, s egy kevés meleg vér öntötte el
               arcának gömbölyü vonásait, - mindent hallottam, a mi önnel történt. Tudom, hogy
               vissza kellett jönnie külföldről, mert tönkrement.</p>
				<p>- Ugy van.</p>
				<p>- Nem tuloz a hir?</p>
				<p>- Ezuttal nem. Minden ugy történt, a hogy az emberek beszélik. Könnyelmü életmódommal
               vagyoni helyzetemet annyira tönkretettem, hogy egy kis jóakarattal bizvást koldusnak
               tarthatom magam. Hiába! Az én életemben mindig végzetes szerepet játszott a nő. Meg
               kellett tehát nekem is győződnöm róla, hogy minden nagy szerencsétlenség - önöktől
               jön.</p>
				<p>- Mindnyájunk nevében köszönöm...</p>
				<p>A báró mosolyogva intett.</p>
				<p>- Ön kivétel, asszonyom. Önnek én okoztam szerencsétlenséget akkor, midőn nőül
               vettem. A hölgyvilág összes többi tagjaival szemben azonban nekem van igazam, s ezt
               be is tudnám bizonyitani.</p>
				<p>- Kisértse meg.</p>
				<p>- Mulattatná a dolog?</p>
				<p>- Oh, nagyon! Várjon, erről még beszélni fogunk. Most még csak egyet, - vallja meg
               őszintén, ugy-e nem szivesen engedett Ottónak?</p>
				<p>- Nem.</p>
				<p>- Köszönöm, - felelte az asszony s gyorsan felállt. Egy pillanatig habozva nézte a
               bárót, ki szintén elhagyta helyét, - aztán kezét nyujtotta neki s komolyan,
               tartózkodva mondta: Ez legalább őszinte válasz, - vártam öntől...</p>
				<p>- Önnel szemben, édes Louise, mindenkor őszinte voltam. Hibát, sőt menthetetlen bünt
               követtem el, midőn nőül vettem, - méltányos tehát, hogy legalább őszinteségemmel
               kárpótoljam azokért a kellemetlenségekért, melyeket két évi házasságunk alatt miattam
               elszenvedett. És most, asszonyom, - folytatta ismét mosolyogva a báró, - fogadja
               nyugodt és kényelmes uj helyzetében szerencsekivánataimat; örülök, hogy láttam, -
               távoznom kell.</p>
				<p>- Csak nem akar visszamenni?</p>
				<p>- De igen.</p>
				<p>- Most este... azon a sötét, hegyi uton. Guidó...</p>
				<p>- Haza találok. Vén kastélyom összes fehér arcu kisértetei kétségbe volnának esve, ha
               nem térnék vissza. Pompás lakásom van! Minden régi és méltóságos; boltives, nehéz,
               faragott termek, százados butorok, fakó képek, mennyezetes, óriási ágyak... Mintha a
               középkor lovagregéinek misztikus homályában élnék s minden percben tartanom kellene
               tőle, hogy egyszer csak fölpattan valamelyik viharos éjjelen a fegyverterem ajtaja, s
               kilépnek onnan boldogult őseim talpig acélos vasban. Nagyon regényes! Megérdemelné,
               hogy buzgóbb méltánylója legyen, mint én.</p>
				<p>A báró komolyan búcsúzott. Nemsokára teljes sötétség nyeli el a nedves, szeptemberi
               tájat, - sietnie kell.</p>
				<p>- Maradjon, Guidó, - kérte a delnő.</p>
				<p>- Lehetetlen, asszonyom, - felelte tréfás pathosszal a báró, s meghajolt mélyen a
               szőke asszony előtt; - hozzá tartozik életem jövendőbeli programmjához, hogy soha
               többé szenvedést önnek ne okozzak, - már pedig, ha tovább találnék maradni az ön
               közelében, semmint az eszélyesség javasolná, könnyen megtörténhetik, hogy ez a
               közeledés végzetes katasztrófát sodorna maga után. Remélem, hogy ily kolosszális
               udvariatlanság után többé nem tartóztat?</p>
				<p>- Nem uram, - felelte büszke mosolylyal az asszony, - nem tartóztatom, jóllehet azt,
               hogy megmeneküljön tőlünk, könnyebben is elérhette volna.</p>
				<p>- Édes Louise, - s a báró majdnem nyersen lökte le ajakáról a szavakat, - jegyezze
               meg magának, hogy én önt éppen ugy nem veszem semmibe, mint bármely más nőt. Önök
               hálátlan és ideges teremtések, - minden eddigi fájdalmamat önöknek köszönhetem.
               Találja tehát természetesnek, hogy komédiát üzök önökből, ha tehetem, - mert önök
               az okai, hogy önbecsülésemet örökre elvesztettem.</p>
				<p>- Uram... rebegte meglepetve a delnő, s ijedten, félelemmel bámult a báró fekete
               arcára, melyen mintha villámok cikáztak volna végig ebben a percben.</p>
				<p>- Bocsásson meg, Lujza... sajnálom önt... Jobb sorsot érdemelt volna, mint a
               milyenben eddig része volt. Ej, de hát ki tehet róla, hogy ily borzasztó komédia az
               egész világ!... Jó éjt...</p>
				<p>Az asszony mozdulatlanul, megzavarodva állt. Eszébe se jutott, hogy behivja férjét.
               Erre egyébiránt nem is volt szükség; Schultz doktor meghallotta a báró bucsuzó
               szavait, berontott a szobába s hangosan tiltakozott.</p>
				<p>- Tartsa meg igéretét uram, tartsa meg igéretét és ne feledje, hogy hadi fogságban
               van! Drága Louise, kérem, hivja segitségül a mamát. Csak nem teszi fel rólunk, hogy
               ebben az órában elbocsátjuk?</p>
				<p>- Mennem kell, kedves doktor, - felelt mosolyogva a báró.</p>
				<p>A nagy, oszlop doktor bántó nyiltsággal kiáltott fel:</p>
				<p>- Csak nem zsenirozzák magukat, teringettét, - ha én örülök a viszontlátásnak?
               Gentlemanek között minden más eshetőség ki van zárva... azt hiszem... kérem, gondolja
               meg báró, hogy egy nábob doktor fogságából nem oly könnyü dolog kiszabadulni,
               hehehe... Bocsássa meg önhittségemet, uram, azt képzeltem, hogy némi rokonszenvet
               érez irántam, pedig hát ime még arra se tart érdemesnek, hogy huszonnégy óráig
               vendégem legyen.</p>
				<p>- Máskor, orvos ur, máskor, - s Szentgáli hideg udvariassággal szoritotta meg a
               lelkendező doktor kezét. Azután füléhez hajolt, s halkan sugta: várnak reám
               otthon...</p>
				<p>A doktor elégedetten dörzsölte kezét s nevetve integetett.</p>
				<p>- Oppá, az más... az más... Azt hittem, hogy más más... No, de
               ha igy van, báró ur, akkor ez természetesen más; isten ments, hogy erőszakoskodásom
               miatt egyetlen kellemes percet is elveszitsen. Drága Louise, ne hivja segitségül a
               mamát. Foglyunknak mennie kell. Fontos okai vannak. Lemondok a porkoláb jogairól.
               Szabadjon azonban engedélyét kérnem, hogy holnap meglátogathassam és, ha lehetséges,
               ismét hadi fogollyá tegyem. Beleegyezik? Nem veri vissza ostromomat?</p>
				<p>- Szivesen látom, doktor.</p>
				<p>- Kedves Louise, kérem, tanuskodjék majd mellettem; ön is hallja, hogy szivesen
               látnak. Most pedig nem tartóztatom tovább, báró ur; viszontlátásra, isten önnel!
               Magára vessen, ha a sötét uton baleset éri.</p>
				<p>- Ismerem az utat, doktor ur; jó éjt!</p>
				<p>- Jó éjt! - mondta a delnő és félrenézett.</p>
				<p>A doktor hirtelen elkapta fejét, s nagy széles arcán szinte világitott a szétömlő
               mosoly.</p>
				<p>- Adja át kérem üdvözletemet Adamovics mamának, s fejezze ki előtte sajnálkozásomat
               is, hogy ezuttal nem találkozhattunk. Nyilván rosszul érzi magát?</p>
				<p>- Alszik, - felelte nevetve az orvos; - a jó mama ilyenkor már álomba szenderül s
               másnap délelőtt kilenc óráig csöndes édességgel alszik. Lekisérem báró ur;
               jőjjön!</p>
				<p>- Jó éjt, asszonyom! - ismételte könnyü, udvarias fejhajtással a báró, s gyorsan
               elhagyta a termet.</p>
				<p>- Jó éjt, - lehellte a delnő.</p>
				<p>Schultz doktor lármás szolgálatkészséggel nyomult vendége után az udvarra, s kiabált
               öblös, mély hangján cselédek után. - Meg kell nyergelni ő méltósága lovát, - Johann
               üljön nyeregbe és kisérje haza a báró urat. A kocsis lámpával világitson... Fél perc
               mulva meggondolta a dolgot, visszaparancsolta összes rendelkezéseit s befogatott a
               hintóba. Kocsin biztosabb az út. Kétségbe kellene esnie, ha valami baj érné a bárót.
               Semmi ellentmondás, örökös szemrehányásokat érezne és soha semmivel se tudná
               levezekelni bünét.</p>
				<p>Benn a villa szalónjában ezalatt kinyilt a szomszédos ajtó, s belépett rajta
               Adamovics mama. Gyönyörü surah-pongyola folyt le a tiszteletreméltó matróna elhizott
               alakjáról, értékes gyürük villogtak ujjain, - minden drága volt rajta, mindenből
               bőven, gazdagon, méter számra. S gondos aggodalommal elrendezve mindez, fejének
               finom, gyémántos coiffure-jétől kezdve le egészen a himzett japán selyem papucsokig,
               melyeknek csokrát vert arany pillangó foglalta össze. A derék urnő megjelenésének
               szinpadias pompájával élénken emlékeztetett a Pont-Puff
                  hercegasszony harmadik felvonására. Egy-két papirtorony, nehány kasirozott
               szikla, s a kerekes kút hiányzott csak, hogy a csalódás tökéletes legyen. Ha ehhez
               még a kórus dévaj énekét is hozzá képzeli az ember:</p>
				<p>Kegyes hercegnő, nagyasszonyunk,</p>
				<p> Mi csak szegény lányok vagyunk.</p>
				<p> Szeretni illik, sőt szabad is,</p>
				<p> Szerettél egykor ah! magad is</p>
				<p> Azért lett rajtad minden hamis...</p>
				<p>nehány másodpercig senki sem kételkedett volna benne, hogy nem a Puff-hercegasszony
               méltóságos alakját látja.</p>
				<p>Adamovics mama egy percig fürkészve nézett körül, azután leányához fordult, s az
               elhizott nők sajátságosan kellemetlen, zsiros hangján kérdezte:</p>
				<p>- Elment az az ember?</p>
				<p>- Azt hiszem, igen...</p>
				<p>- Um Gottes willen, mi jutott eszetekbe, hogy ide hozzátok!</p>
				<p>- Nem én hivtam.</p>
				<p>- Remélem is!</p>
				<p>- Hogy érted ezt mama?</p>
				<p>- Kedves gyermekem, felelt ingerülten a derék matróna, óvakodni fogok tőle, hogy
               bővebb magyarázatokba bocsátkozzam. Nem veszed észre, hogy te is, férjed is
               nevetségesek vagytok? Férjed - könnyelmü ember! soha se lesz érzéke a tapintatos
               modor iránt. Jó ember, elfogadható ember, de gyermek, igazi gyermek... Ide hivni
               előbbi férjedet, skandál!</p>
				<p>Schultzné az ablakhoz lépett s könnyed fitymálással vonogatta gömbölyü, meleg
               vállát.</p>
				<p>- Ez az Ottó dolga.</p>
				<p>- A tied is Louise, a tied is! Szentgáli nem oka, hogy ide jött. A báró gavallér,
               tapintatos, figyelmes, van érzéke a helyzetek iránt - a dieppei fürdőn se közeledett
               hozzánk soha - tudja, hogy nincs nevetségesebb, mint ha elvált házastársak
               találkoznak és nincs émelygősebb, mint ha ez a találka az uj férj jelenlétében, sőt
               az ő közbenjárásával történik. Persze Ottó... az ő határtalan rövidlátásával - azt
               képzeli, hogy gentlemanek között könnyen megy az ilyesmi.</p>
				<p>- Nem értelek, mama...</p>
				<p>- Elég világosan beszélek.</p>
				<p>A delnő enyelegve felelt:</p>
				<p>- Ugy tetszik, mintha sérteni akarnál.</p>
				<p>- Nem akarlak! Szegény megboldogult onklidnak, az ezredesnek azonban nagyon igaza
               volt akkor, midőn kijelentette, hogy veled sohasem lehet tisztába jönni. Anyai
               kötelességem tehát, hogy minden meggondolatlan lépést megakadályozzak.</p>
				<p>- Csak nem képzeled mama, hogy Guido...</p>
				<p>- Semmit sem képzelek!</p>
				<p>- Hogy Guido veszedelmes?</p>
				<p>- Ah, quelle comedie! Mi jut eszedbe? S a kövér asszonyság borzadva vonta összébb
               mellén a drága csipkét. Ez a szörnyüség eszembe se jut. Figyelmeztetlek azonban, hogy
               az emberek minden lépésünket élénk figyelemmel kisérik. Az emberek, gyermekem,
               mindent elengednek, csak a nevetséges szituációkat nem, mert ezeken mulatni lehet.
               Ugyan gondoljátok meg az istenért, van-e nevetségesebb helyzet annál, mint ha egy
               volt férjet egykori neje udvarias mosolygásra kényszerit azzal, hogy szivélyes
               modorban bánik vele? S végül még egyet! Szentgáli alapjában meg van változva; nagyon
               csalódol, ha azt hiszed, hogy ez az ur ma is az, ki régen volt. Oh, nem! nem az, nem
               az...</p>
				<p>- Tudom, anyám.</p>
				<p>- Ugy látszik nem tudod! heveskedett Adamovics mama, s ideges haraggal forgatta
               duzzadt, fehér ujjain a gyürüket, miközben fáradtan dőlt a kerevet bársonyos
               puhaságába. Ha tudnád, megtiltottad volna Ottónak, hogy ide hozza.</p>
				<p>- Nem mondtam, hogy tegye.</p>
				<p>- De tudtál róla?</p>
				<p>- Nem.</p>
				<p>- Ugy? Ez változtat a dolgon. Örülök neki. Férjeddel azonban még tárgyalni fogok.
               Könnyelmü ember... nem tudja, mit cselekszik... Szóval, kedves gyermekem, Szentgálit
               kénytelen vagyok előtted leleplezni. Ismerem magunkat; legfőbb gyengeségünk a
               részvét. Oh ez veszélyes... ez nagyon veszélyes... Tudd meg tehát, hogy Szentgáli
               -</p>
				<p>- Tönkrement.</p>
				<p>- Nemcsak az; más is tönkre megy, - magyarázta oktató hangon a mama, - csakhogy nem
               ugy és nem azért, a miért ő. Sok változást láttam már (boldogult atyád élete elég bő
               alkalmat nyujtott reá, hogy megfigyeléseket tehessek), oly kolosszális változást
               azonban, mint a Guidóé, soha. Mi volt ez az ember egykor és mi lett belőle! Lieber
               Gott, mi lett belőle! Franciaországi tartózkodása tele van kalandokkal. Kalandokkal,
               gyermekem, kalandokkal... suttogta borzadozva a derék urnő, s elrendezte fényes
               toilettején a ráncokat, mialatt mélyen föllélegzett s tágra nyitotta szemét, - tudd
               meg, hogy kalandjai közben mitől sem rettent vissza. Nyilvános viszonya a Dramatique egy könnyelmü teremtésével... várj csak, a nevét,
               igen a nevét... valami Mlle Therèse Simplon, azt hiszem... köztudomásu volt. Szinte
               tűntetőleg hivalkodott vele. Dieppe-ben is együtt voltak, s nem állok jót róla, hogy
               most nincsenek-e együtt.</p>
				<p>A szőke asszony Adamovics mama felé fordult s biztos hangsulylyal, nyugodtan
               mondta:</p>
				<p>- Nincsenek, anyám. Mlle Therèse Amerikába szökött Cocard urral.</p>
				<p>- Louise, Louise, te tudod! - kiáltott fel ámulva a mama, s még jobban kimeresztette
               hatalmas meglepetésében szemét. - Az istenért, honnan tudod? Ki mondta, ki beszélt
               neked effélékről, miféle szemtelen ember bátorkodott?</p>
				<p>- Légy nyugodt, mama, ugy hallottam.</p>
				<p>- Kitől?</p>
				<p>- A La reine M. Louise terrasz pincérjétől.</p>
				<p>- Egy pincér!</p>
				<p>- Igen, egy pincér. Ezek a figyelmes emberek mindent tudnak s egy-két aranyért
               mindent elárulnak.</p>
				<p>- Te... te megfizetted a La reine terrasz pincérjét azért, hogy Szentgáliról
               részleteket beszéljen neked?</p>
				<p>- Ugy van, édes mama.</p>
				<p>- Szerencsétlen gyermek, alig merem megkérdezni, hogy mi birt erre a
               meggondolatlanságra...</p>
				<p>- A kiváncsiság.</p>
				<p>- Kiváncsiság!</p>
				<p>- És az unalom.</p>
				<p>- Unalom, um Gottes willen!... mit fogok hallani...</p>
				<p>Schultzné mosolygott s ártatlan bájjal vonogatta vállát csak ugy mint az imént.
               Azután Adamovics mamához fordult, megsimogatta hizelegve az izgatott matróna karját,
               s a fiatal asszonyok utánozhatatlan kedvességével mondta:</p>
				<p>- Semmit sem fogsz hallani, anyám. Istenem, hát egyelőre nincsen miről. Megtettem a
               kedvedért, hogy elfogadtam Schultz urat, s ezzel lemondtam mindenről, a mi életemet
               kissé megvilágitotta volna, - azt azonban se te, se Ottó nem tilthatjátok meg nekem,
               hogy fantáziámat kedvem szerint használhassam.</p>
				<p>- De Louise, Louise!... borzadok attól, a mit mondasz. Csak nem azt akarod mondani,
               hogy Szentgálira gondolsz?</p>
				<p>- Nem tudom...</p>
				<p>- Erre a tönkrement emberre, Lujza!</p>
				<p>- Elég szomoru, hogy szegény lett.</p>
				<p>- Nem a szegénység, hanem romlottsága!</p>
				<p>- Bizony, az is szomoru...</p>
				<p>- S te mégis! Gyermek - te mégis -</p>
				<p>- Sajnáljuk egymást, édes mama, - mosolygott vidáman, az izgalomnak legkisebb jele
               nélkül a delnő, s halkan dudolni kezdett: »egy-két perc csak a világ«... Ő engem
               sajnál, én őt. Meglehet, hogy ő több joggal, mint én. A mi pedig azokat a kalandokat
               illeti, ah! drága mamám, ki biztosit engem arról, hogy Schultz ur sohasem
               tévedett.</p>
				<p>- Nevetséges beszéd. Férjed sokkal... Igen... ő sokkal... egyszerübb és... Mein Gott,
               még gyöngédtelenségre ragadtatom magamat kitünő férjed iránt, e miatt a borzasztó
               Szentgáli miatt. Miért is hallgattam az ezredesre, miért is hallgattam reá, - ugy
               van! az ő unszolása nélkül sohasem lettél volna Guido neje. Persze, a szegény
               ezredes nem tudhatta, hogy ennek a szörnyü embernek fekete vétek terheli
               lelkét...</p>
				<p>- Ne bántsuk a multat, anyám.</p>
				<p>Adamovics mama kicsit meghökkent. Leányának hangja száraz és éles. A mosoly eltünt
               arcáról. A derék hölgy ösztönszerüen érezte, hogy egy hajszállal tovább ment, semmint
               kellett volna. Tapasztalásból tudta, hogy leánya erre az egy pontra nézve semmiféle
               megjegyzést nem fogad el. Fáj neki a multnak ez a része, melyre célzott... az isten
               tudja... Lehet, hogy egyéb is füződik hozzá, nemcsak a fájdalom. Annyi bizonyos, hogy
               jóvá kellene tenni valahogy azt az átlépett hajszálat, s lehetőleg ugy, hogy az
               anyai tekintély csorbát ne szenvedjen.</p>
				<p>- Ne neheztelj, Louise, - mondá engesztelő hangon, - észrevételemmel nem akartam
               sérteni senkit.</p>
				<p>- Tudom; ne beszéljünk róla.</p>
				<p>- Kellemetlen neked?</p>
				<p>- Igen.</p>
				<p>- Mondd csak gyermekem, - puhatolódzott óvatosan a mama, s világért se nézett volna
               föl e pillanatban a földről, melynek bolyhos szőnyegében szinte elsülyedt lába, -
               egyedül a magad személye miatt kellemetlen neked ez a dolog, vagy Szentgáli miatt
               is?</p>
				<p>- Nem fogok felelni mama, - kérlek, ne kérdezz.</p>
				<p>Adamovics mama elérkezettnek látta az időt a visszavonulásra. Ugy cselekedett tehát
               mint minden okos anya, ki pozicióját veszélyben látva, a tekintély megmentése végett
               még női kiváncsiságának föláldozására is kész. Fölkelt a karosszék puha mélységéből,
               megigazitotta derekán a selyem princesse-szalagot, s mosolyogva, jóindulattal járult
               leánya elé, hogy megcsókolja.</p>
				<p>A szőke asszony szórakozottnak látszott.</p>
				<p>- Aludni mész, mama?</p>
				<p>- Ugy van, gyermekem, jó éjt!</p>
				<p>- Jó éjt!</p>
				<p>- Szép álmokat, Louise, - mondotta az érdemes hölgy s megcsókolta szinpadias pose-zal
               a leányát. - Ne feledd, gyermekem, hogy én az élet bármely körülményei között sírig
               hű anyád maradok, a kinek keblén minden vész és vihar ellen biztos menedéket
               találsz.</p>
				<p>S a »sírig hű anya« ügyesen festett hosszú szempilláin megjelent egy csepp.</p>
				<p>- Szerencsétlenségtől féltelek, édes leányom... rebegte sikerült csüggedéssel, s
               szemeihez emelte finom zsebkendőjét, melyen az aranyszállal himzett Adamovics cimer
               és monogramm pontosan kivül került. Azután szótlanul, vontatott léptekkel, suhogó
               selyem felhőkbe burkolva haladt végig a szalón szőnyegein s a szomszéd terembe vezető
               ajtónál eltünt. Belülről kihallszott mély sóhaja. Ezt azonban nyilván nem találta
               eléggé hatásosnak, mert másodszor is sóhajtott, ezuttal már elcsukló, nehéz hangon,
               egy kezdődő zokogás elfojtott bánatával, mint a király-gyilkosság után Lady
               Macbeth.</p>
				<p>Schultzné az ablakhoz lépett. Homályos párák nyomták el a kilátást, - a fürdő
               parkjának fái fekete rémek gyanánt meredtek bele a ködbe, s minden nyirkos és hideg
               volt. Az asszony borzongva huzódott vissza. A kivülről beömlő nedves levegő
               megremegtette testét. Különös gondolatok kergethették egymást a szőke fejben; gyönge
               mosoly fakadt tőlük a véres kis női ajakra, hasonló szin dolgában a győzelemmel.</p>
				<p>Pár perc mulva belépett Schultz doktor s majdnem alázatos hangon jelentette, hogy a
               bárónál nincs makacsabb ember a világon; nem tudta rábirni, hogy kocsiba üljön. Lovon
               ment haza, s még a kocsist is visszaküldte.</p>
				<p>- Nagy kedvem volna utána menni, - mondta elégedetlenül; sötét van, s a szentgáli
               kastély majdnem három negyed óra.</p>
				<p>- Ön nagyon figyelmes ember, Ottó.</p>
				<p>S a delnő mosolyogva kinálta meg üléssel férjét, ki nyomban helyet foglalt s neje
               engedelmével szivarra gyujtott.</p>
				<p>- A mama aludni ment?</p>
				<p>- Igen.</p>
				<p>- Haragudott Szentgáli miatt?</p>
				<p>- Egy kissé. Mondja csak, Ottó, - hogy néz ki az a kastély, a hol most Szentgáli
               lakik?</p>
				<p>A doktor sajátságos mosolylyal nézett a nejére.</p>
				<p>- Tőlem kérdezi, Louise?</p>
				<p>- Öntől, barátom, mert én már régen nem voltam ott. Az ember végre is kiváncsi, - ne
               csodálja tehát, ha én is kiváncsi vagyok. A midőn önnel Párisban megismerkedtem,
               előre kijelentettem, hogy ajánlatát elfogadom, korlátozást azonban, - jól értse meg
               Ottó - semmiféle tekintetben nem fogok tűrni. Legkisebb gyanu az ön részéről elég,
               hogy megegyezésünk értelmében szakithassak önnel. Bocsánat, hogy megegyezésünkre
               figyelmeztetem, de...</p>
				<p>- Panasza van reám, Lujza?</p>
				<p>- Nincs; nem is azért... de... ha mosolyogni látom -</p>
				<p>- Rendelkezzék velem és én sohasem fogok mosolyogni, - felelte hévvel a férfi, s
               kissé remegő, szenvedélyes, majdnem eltikkadt hangon suttogta: - szeretem önt
               Lujza... azt tehet velem, a mit akar... Mindent megteszek, a mit tőlem kiván -
               eltűröm szeszélyeit, engedelmeskedni fogok ezután is minden parancsának, - ha ismét
               látni óhajtja a bárót, ismét meg fogom lesni lovaglása közben, mint ma, és ide hozom
               önnek... Nem fogja leolvasni arcomról a féltékenységet. Nem fogja látni, hogy
               mekkora fájdalmat okoz nekem az ön szeszélyes akarata, s hogy akkor, midőn vidáman
               szoritom meg a báró kezét, majdnem megfulladok...</p>
				<p>- Mi lelte önt, az istenért?</p>
				<p>- Semmi, csak kegyetlenségnek tartom azt, a mit velem tesz, - mormogta összerázkódva
               a doktor, s a kezefejét nézte, mely vértől duzzadt e percben, s reszketett benne
               minden aprócska ideg.</p>
				<p>- Kegyetlenség? Emlékezzék szerződésünkre...</p>
				<p>- Tudom, - nem felejtettem el és nem is félek.</p>
				<p>- Vigyázzon, Ottó! - S az asszony elfordult büszkén, sértődve, s egész a hajáig
               belepirult abba, a mit mondott: megtiltom, hogy arra célozzon, amire gondol.</p>
				<p>- Semmire se gondolok, Louise, a mi sérthetné önt, - felelte gyorsan az orvos, s
               bámulva nézett nejére: mire gondol?</p>
				<p>- Hagyjuk abba, barátom, ez veszélyes théma. Nem szeretném, ha félreértések
               támadnának köztünk. Feleljen inkább arra, a mit kérdeztem és legyen nyugodt. Az
               izgatottság nem méltó önhöz. Hagyja a pose-okat a mamának; mi ugy sem érhetnők el azt
               a tökélyt, melyen ő áll. Volt a szentgáli kastélyban?</p>
				<p>- Nem voltam, - mondta a doktor, s nyugalmat erőszakolt magára. Meghunyászkodva,
               alázatosan ült ott a széken: egy óriás, kit megtör egy női tekintet. Még azt a
               nyitott ablakot sem merte észrevenni, melyen aligha utána nem hajolt ki a szép szőke
               asszony, a kinek ideges, finom lényét nem képes megérteni. - Parancsolja meg nekem
               azonban, hogy oda menjek és el fogok menni.</p>
				<p>- Nem kivánom, hogy ujabb fájdalmat érezzen, Ottó, felelte ingerkedve a nő, s
               fölbigyesztette bájos durcássággal az ajakát, - egyelőre elég volt a dresszurából.
               Hja, kedvesem, - előre mondtam, hogy sok, sok keserüséget fogok okozni önnek;
               okosabb lett volna tehát, ha idejekorán visszavonul és nem áldozza fel nyugalmát
               értem. A nyugalom drága kincs. Csendesen, puhán, egyformán élni, hallgatni ama
               bizonyos fali óra egyhangu ketyegését s irtózni minden emóciótól, oh! ez oly
               ideális... Nincs hozzá kedve?</p>
				<p>A nagy, oszlop doktor szeliden felelt:</p>
				<p>- Volna, önnel.</p>
				<p>- Velem, barátom? - S az asszony elnevette magát. Jókedvű, friss és gyönyörü volt.
               Piros, mint a rózsa.</p>
				<p>- Önnel, édes Louise... suttogta elragadtatva a férfi s dobogó szivvel csodálta
               nejét.</p>
				<p>- Nos, Ottó, szegény ördögöm, akkor az ön nyugalmának örökre vége. Féltékeny?</p>
				<p>- Miért kinoz?</p>
				<p>- Mulattat! Nincs érdekesebb látvány egy torreronál, ha ugy viseli magát mint egy
               gyerek. Meg vagyok önnel elégedve. Nem álmos?</p>
				<p>Schultz doktor lehajolt, megcsókolta neje kezét, s érzelmes, udvarias hangon
               mondta:</p>
				<p>- Ha akarja, Louise, álmos vagyok.</p>
				<p>- Köszönöm; jó éjt!</p>
				<p>- Jó éjt.</p>
				<p>S az orvos azonnal elhagyta a szalont. Künn csakhamar elhangzottak sulyos léptei a
               veranda földjén, s minden elcsendesedett. Tompa hallgatás nehezedett a levegőre. A
               piros török lámpa rózsás ködbe burkolta a hölgyet, ki egy percig tünődve állt, azután
               a tükör elé lépett s nyugtalanul, elégedetlenül lehelte maga elé:</p>
				<p>- Jó ember... jó ember...</p>
				<p>Adamovics mama lélegzetét visszafojtva, hallgatódzott a szomszédos ajtó redős
               függönyei mögött, de csak egy ideges lábacska bosszus dobbantását hallotta a
               fényezett padlón, s egy elfojtott, haragos asszonyi hangot:</p>
				<p>- Milyen jó ember ez...</p>
				<p>*</p>
				<p>Adamovics mama ijedten rezzent össze. Fogalma se volt róla, hogy mit kellene most
               tenni. Erős szimpathiái a fellengző anyai kitörések iránt azt tanácsolták, hogy
               lépjen a szalonba s szigoru, fenséges modorban vonja kérdőre leányát e megjegyzés
               miatt, melyet immorálisnak tartott. A jelenet igen hatásos volna. Egy anya, ki
               gyermeke fehérségét őrzi s vejének védelmére kel. Az eredmény azonban kétséges, s
               könnyen megeshetik, hogy az anyai tekintély bukását vonhatná maga után. A nemes hölgy
               tehát lemondott erről a gyönyörü szerepről, melyet eljátszhatott volna; épen oly
               csendesen, mint a hogy jött, lábujjhegyen visszalopódzott hálószobájába, s ott mély
               sóhajjal fogott alvási előkészületeinek megtételéhez, melyek fölöttébb bonyolódott,
               s körülbelől másfél órai időbe kerülő müveletek voltak.</p>
				<p>Schultzné nem hagyta el a szalónt.</p>
				<p>A baloldali sarokablak mellett állt egy gyöngyházzal diszitett törpe toilette-asztal;
               a mellé leült s megnyomott rajta egy gombot. Piciny tintatartó került felszinre a
               mélyedésből. A fiókban levélpapir, tollak, tűk, szines selymek hevertek
               össze-vissza. Pár perc mulva mosolygó női arc hajolt a papiros fölé, s a keskeny
               acéltoll előbb lassan, akadozva, később azonban ideges gyorsasággal percegett végig a
               papiroson.</p>
				<p>
               Schultz-villa, szeptember 30.</p>
				<p>Kedves barátom!</p>
				<p>Mentől tovább gondolkozom rajta, annál nevetségesebbnek találom, hogy ön ma itt volt.
               Bocsánat a kifejezésért, - találjon mást és én szivesen elfogadom azt is, magamtól
               azonban nem vagyok reá képes. Midőn mindennek vége lett s ön előbb Montreálba, majd
               Párisba menekült ama dráma után, melynek eljátszásában nekem is szerepet juttatott,
               nagy hálával gondoltam önre. Őszintén beszélek, - le voltam kötelezve önnek, hogy
               nagy messzeségeket keres, s még a lehetőségét is ki akarja zárni, hogy bolyongásaink
               közben valaha találkozzunk. Igy gondolkoztam: Guidó sok fájdalmat okozott nekem,
               megvannak azonban mentségei is. Párisba való eltünése aztán teljesen kiengesztelt, s
               én egy pillanatig sem gondoltam többé haraggal önre.</p>
				<p>Elhatároztam, hogy követni fogom példáját, s ha lehetséges, önt és a szentgáli
               kastélyt - bizalmas kis kék boudoiromat ebben a vén kastélyban, melyben sokszor
               sírtam... istenem! most már ezt is bevallhatom, nem fog gúnyolni érte? - szóval
               mindent, a mi arra a két esztendőre emlékeztet, el fogom
               felejteni. Rá birtam tehát a mamát, hogy elutazzunk. Könnyen ment, - az ezredes, -
               szegény, jó onklim, ki nagyon szerette önt, pár hónap mulva meghalt, családi
               birtokunkat eladtuk, semmi sem kötött többé haza, - mehettünk szabadon a merre
               akartunk. Titokban ugy gondolkoztam, hogy soha többé nem fogok hazai földre
               lépni.</p>
				<p>Pár nap mulva csakugyan elutaztunk.</p>
				<p>Örültem a szabadságnak. Akkor volt benne igazi részem életemben először, s
               mondhatom, hogy most is gyönyörrel gondolok reá. Tizenhét éves koromig az intézet
               egyhangu, fehér falai között ásitoztam a számtan, földrajz, fizika és más száraz
               tankönyvek között, melyekből semmit sem kellett elfelednem, mert semmit sem tanultam
               meg, azután az ezredessel és a mamával elhagytam az intézetet és pár hónap mulva már
               egy szomoru ember neje lettem, az öné Guidó, - legyen megbocsátva önnek, hogy ezt a
               hibát akkor elkövette.</p>
				<p>Ah! én nem tudtam a világról semmit, különben nem egyeztem volna bele. Mit vernek
               fejébe a leánynak? Azt, hogy férjhez kell mennie, mert ez igy szokás. Ön jó partie,
               beszélte az ezredes, s abban a társadalmi körben, melybe beleszülettem, a nő első
               kötelessége az eszélyesség. Mit tudtam én, hogy az eszélyességen kivül, melynek
               értelmét jóformán föl se fogtam - még más is szükséges, ahoz, hogy igazi hitvese
               legyek férjemnek... Ön, barátom, nem igyekezett megtanitani reá; nem is tanultam
               meg, nem is tudtam, nem is gyakoroltam soha. Olyannak tetszett az egész, mint egy
               kötelesség, melyet nem lehet elháritani. Nem sokat törődtem vele tehát, hogy ön lesz
               a férjem. Ön, vagy más, - ha kötelességről, a nő ugynevezett rendeltetéséről van szó,
               melyről hosszú beszédeket hallottam már az intézetben - soror Angelika, szegény
               szeplős teremtés egyébről se tudott beszélni, csak erről és ugy, hogy okos
               lamentációinak tizedrészét se értettem meg; azt hiszem, ő sem értette magamagát, -
               nos, tehát ha rendeltetésről van szó, akkor végre is mindegy, hogy kinek az oldala
               mellett gyakorolja az ember a lemondást...</p>
				<p>Ez azonban nem tartozik a dologra. A monte-carlói játékteremről akarok megemlékezni,
               melyet élénk emlékemben őrzök. Volt Monte-Carlóban? Gyönyörü hely! Levegője, vize,
               élete mind más mint máshol; azt hiszem, sehol se alakul ugy át pár nap alatt az
               ember mint ott. Miért tagadnám, kimondhatatlanul örültem, hogy naponként alig
               egyszer-kétszer jutott eszembe a mult. Odaérkezésünk nyolcadik napján már csak ugy
               gondoltam vissza önre, a szentgáli kastélyra, a krizbai plébánosra, s főleg arra a
               szerencsétlenre... Annára... bocsánat, hogy leirom a nevét, jogaim voltak reá, hogy
               gyülöljem ezt a leányt... mintha sürü fátyolon keresztül néznék egy homályos
               festményt, melyet alig kivehetőleg világit meg egy magikus lámpának sápadt fénye.</p>
				<p>Mamának szintén tetszett ez a fényes világ. Bemutathatta toilettejeit, kritizálhatta
               a legszebb berendezést, hisz ismeri a mamát. Semmi sem örvendezteti meg jobban,
               mintha egy-egy hôtelben legendák kelnek kincseiről szárnyra.</p>
				<p>Eltalálja ugy-e, hogy mi sem különböztünk monte-carloi szokások dolgában a
               többiektől. Játszani kezdtünk. Volt ott egy angol lady, - nevét elfelejtettem, - a
               ki csodálatos szerencsével játszott. Oly hidegvérrel, annyi önuralommal, az
               izgalomnak legcsekélyebb jele nélkül, hogy még a legszárazabb croupier-k is
               tisztelettel tekintettek reá! Ki sem mondhatom, mennyire ingerelt ez a világos szőke
               hősnő. Utánozni akartam, s azt mondják, hogy ez sikerült is nekem. Nyugodt és hideg
               voltam, - belül azonban reszketett minden izem. Lázas fagy ömlött végig tagjaimon,
               szédültem, kétségbe voltam esve... harmincezer frankot vesztettem...</p>
				<p>Mamának nem szóltam az egészről semmit. Másnap vissza fogom nyerni az egészet, s a
               dolog rendben lesz. Igy gondolkozik minden játékos. Nem csodálom, hogy ezen a fényes,
               bűnös helyen annyian lövik magukat főbe. Szörnyüség ez az elvakult düh a szerencse
               idézésében... megint elvesztettem tizennyolcezer frankot...</p>
				<p>Nagyon fájt a fejem. Kábulva, jéghideg tagokkal vonultam vissza. A Stefani-terem
               csillárai óriási lángokká nőttek szemeim előtt. Egy ember közeledett hozzám.
               Részvéttel, udvariasan hozott egy széket, de én visszautasitottam... Halk moraj
               zsongott végig a termen... az angol lady elvesztett százezer frankot.</p>
				<p>Ez egyszerre visszaadta erőmet.</p>
				<p>- Ki ez a nő? - kérdeztem magamhoz térve, és ugy éreztem, mintha ujjá születtem
               volna.</p>
				<p>- Lady Alice Gunter Londonból - felelte egy férfi hang; - nem óhajt, asszonyom, egy
               pohár vizet?</p>
				<p>- Köszönöm, nem, - feleltem visszautasitva ajánlatát, s figyelmesebben néztem rá.
               Azonnal bemutatta magát: Dr. Schultz Ottó orvos. Valahol már hallottam ezt a nevet;
               milliomos nábob hirében állott... azt hiszem, hogy az ezredes emlegette. Valami
               nagyszerü kórházról volt szó, melyet sok pénzzel ez az ur épittetett.</p>
				<p>- Értesiteni fogom ő nagyságát, hogy ön rosszul érzi magát.</p>
				<p>- Fölösleges; köszönöm.</p>
				<p>- Semmiben sem állhatok rendelkezésére?</p>
				<p>- Nem, uram.</p>
				<p>Schultz ur ügyetlenül, de a gyöngédségnek annyi őszinte hódolatával hajtotta meg
               magát és vonult félre, hogy már-már megbántam kemény szavaimat. Némi engeszteléssel
               néztem vissza rá, s ő elértette ezt a tekintetet; arca egyszerre kiderült. Szemeiből
               hálát és köszönetet olvastam ki. Ez megnyugtatott. Nem szerettem volna, ha akár
               gyöngédtelennek, akár udvariatlannak tart. Ösztönszerüleg éreztem, hogy ez az ember
               ismer engem és ismeri anyámat is, különben nem ajánlkozott volna, hogy fölkeresi.
               Többet aztán nem gondoltam reá. Fölmentem hôtelünkbe, s ott bevallottam a hibát,
               melyet elkövettem. A mama vigasztalt; nem találta soknak az elvesztett összeget,
               kikötötte azonban, hogy többé nem fogok játszani, a mit ünnepélyesen megigértem és
               meg is tartottam. Pár nap mulva aztán elhagytuk Monte-Carlót és Franciaországba
               utaztunk. Párisban a Bld Exelmans 69. száma alatt béreltünk lakást, ezuttal a mama
               izlése szerint. Nagyon kedves, szép lakásunk volt; tizenkétezer frankba került,
               tartottunk fogatot is, szóval igen kényelmes, fényes szituációt teremtettünk
               magunknak. Nem unja ezt a hosszadalmasságot? Siessek?</p>
				<p>Igaza van. Le kell számolnom Schultz urral, a ki nyomon követett mindenfelé s
               csakhamar alkalmat talált arra is, hogy közelebbi ismeretségbe jöjjön velünk. Engem
               eleinte bosszantott ez a kitartás. Közönséges, egyszerü, csöppet sem érdekes alak, -
               ez Schultz ur; mama azonban el volt ragadtatva. A doktor félénk, hódolatteljes
               modora, imponáló, feltünő alakja, s főleg nagy vagyona, mama tetszését azonnal
               megnyerték. Később én is hozzá szoktam. Arra azonban, hogy neje legyek, mindaddig nem
               gondoltam, mig a mama - ugy egy év mulva párisi tartózkodásunk után - a legnagyobb
               zavar és kétségbeesés kifejezésével tudtomra nem adta, hogy Schultz ur nélkül eddigi
               életmódunknak véget kell vetnünk. Mit tudom én, mi került annyi pénzbe!
               Elköltöttük.</p>
				<p>Ekkor tudtam meg azt is, hogy ön Párisban van, s egy Therèse Simplon nevü teremtés
               körében tartózkodik.</p>
				<p>Nevettem rajta. Ime, én titokban őrzöm az ön emlékét - nem tagadom, igenis,
               gondoltam önre - ön azonban egészen más! Ej, barátom, valljuk be, hogy ez igen nagy
               csunyaság volt öntől. De nevettem rajta! Végre is, igy gondolkoztam: ha már zuhanni
               kell, s az ideálok tisztaságából a legsivárabb próza gyanus vizeibe sülyedünk, legyen
               ez a zuhanás tökéletes és imponáló. Ön igy cselekedett. Én csak önuralmamat
               vesztettem el, s egyszerre oly kitünő embernek ismertem el Schultz Ottó urat, ki
               nagy vagyona nélkül is megérdemli, hogy megbecsüljék. Azt hiszem, hogy egy pillanatig
               sem gondolkoztam tovább; még az nap elfogadtam Schultz ur ajánlatát, s bizonyos meleg
               önszeretettel néztem azt a tuláradó, őszinte boldogságot, melyet e derék ember
               szivében én okoztam.</p>
				<p>Nehány hét mulva neje lettem, s nem volt reá okom, hogy elhatározásom miatt
               megbánást érezzék. Ne vegye megbántásnak, - vagy nem bánom vegye, nem törődöm az ön
               érzelmeivel... de oly mély gyöngédségről, mint a milyenre Schultz ur képes, önnek
               valószinüleg fogalma sincs.</p>
				<p>Azaz, bocsánat, dieppei szerepléséről majdnem megfeledkeztem. Ott ön fölajánlotta
               nekünk egész lakását, a nélkül hogy tudtuk volna, kinek köszönhetjük ezt a lekötelező
               előzékenységet.</p>
				<p>- Az az ismeretlen nagyon derék ember, - jegyezte meg a mama. - Mily szép tőle, hogy
               segitett zavarunkon, s lakosztályát udvariasan átengedte.</p>
				<p>Schultz ur mosolygott.</p>
				<p>- Oh igen, azon ismeretlen valódi gentleman.</p>
				<p>- Életemet is feláldoznám érte! - kiáltotta szokásos tulzásával a mama, s emlékszem,
               e percben ugy felsikoltott, hogy mindnyájan összerázkódtunk. Schultz ur rémülten
               sietett a karosszékhez, melybe a mama félig aléltan lehanyatlott.</p>
				<p>- Az égre, asszonyom, mi történt?</p>
				<p>- Itt, itt... rebegte mama, és Schultz ur felé nyujtotta ujját, melyen aprócska
               vércsepp piroslott. Valami szálka ment az ujjamba... istenem!... ugy-e veszélyes?</p>
				<p>Férjem biztositotta, hogy nem veszélyes, s az orvosok biztos ügyességével azonnal
               eltávolitotta a szálkát. A mama extázisára nem igen lehet számitani. Ha ő életét
               akarja valakiért feláldozni, ez nem jelent többet, mintha ezt mondaná: az ön
               kedvéért, uram, kilenc óra helyett ma csak tiz órakor keresem fel az operát. - Ne
               gondolja barátom, hogy ha tudtam volna, hogy az a »valódi gentleman«, ki lakását
               nekünk átengedte, senki más, mint ön, ezt a nagyszerü áldozatot elfogadtam volna.</p>
				<p>Nem, nem! Kész lettem volna inkább azonnal elutazni a fürdőről, semhogy abban a
               lakásban vegyek lélegzetet, melyben előttem Mlle Therèse, ez a nyomorult teremtés
               tartózkodott. Oh, biztositom, hogy soha sem léptem volna abba a lakásba... A »valódi
               gentleman« kilétét azonban csak akkor tudtam meg, midőn önt először pillantottam meg
               a sétányon, s a La Reine M. Louise terrasz pincérjével közelebbi ismeretségbe léptem.
               Igen uram, én gyakori jegyzékváltást folytattam ezzel az ügyes pincérrel és mindent
               megtudtam önről, a mi egyáltalában csak megtudható.</p>
				<p>Nem tagadom, ezek a fölfedezések bosszantottak. Az ön előbbi érzékeny és
               szentimentális lénye után ily borzasztó változást álmodni se mertem volna! Hogyan,
               kérdeztem ámultan, lehetséges-e, hogy ön, ki oly mélyen érző, finom indulatokkal való
               embernek mutatta magát, aránylag rövid idő alatt ily szörnyü változáson ment volna
               át? Hát nem csalás volt-e akkor előbbi lénye? Keserüsége, fájdalma, érzékenysége,
               minden, minden, nem volt-e komédia? Kit akart félrevezetni? Engem? Hisz engem már
               akkor félrevezetett, midőn oltár elé léptünk és ott hazudott... hazudott... Ingerült
               voltam önre; megérdemelte, mert emlékemet semmibe se vette. Barátom, ezt egy »valódi
               gentleman« aligha szokta elkövetni. Persze ön ezt gondolta: Lujza teljesen szakitott
               emlékemmel azzal, hogy férjhez ment, - nem tartozunk egymásnak semmivel. Igaza van,
               óh! meglehet... de öntől azért még sem volt szép.</p>
				<p>Az uzsonna alatt utasitottam a pincéremet, hogy tudja meg, ki az a nő és mióta van
               itt.</p>
				<p>- Neve Mlle Therèse Simplon, a Dramatique tánckarából; anyja
               Eufèmie Simplon öltöztetőnő a nagy operában. Gyönyörű család! Anya és leány méltók
               egymáshoz. - Mióta van itt?</p>
				<p>- Két hét óta.</p>
				<p>- Honnan jött?</p>
				<p>- Párisból.</p>
				<p>- Egyedül? Ki van vele?</p>
				<p>- Monsieur le baron deHongrie, - felelte mindenttudó pincérem, s parancsomra előadta
               az ön ottani életének egész programmját. - Meg voltam elégedve. Tehát egészen a
               gyanus vizek mélyén... semmi nyoma a mult fehér ideáljainak... Egy Therèse Simplon a
               tánckarból, s vetélytársa egy Cocardnak! Egy Cocard, egy elcsapott szinész és ön,
               drága barátom! Higyje el, rég nem nevettem oly őszinte szivből, mint akkor. Annyira
               kicsinynek, annyira közönségesnek tetszett nekem az ön egész lénye, - oly
               természetesnek találtam, hogy csak szánalommal tekintsek önre, mintha soha egyebet
               nem érdemelt volna. Örültem bukásának, mert az az én diadalomat jelentette. Meglehet,
               hogy én sem cselekedtem se okos, se önmagamhoz következetes dolgot, midőn az ön nevét
               Schultz ur nevével fölcseréltem, amit azonban ön tett, arra csak igen hosszas keresés
               után találnék megfelelő kifejezést; feltéve, ha véleményemre esetleg kiváncsi volna,
               ami egyelőre nem tulságosan valószinü.</p>
				<p>Mai látogatásával azonban mindent jóvá tett, s megváltozott uj lényére föltette a
               koronát is. »Jegyezze meg magának, hogy én önt épen ugy nem veszem semmibe, mint
               bármily más nőt.«</p>
				<p>Remélem, egészen helyesen idézem az ön szavait?</p>
				<p>De jegyezze meg magának, barátom, hogy ez erélyes gorombaság hatás nélkül pattant a
               levegőbe, mert én nem veszem komolyan azt, amit ön mond vagy ezután mondani fog. Abba
               a páholyba, a hová leszállni jónak látta, mi nem követhetjük önt. Mai látogatásának
               nevetséges humorát azonban méltányolni tudom. A mamának igaza van: nincs komikusabb,
               mintha én kényszeritem reá, hogy udvarias bókokat mondjon nekem a férjem
               jelenlétében. S hátha még ugy alakulna ez a nevetséges szituáció, hogy ön szentgáli
               magányában, ama romantikus kastély ódon kertjében egyszer csak ugy találná, hogy
               megbánni valói vannak és hogy méltatlanul bánt velem akkor, midőn majdnem erőszakkal
               idézett elő szakadást kettőnk között.</p>
				<p>Érzi, mily klasszikus humor rejlik ebben a bolondságban?</p>
				<p>- Asszonyom, - mondaná ön, - végzetes félreértés történt.</p>
				<p>- Ah! uram... felelném én, - valóban azt hiszi?</p>
				<p>- Meggondoltam a dolgot.</p>
				<p>- Elég ideje volt reá.</p>
				<p>- Sajnálom, a mi történt, - folytatná ön, s bizonyos tompaságot is kölcsönözne
               hangjának, a mi hasonló helyzetben soha sem szokta hatását téveszteni, - s most oly
               dilemmába kerültem, melyből nem látok szabadulást.</p>
				<p>- Mily szerencsétlenség! - bámulnék én.</p>
				<p>Ön erre egy pillanatig elhallgatna, mert érezné, hogy az, amit mondani készül,
               nemcsak képtelen fantázia, hanem sértés is, melyet én azonnal vissza fogok utasitani.
               Ez az apró lelkiismeretbeli aggodalom azonban csak egy pillanatig feszélyezné önt. A
               ki árkot ugrott, sőt bele is esett az árokba, az egy oly akadálytól, melynél
               mindössze szavakról van szó, nem retten vissza...</p>
				<p>Nézze, hová ragad a következtetés! Majdnem megsértettem önt, pedig ezzel a mai
               látogatásával hálára kötelezett. Megmentett a képzelődéstől, - fogadja köszönetemet
               érte. Most már nem vagyok többé kiváncsi önre. Látni óhajtottam, hogy megváltozott
               lényét közelről csodálhassam. Megtörtént; női kiváncsiságom ki van elégitve és én
               teljesen nyugodt vagyok. Meg vagyok róla győződve, hogy zavart magaviseletemet nem
               fogja félremagyarázni. Izgatott voltam, látta, nem tagadhatom el, - de erre nincs is
               szükség. Végre is, ön férjem volt, - s ez jelent valamit. Most azonban már nyugodt
               vagyok, mert bebizonyitotta, hogy a regényesség és szentimentalizmus iránt való
               egykori hajlamait teljesen elveszitve, igen csekély különbség választja el ama
               boldog tucat emberektől, kik Schultz urhoz hasonlóan az érzelmek végzetes mélységére
               képtelenek.</p>
				<p>Ah, igen, ha ellentállt volna Schultz urnak és azt feleli unszolására, hogy nem kiván
               látni, - ez egészen más világitásban mutatta volna be önt.</p>
				<p>Ez erős, biztos és tiszteletreméltó udvariatlanság lett volna, mely felköltötte volna
               érdeklődésemet.</p>
				<p>Sajátságos, hogy önökben oly kevés tehetség van az érdekes helyzetek fölismerésére.
               Arra pedig, hogy egy-egy érdekesnek igérkező helyzet kinálkozó előnyeit föl is
               használják - egyikök sem gondol, jóllehet dicsekvés dolgában mi soha sem vehetjük
               fel önökkel a versenyt.</p>
				<p>. . . . . . . . . . . . . . . . . . . . . . . . . . . . . . . . . . . . . . . . . . .
               . . . . . . . . . . . . . . . . . . . . . .</p>
				<p>Ezt a sok pontot nem azért biggyesztem ide, mintha jelentenének valamit, hanem azért,
               mert be akarom fejezni ezt a rettenetesen hosszu levelet és nem tudom hogyan? A mit
               eddig olvasott, az látszólag igen kuszált és kevés összefüggéssel dicsekvő
               mindenféle, lehet azonban, hogy ön mindent ki fog találni
               belőle, még azt is, a mit kitaláltatni nem áll szándékomban. Hiába gondolkozom
               azonban egy szellemes fordulat fölött, nem jut eszembe semmi; meg kell tehát
               elégednie azzal, a mit leirtam. A méla akkordot és a hatásos végszót gondolja hozzá,
               s a »forma kerekdedsége« - a mama sokatmondó kifejezése szerint - meg lesz
               mentve.</p>
				<p>Nagyon lekötelezne, ha többé nem látnám.</p>
				<p>Schultz ur nemcsak igen derék és főleg igen jó ember, de tapasztalt orvos is, a ki
               könnyen arra gondolhatna, hogy beteg vagyok, - szeszélyességem és megtámadott idegeim
               folytán teljesen képtelen arra, hogy tetteim jelentőségét mérlegelni tudjam.
               Beláthatja, hogy nem szeretnék ebbe a gyanuba keveredni. Sajátságos mulatságot
               találok azonban abban, hogy irjak önnek s nehány ismeretlen adattal megismertessem.
               Itt ülök tehát az iróasztal mellett és irok. Hangulatom kifogástalan, kedélyem
               nyugodt, a környezettel meg vagyok elégedve. Pontban tizenkét óra, éjfél. Regényes
               időpont... szellemek járnak...</p>
				<p>Ha most egy bőrszárnyu vámpir repülne be az ablakon és azt kérdezné:</p>
				<p>- Nincs valami kivánságod, mondd el és én teljesiteni fogok mindent, a mit
               parancsolsz.</p>
				<p>Tudja mit felelnék neki?</p>
				<p>- Végy karjaidba, kedves szörnyeteg, és szállits át a harmadik szobába, - nagyon
               álmos vagyok.</p>
				<p>- Ez minden, a mit kivánsz?</p>
				<p>- Minden, minden!</p>
				<p>Kérem, ne mosolyogjon, midőn ezt a képzelt párbeszédet elolvassa, - biztositom, hogy
               nagyon őszinte voltam. Istenem, hisz a legfőbb kincs, mi részünkre jutott: az alvás.
               Schultz urnak igaza van, ha napjában tiz órát alszik. Jótékony hatása az álomnak
               fölér érték dolgában tiz annyi gyönyörével az ébrenlétnek. Az ember nem emlékszik
               semmire, ütere lassan, lomhán ver, fantáziája nem müködik, fájdalmas képei a multnak
               nem üldözik, - nos, barátom, hát mondja: van-e nagyobb boldogság ennél? - Aludni
               megyek, isten önnel! Nemde, mily őszintén nyilatkozom?</p>
				<p>Apropos! Mi lesz az ön nyilatkozatával, a melynek bizonyitását megigérte? Föntartja
               meggyőződését, vagy elszalad? Máskor ne nyilatkozzék ily meggondolatlanul, s legyen
               hálás, hogy a válasz alól ezuttal fölmenti önt</p>
				<p>
               Schultzné.
            </p>
			</div>
			<div type="chapter">
				<head>
               GUIDÓ BÁRÓ.
            </head>
				<p>
               Szentgál, okt. 1.</p>
				<p>Asszonyom! Habozás nélkül elismerem, hogy képtelen dologra vállalkoztam.
               Nyilatkozatom el volt hamarkodva és én szeretném, ha vissza lehetne vonni. Ez
               természetesen nem azt jelenti, mintha meggyőződésem huszonnégy óra alatt megváltozott
               volna; nem, nem! azt mondom ma is, a mit tegnap, de miként igazoljam, hogy a férfi
               csak addig képes megtartani a maga erejét, mig ezen a világon egyedül áll, s szivét
               nem töri össze a női szerelem.</p>
				<p>Nagy hajlamaim volnának reá, hogy kitérjek a bizonyitás elől, s fölfegyverkezve egy
               csomó szentimentálizmussal, inkább erről a fölséges panorámáról irjak önnek, mely e
               pillanatban szemeim elé tárul. Októberi párák huzódnak le a hegyekről a völgybe;
               alkonyodik, a nap véres fővel bukik a kékszinü láthatár peremje mögé, s megaranyozza
               szikrázó fényével öreg kastélyomat is, melynek komor csöndjében csak az én lépteim
               vernek kisértetiesen koppanó hangot, ha a magasan boltozott régi családi termeken
               végig megyek. Üresség mindenütt és templomi csend. Szinte félve lépem a kemény
               padlót, s minden ok nélkül megrezzenve bámulok ezekre az ódon, faragott, nehézkes
               butorokra, melyekről családom százados hagyományai intenek felém. Az ember költői
               hangulatba keveredik, ha igy szembe ül sötét, szomoru barlangjának egyik vén
               odujában az alkonyodó nappal, s bizonyos szorongó érzés lopódzik szivébe, ha
               elgondolja, hogy a szinekkel pompázó életnek ugy lehet örökre vége; nem marad egyéb,
               mint egy szintelen jövő, melyben rengeteg idő vár reám a vezeklésre, s egy csomó
               bölcs tapasztalat, melyekre azonban se eddig nem gondoltam, se ezután gondolni nem
               fogok. Szörnyüség, hogy az okos tapasztalatoknak világ teremtése óta ez volt és ez
               lesz végzetes sorsuk.</p>
				<p>Könnyelmű igéretet tettem, asszonyom, bocsásson meg és fogadja el mentségül, hogy én
               már annyi könnyelmű igéretet tettem életemben, a mennyi az elkárhozásra éppen
               elegendő. Nem is biztatom magamat semmi jóval. Bűnhödni fogok könnyelmüségemért, s
               neheztelést érdemlek az önök részéről udvariatlan felfogásom miatt is, melyet a
               nőkről magamnak formálni jónak láttam. Vannak természetesen mentségeim erre a
               felfogásra is, csak hogy ezek nem mindenekben alkalmasok arra, hogy nyilvánosság elé
               kerüljenek. Nem is kivánom senkitől, hogy hitelt adjon nekik. Szerencsés ember, ki
               ugy meg tudta őrizni gyermeki bizalmát a nemes frázisokban, hogy egy magamformáju
               mogorva medve dörmögésére semmit sem ad. Hivőké a mennyeknek országa; mi rosszak
               gyehennára és tisztitó tüzre vagyunk kárhoztatva. Van tehát abban jókora adag
               irigység is, midőn a hozzánk semmiben sem hasonló lelkes ifjuságot epés kicsinyléssel
               ledörmögjük, s naiv tévedésnek nevezünk ő bennök mindent. Ime, asszonyom, igazságos
               vagyok az ellentábor iránt. Ismerem hibáimat, megbecsülöm a jót, szerencsés embernek
               nevezem, ki nem hasonlit hozzám, s ezzel hallgatólag megengedem egyuttal azt is,
               hogy kellemetlen felfogásommal szerencsétlen embernek tartson például - ön.</p>
				<p>Gyönyörü őszi alkony... Ha látná asszonyom, mily szép panoráma tárul elém, miközben
               itt ülök egy XVII. századbeli vén iróasztal mellett az ablak előtt, s hallgatom mint
               perceg a szú a fában, s mily panaszos szomorusággal énekelget lenn a kastély tölgyei
               alatt egy kis pufók arcu paraszt leányka, elnézné sértő föltevésemet s könnyelmü
               igéretem alól nagylelküen feloldana...</p>
				<p>De hát szükséges-e, hogy magyarázatot adjak? Bocsánatot kérek, ez a kérdés
               akaratlanul is lepereg tollam hegyén; ha e pillanatban, midőn leirom, tükörbe néznék,
               azt hiszem, hogy köztem és egy bizonyos szürke szinű derék állat között könnyű volna
               némi testvéri hasonlóságot fölfedeznem. Egész életemben irtóztam a kérődzőktől.
               Kitünő szorgalmu polgártársaimnak az az osztálya, mely a létező, régen
               bebizonyitott igazságoknak ujból való megkérődzésében sajátságos gyönyört talál,
               titkos borzadálylyal töltött el. Igy gondolkoztam: vagy igazság valami, vagy nem; ha
               igazság, s ezt az igazságot bizonyitani akarják, ez aligha nem annak a jele, hogy
               arcomról az értelemnek igen gyér világossága sugárzik le. Megbocsájtható tehát, ha
               ezektől a derék kérődzőktől, a mennyiben lehetséges volt, mindig megfutottam.</p>
				<p>Képzelje el most már, asszonyom, mily szorongatott helyzetbe hoztam magamat
               elhamarkodott nyilatkozatommal, melynek bizonyitását megigértem. Bizonyitgatni, hogy
               a nap forog a föld körül, hóbort, de zseniális hóbort, - mely kiengesztel, s
               abszurditásával legalább megnevettet. De oly ős igazságot bizonyitani, mint a milyen
               a nő végzetes szerepe a férfi életében, sivár és unalmas dolog, mely csak attól a
               pillanattól válik érdekessé, midőn a tétel gyakorlatilag is érvényesülni kezd, s mi,
               a dráma szemlélői, izgatottan találgatjuk a bekövetkező katasztrófának százféle
               esélyeit.</p>
				<p>Félelemmel fogok hozzá a bizonyitáshoz. Hiuságom forog kockán, s ez ösztönöz reá,
               hogy minél fantasztikusabb gondolataim támadjanak. Egyik praktikus módja a szellemi
               tekintély megőrzésének, ha ugy beszélünk, hogy zseniális embernek látszassunk.
               Vigasztalhatatlan lennék, ha ön, asszonyom, azonnal megértené azt, a mit mondok.</p>
				<p>Érdekemben áll a homály; találja tehát természetesnek, ha e mély homályba
               burkolódzva, mindent elkövetek, hogy szavaim a delphii jósnő ködös mormogásához
               legyenek hasonlók. Ügyetlen vádlott lennék, ha védelmemet könnyen érthető formában
               adnám elő. Két-három titkos ajtót okvetlen fentartok magamnak. A szavak homályos,
               ügyes keverésében rejlő biztosság némileg megnyugtat ugyan, szellemi tekintélyem és
               egyéni hiuságom sikeres megőrzése azonban kötelességemmé teszik, hogy sarokba
               szorittatván, egyik vagy másik ajtón alkalmas pillanatban elmenekülhessek.</p>
				<p>Nehéz szivvel, könnyelműségemet megbánva fogok hozzá súlyos feladatomhoz. Messziről
               kezdem, a világ teremtésén, midőn beteljesült az Ur mennydörgő szavára az ige és
               megszületett a föld...</p>
				<p>Sugaras, fényes levegőben paradicsoma a pompaságnak! Nedvektől duzzadó növényzet
               boritotta az idők ez elején a földet, tisztavizü folyamok fakadtak kristályos
               forrásokból, csodás tollu madarak himbálóztak a lombon, s vakitó világossággal
               árasztott el mindeneket a napnak sugárzó fénye. Nőtt, dagadt és szaporodott a
               gyönyörök ez első, fölséges gerjedezésében minden, miért, egyetlen titokzatos,
               forró sóhaj fuldoklott végig a frissen született földön, megreszketett mámoros lázzal
               az egész természet és meghajolt a jövendő és a halhatatlanság után kivánkozó élet e
               titkos parancsára az Urnak legkisebb szolgája is. Evoé, evoé! Az utódokban vagyon a
               jövőnek mustármagja...</p>
				<p>S virágba fakadtak mindjárt a fák, gyenge hajtások, indák, finom kacsok pattantak elé
               anövényzetből a paradicsom átlátszó levegőjében, melyet tüzesre kavart össze a
               napnak sugárzó lángja. Vastagszügyü, lomha fenevadjai a rengetegnek megjuhászodva
               sompolyogtak elő az erdőség mélységéből, s közeledének vala egymáshoz magakinálós
               tetszelgéssel, elveszvén ő tőlük a vadság. És a merre csak eltekinte az Urnak
               mosolygó szeme, mindenütt mennyei igézet fogá el a teremtés minden parányi
               alkotását, vágyó sóhajok simultak össze a párázatban, s megvesztegető hőség tüzelte,
               rázta, forralta bűbájos erővel a földet.</p>
				<p>És lőn, hogy megtekinté Lucifer is az uj világot, mely nem vala övé, hanem az
               istenségé. Megtetszék pedig ő néki a paradicsom hatalmas pompasága, hol az Urnak
               jámbor szolgája, Ádám volt csupán hideg a forróságban, s érzéketlen, miképen ha még
               mindig sárból lett volna formálva izmos teste. Semmi földi gerjedelem meg nem
               korbácsolta szivének vérét, istenes nyugalomban jár vala ártatlanul a bűbáj között, -
               megérezte tehát a pokol kaján fajzatja mindjárt, hogy soha ő néki, valameddig istenes
               nyugalomban bolyong Ádám a bűbáj között, hatalma nem lesz a földön.</p>
				<p>Megpillantá azonban Évát, a nőt, s kacagni kezd vala ottan Lucifer, mondván:</p>
				<p>- Győzni fogok, a föld enyém, a föld enyém!</p>
				<p>Ádám meg akarta ragadni a diadalmasan tomboló ördögöt, de az eltűnt abban a
               szempillantásban, mint a pára. Valahonnan a mélyből huhogott elé hangja:</p>
				<p>- A föld enyém!</p>
				<p>- Hol vagy, gonosz lélek? - kérdezte Ádám.</p>
				<p>- Benned vagyok, - dörögte tompán a szózat, s kihallszott
               csufságos hahotája a mélyből.</p>
				<p>Evoé! Szép volt Ádám, az első földi ember, - remekbe formálta testét keze az
               alkotónak, - izmos és hajlékony, mint a királyfenyő, merész, büszke, világos arccal.
               Gyönyörködve sugározta vissza alakját a tónak tükre, duzzadó izmai előtt megalázkodva
               hátrált a rengeteg vadja, elsőbbségét és testi hatalmát ő néki elismervén. Minden égi
               és fehér vala még a földön; együtt járt Ádám Évával, a nővel és soha szépséges
               formáik meztelenségén ártatlan szemük meg nem pihent. Mélázva járták a rétet, hol
               pillangó játszadozott Éva szép, szőke feje fölött, s szelid méhek zsongták körül
               Ádámnak barna testét.</p>
				<p>Övék volt a világ! Övék a növényzet, övék az állat, övék a szivárvány minden bájos
               szine a virágok szépségében, - övék az élet, a fény, az Urnak szerelme! De Ádám nem
               tudta, hogy boldog és Éva nem érezte a szivét. Nyugodtan, hidegen, bután éltek a föld
               kincsei között. Ádámnak lelke mély álomban szunnyadt és dermedt öntudatlanságban vala
               sorsának osztályos társa is: Éva, az asszony.</p>
				<p>Járván pedig egymás mellett a földet, elérkezének vala egyszer egy erdőséghez,
               melynek kápolnaszerü omladvány vala szélén, - régi, fakó, hallgató omladvány az
               erdőnek szélén...</p>
				<p>Nagy tölgyek árnyékolták e sötét omladványt; virágzó lonc kuszott a megbámult
               falakra, s fenn valami haragos-zöld, apró levelü, gyenge növénykék szorongtak a
               beomlott kövek repedései között. - Ádám megállt a rom előtt és nézte.
               Visszaemlékezett a tegnapra, s átvillant fején az ördög. De csupa homály és borongás
               minden: a szikra kipattan ugyan a ködből, de elvesz megint abban a percben.
               Megérintette tehát Évának karját és kérte, hogy menjenek el. Nagy fülesbaglyok
               huhukkolnak e szomoru helyen az éjjeli csendben. Kóbor lelkek tünedeznek elé az
               omladvány sötétségéből, s a jobbkézt terpeszkedő zsombékos ingoványon pirosfejü
               lidérc-lángocskák kergetik egymást fel-felvillanó fénynyel a partok felé...</p>
				<p>- Be akarok menni, - mondotta Éva és előre lépett.</p>
				<p>Ádám rákiáltott:</p>
				<p>- Maradj!</p>
				<p>Valahonnan a mélyből felsuttogott a Gonosz hangja:</p>
				<p>- Menj, menj...</p>
				<p>- Hol vagy, gonosz lélek? - kérdezte haraggal Ádám.</p>
				<p>- Melletted, Ádám...</p>
				<p>- Várj meg, ha félsz, - lehelte durcásan az asszony, de visszanézett, hogy jön-e
               utána Ádám erre a rejtelmes, csendes helyre, melytől épen most bucsuztatta fényét a
               lehúnyó nap. Aranyos, véres, biboros a fal is, a levegő is. Meleg párák szállnak,
               lengnek, s mintha babonás igézete volna a csendnek. Éva bement az omladvány kapuján,
               s visszafojtott lélegzettel, nagy, bámész szemekkel nézett körül.</p>
				<p>Különös hely...</p>
				<p>A falakon szikrázó, tüzes biborban reszket a napfény. A falakon, benn a homályos
               mélyedésekben mozdulatlan, sárga keresztes pókok ülnek hálóik közepén. A falakon
               mindenféle régi képek, elfakulva, szétmállva, töredezetten, keskeny penész-erekkel
               tarkán, - itt-ott kirívó tisztaságban. Itt egy angyalfej, ott egy láb, egy kéz, egy
               oltárszobor. Barna felhők látszanak a megrepedezett, koppadt mennyezeten, s a kápolna
               szentélye komor és sötét. Az a hely azonban, a hol álltak, derült, ingerlő és
               behizelgő. Éva mellében fölszakadt az asszony, - érezte az aranyos levegőt, mely
               hajával játszott és nem mert megmozdulni. Körüljártatta tekintetét a képeken, mohón
               beitta szeme e csodás alakokat... lassanként érezte, mily roppant erővel kergeti
               vonagló szive arcába vérét... s mintha forró viz ömlenék végig bársonyos, meleg
               bőrén, mely zsibbad és fáj édes, zsongitó lázban... Oh, különös hely! Egy angyalfej,
               egy női láb... Ott pálmalevelek, s két homályos, kopott, meztelen test... Az egyik
               Ádám... Ádám a férfi. Ádám, a szép, erős, első ember, - mily borzasztó semmi neki e
               pillanatban az egész tündöklő világ!</p>
				<p>Ádám kitárta karjait. Ádám, az első, szép szerelmes ember, mellére ölelte Évát és nem
               hallotta, mily diadalmas gyönyörével a győzelemnek repül karjai közé az asszony és
               nem érezte ebben a szörnyü percben ajkán a nőnek csókját. Mennyei kürtök harsonája
               zúgott a levegőben... a föld megrendült... pokolbeli lángok csapódtak szeme közé a
               párázatból... Világosság riadt Ádám zavaros, bamba tekintete elé: látta összeomlani a
               paradicsomot... Oh, jaj, jaj! bűbájos ajándéka az alkotónak, édes mennyei kertünk...
               örökre vége...</p>
				<p>Éva csókolta az ajakát; rózsás körmei belemélyedtek Ádám vállába, hogy vér serkedt
               utána a barna testből és suttogott neki esdeklő, unszoló, megrémült hangon:</p>
				<p>- Elveszited értem az eget, fuss, fuss...</p>
				<p>- Nem.</p>
				<p>- Szenvedés és kín vár a földön, de velem, Ádám, szerelmes társam, itt maradsz-e?</p>
				<p>- Itt maradok.</p>
				<p>Éva fölsikoltott szilaj, vad szenvedélyével a lobogó asszonyi örömnek és karjaiba
               ragadta Ádám fejét.</p>
				<p>- Szeretsz! szeretsz!</p>
				<p>- Szeretlek... dadogta magánkivül, boldogan, bután, legyőzve Ádám, az első Ádám, - azután megrázkódott, ereje büszke teljességében, ölébe kapta
               Évát, a szépséges asszonyt és eltűnt vele az alkony leszálló homályában. A pokolból
               pedig felsivitott Lucifer, az ördög:</p>
				<p>- Enyém a föld!</p>
				<p>Ime, asszonyom, ilyen messziről is kezdhetném a bizonyitást, ha nem volnék
               meggyőződve róla, hogy az én, vagy ha, jobban tetszik: a mi
               helyzetünkben, ez meglehetősen mulatságos dolog. Másról irok tehát önnek, ha nem
               fogja unni az olvasást. Nekem is van védelmem, én is hibáztatni tudom önt, ha akarom,
               azért a multért, melyért már annyiszor kértem bocsánatot. Fogadja tehát
               tiszteletteljes köszönetemet ama bizalmas adatokért, melyeket Schultz urról
               tudomásomra hozott (közbevetőleg legyen megjegyezve, ezekről az adatokról nekem
               pontos és kimeritő információim voltak), s engedje meg, hogy e hosszu levélben,
               melyet önnek ezuttal először és utoljára irni fogok, nehány felvilágositó képet
               rajzoljak a multról. Miköztünk ugyan minden kölcsönös magyarázat fölösleges, nem
               akarom azonban, hogy tévhitben ringassa magát, mint ha mindannak, a mi történt,
               egyedül én volnék oka. Ráérünk; mesélhetek...</p>
				<p>Vegye tehát, kérem, maga elé ezeket a lapokat, feledje el iménti hóbortos példámat
               Ádámról és az ördögről, - rajta leszek, hogy ugy beszéljem el a dolgot, mintha nem
               önről és nem rólam, hanem két idegen lényről volna szó, kiknek véletlenül épen én
               lettem mesélő krónikása.</p>
				<p>*</p>
				<p>Szinhely ez a kastély, melyből önnek irok, csakhogy nem ez a terem, hanem az ön régi
               lakosztálya. Személyek (bocsánat, kissé döcögni fog a dolog, mig az elbeszélő
               stilusba lassanként belejövök és mindnyájunkat per második, harmadik és negyedik
               személy jelölöm meg) - személyek tehát a jó öreg ezredes és ön, azaz hogy Szentgáli
               báróné, Szentgáli Guidó báró neje.</p>
				<p>A báróné (belép az ajtón, a hol az ezredes nyugtalanul várja): Hol van Guidó?</p>
				<p>Az ezredes: Ejnye hugom, milyen hang ez...</p>
				<p>- Kérem, bácsi, mindössze egy rövidke negyedórát kértem öntől.</p>
				<p>- Üzenetet hozok a mamától is; nagyon örülne, édes hugom, ha meglátogatnád őt a
               fürdőn.</p>
				<p>- Köszönöm, nem erről van szó. Ön, kedves bácsi, szives volt drága idejéből, - s a
               báróné éles hangsulylyal ejtette ki a szavakat, - nekem ajándékozni e rövid időt,
               követelem tehát, hogy hallgasson ki. Mindjárt vége van.</p>
				<p>- Édes Lujza hugom, - viszonzá az ezredes, - komolyan mondom, nagy bolondságok azok,
               miket nekem mondani akarsz. Tegnap, tegnapelőtt már beszéltél erről, s nekem akkor is
               rosszul esett. Jó kedvem, étvágyam oda... mióta itt vagyok nálatok, mindenütt...
               csupa sötét és fakó... Igen! ólomszinü... szomoru arcokat látok... Ne neheztelj, szép
               hugom, de már idáig vagyok -</p>
				<p>S az ezredes félkört kanyaritott heves mozdulattal az aranygallérja körül.</p>
				<p>- Hallgasson ki - vágott közbe ön türelmetlenül - azután nem tartóztatom. Arra akarom
               kérni, hogy beszéljen ügyvédemmel és inditsa meg Guidó ellen nevemben a válópört. Ne
               szakitson félbe! Akarom, hogy e lépést ön tegye meg. Jól ismeri Guidót és engem. Ön
               nagybátyám. Mamára nem bizhatok ilyesmit; ismeri sajátságos felfogását erről az egész
               házasságról. Ön, igenis, meg fogja tenni, a mire szépen kérem és nem fog igyekezni
               lebeszélni engem e lépésről, melynek elébb vagy utóbb okvetlen be kell
               következnie.</p>
				<p>- De Louise, kérlek...</p>
				<p>- Ismétlem, édes onkli, minden magyarázat hiábavaló. Ilyesmit nem lehet magyarázni.
               El kell fogadni ugy, a mint kinálják. Mit akar tőlem? Magyarázatokat óhajt? Oly
               csodálkozó arcot mutat, mintha semmiről sem volna tudomása és nem sejtené, milyen
               életet élünk itt, ebben a gyülölt kastélyban férjem és én.</p>
				<p>- Ingerült vagy, hugom...</p>
				<p>- Azt hiszi? Ne féljen, még érzelegni se fogok. Ezelőtt, igaz - panaszkodtam, néha
               még sirtam is... Nézzen reám! Nyugodt vagyok? Ime a kezem. Nem reszket benne semmi
               -</p>
				<p>- Elhiszem, elhiszem...</p>
				<p>Az ezredes felállt. Hatalmas, öles alak. Dérbe csapzott haja gondosan balfelé
               választva; szép, fehér bajusza kétfelé simitva meredt szét vastag, bozontos tömegben,
               - olyan volt erős vonásaival e talpig becsületes ősz katona, ha állt, mint egy öreg
               Herkules. Felelni azonban nem tudott a bárónénak.</p>
				<p>- Mindent elhiszek, Lujza, - de tán mégis meggondolhatnád -</p>
				<p>- Elég időm volt...</p>
				<p>- Ez igaz... milliom-bomba! ez... ez igaz, de azt hiszem, hogy még
               kibékülhetnétek?</p>
				<p>- Nem tartunk haragot.</p>
				<p>- Akkor hát csak te gyülölöd...</p>
				<p>- Nem gyülöljük egymást.</p>
				<p>- Hát akkor minek a tüzes istennyilába ez a komédia! Hagyjatok nekem békét! Se harag,
               se gyülölség, semmi és válás... Par la tonnerre... édes hugom, meg kell feledkezni
               minden illemszabályról, ha efféle őrültséget hallok.</p>
				<p>- Meglehet, hogy az.</p>
				<p>- Mondhatom, örülök, hogy beismered!</p>
				<p>- Szivesen, bácsi. Meg is toldom, ha kivánja, elhatározásomat azonban nem fogom
               megváltoztatni s ön végre fogja hajtani megbizásomat, melyet egészen idegen kezekre
               bizni nem akarok.</p>
				<p>- S ha megtagadnám?</p>
				<p>- Nem sokat változtatna a dolgon; idegen emberhez fordulnék. Meg akarom szabaditani
               magamtól Guidót... unjuk egymást... ennyi az egész...</p>
				<p>- Persze, ő az oka?</p>
				<p>- Ő is, én is; első sorban pedig ön, ki leginkább buzgólkodott e szerencsétlen
               házasság megkötésén. Mondja, hogy boldoggá akart tenni... Boldoggá! Az vagyok,
               köszönöm; hanem elég volt már...</p>
				<p>- Engem vádolsz, hugom, pedig - becsületemre mondom, én kellene, hogy vádoljalak.</p>
				<p>Az ezredes szembe ült önnel... azaz hogy a bárónéval és bosszankodva dobolt erős
               ujjaival térdén.</p>
				<p>- Tudod, hogy férjed mindig szomoru ember volt. Neked, hitvesének lett volna
               kötelességed, hogy elborult kedélyét fölviditsd. De te mit tettél? Fölhuztad az
               orrodat és nem törődtél vele; szeget szeggel... helyes! igy szokta megcsinálni minden
               üres szivü asszony... Oh, jól mondtad, asszonyom, én ismerlek téged és ismerem
               házasságtok első pár hónapját is. Tudom, hogy magára hagytad férjedet pesti
               tartózkodástok idején is; bálokba jártál a mamával. - Ah! a te mamád, hugom, soha se
               fog lemondani nagyzoló természetéről; róla ne végy ebben a tekintetben példát, - ha
               aztán férjed után kérdeztek a bálok mosolygó billegényei, éles voltál, asszonyom, és
               szurós mint a galagonya. Megszurtad szavaiddal Guidót, gúnyolódtál vele, hogy
               szellemedet csillogtathasd és együtt nevettél azokkal a lazac-természetű urakkal, kik
               uszályod köré sereglettek és sértő észrevételeidet hizelgő hahotával jutalmazták. Ezt
               tetted, hugom, s most mégis neked jut eszedbe a válás. Gyönyörű, mondhatom!</p>
				<p>- Jó szónok a bácsi...</p>
				<p>- Minden, ami eszedbe jut, csak bolond nem. Más bolondot fogj magadnak, hugom.</p>
				<p>- Megtagadja kérésemet?</p>
				<p>- Meg; ne is beszéljünk róla.</p>
				<p>- Akkor magam fogok hozzá. Bácsi pedig ne haragudjék Lujzára, mert nem rossz ez a
               szegény, csak szerencsétlen...</p>
				<p>S a báróné odasimult gyöngéden az ezredes széles mellére, s szeme közé nézett
               sötétkék, nedves szemeivel: haragszik reám?</p>
				<p>- Ne váljunk el haraggal...</p>
				<p>- Nem haragszom, - felelte nyersen az öreg ur.</p>
				<p>- Mikor utazik?</p>
				<p>- Még ma.</p>
				<p>Lenn a kastély udvarán Guidó báró, a férj osztogatta parancsait. Be kell fogni a
               hintóba, s le kell hozni a kék teremből az ezredes ur málháit. A bakra István kocsis
               üljön, s az erdő alatt Krizba falu mellett vigye a méltóságos urat az állomásra. -
               Sürgölődtek nagy igyekezettel az inasok is. Hozták futva a nagy utazó táskát és
               fölszijjazták, ügyelvén félszemmel a bárót, ki összefont karokkal állt a lépcsőkön és
               nézte hidegen, mozdulatlan, megmeredt tagokkal a munkát. Megvárta, mig minden rendben
               van. Sietni kell. Este lesz mindjárt, a magas havasok fölött borul a látóhatár, s
               hűvös szél mozgatja a messze felhuzódó erdőség lombját. Zúg, reng és hullámzik
               susogva a zöld levéltenger. Az ingoványos nádasok fölött átlátszó, könnyü pára
               verődik össze. Tiz perc mulva be vannak fogva a lovak. István kocsis kibontotta a
               négyes ostort s oda kanyarodott szabályos ivben a kastély földszinti verandája
               elé.</p>
				<p>- Mehetünk.</p>
				<p>Mindjárt, mindjárt...</p>
				<p>Benn kardját csatolta épen az ezredes, midőn a báró a terembe lépett. Az öreg urnak
               lassanként visszajött a jókedve, fütyörészett s csettintett nyelvével, mintha
               vadkacsát lőtt volna. Nyakába keritette köpenyegét, megcsókolta a hölgyet, kinézett
               az ablakon, fertelmesnek találta futtában az időjárást s a házaspár felé intett.</p>
				<p>- Komolyan kérlek... ne izéljetek Louise... Guidó... Nem való nektek a botrány...</p>
				<p>Válasz nem kell. Lement erős, sarkantyus léptekkel a lépcsőkön, bevágta magát a
               hintóba, a kocsis neki eresztette a gyeplőt, s a hintó künn repült csakhamar az
               erdőség felé vezető uton, mely a vasuti állomáshoz visz.</p>
				<p>Senki sem kivánt szerencsés utat.</p>
				<p>A báró udvariasan meghajtotta magát és menni készült. A báróné ezuttal nem bólintott
               vissza félvállról, mint máskor, hanem helyet mutatott egy törpe kereveten.</p>
				<p>- Parancsol, Lujza?</p>
				<p>- Maradjon, kérem, szólani akarok önnel. Beszéltem az ezredessel - folytatta választ
               sem várva a delnő - de ő nevetségesnek találja elhatározásunkat.</p>
				<p>- Elhatározását...</p>
				<p>- Köszönöm; nem kivánok udvariasságot. Legyünk nyiltak és őszinték. Egyedül vagyunk,
               nem hallja és nem kritizálja senki amit egymásnak mondunk. Akarja? Tegyünk egyező
               akarattal és visszanyerjük szabadságunkat mind a ketten. Ime, nem válogatom a
               szavakat, nagyon lekötelezne, ha ön sem válogatná. Mások akarata volt, hogy
               egybekeltünk. Ha elég gyöngék voltunk, hogy ez idegen akaratnak engedelmeskedjünk, ne
               legyünk gyöngék most, midőn e fájdalmas kötés kioldásáról van szó. Kérem, fogadja el
               a szerepet, melyet onklim visszautasitott és inditsa meg ön a válópert. Előre
               kijelentem, hogy minden ürügyet elfogadok, melyet ön szükségesnek lát.</p>
				<p>A báró nyugodt mosolylyal felelt:</p>
				<p>- Fölöslegesnek tartom. Most már...</p>
				<p>- Inkább most mint soha! - kiáltott hevesen a báróné. - Nem türhetem tovább
               zárkózottságát és e sértő mellőztetést, melyben részesit.</p>
				<p>- Nem én vagyok oka, Louise. Volt idő, midőn nyilt vallomással akartam közeledni
               önhöz, de akkor báli toilettejeivel volt elfoglalva. Miért erőszakoskodtam volna
               tehát oly vallomással, melynek bizalmasságát amugy sem méltányolta volna, sőt még
               jobban kitágitotta volna haragjában azokat a kapcsokat, melyek hozzám füzik.</p>
				<p>- Azt hiszi?</p>
				<p>- Bizonyosan tudom. Ez a vallomás most már későn bosszantaná
               önt, - okosabbnak tartom tehát, ha nem izgatom vele. Holnap reggel elutazom és
               parancsa szerint teszek.</p>
				<p>- Ah! hát akarja?...</p>
				<p>- Engedelmeskedem, - felelte nyugodtan a báró és magára hagyta nejét.</p>
				<p>Mire elhangzottak lépései az üveges tornácon, a báróné ingerülten ugrott fel, s
               megragadva hirtelen egy karcsu, aranyos virág vázát, ugy csapta földhöz, hogy
               darabjai a sima parketten pengve ugráltak szét. Kis keze remegett, ives szemöldöke
               szenvedélyes haraggal húzódott kék szemeire, melyekből heves indulat ragyogott
               elé.</p>
				<p>- Titok, örökös titok és visszautasitás... rebegte könybe lábbadt szemmel s az
               ablakhoz támaszkodva a végtelen szürkeségre bámult, mely belepte körül a látóhatárt.
               Mi van azon tul? Forróság cikázik a hölgy ujjhegyeiben, kihegyezi vérét és gyanut
               nevel. Ah, rég sejt már a sötétségben, de csak sejtés az egész, nem többet érő egy
               lehelletnél. Igaz-e, nem-e? Szeret-e férje valakit, vagy csak női képzelődés az
               egész... Ez az ember, ki benne még az asszonyt se akarja
               meglátni.</p>
				<p>A báróné a nagy álló tükör felé fordult, s figyelemmel vizsgálta arcát, szemeit,
               ajakát és szép, nyulánk alakját, melyen hiba nélkül olvadtak össze a hajlós női
               vonalak. Bájos harmónia az egész asszony. Gömbölyű, meleg nyaka vetekedik fehérség
               dolgában a hattyúéval, - arcán rózsás lehellete a vérnek. S ez a buta ember csupa
               gyermekes vakság...</p>
				<p>E pillanatban inas nyitotta nesztelen óvatossággal az ajtót, s hajlott meg félénken a
               delnő előtt.</p>
				<p>- Mit akarsz? - riadt rá haraggal az urnő.</p>
				<p>- Láttam valamit, méltóságos báróné... S a legényke ravaszul integetve, titkolódzva,
               halkan suttogta a szavakat. A báróné asszony hozzá sietett és megragadta a fiu
               vállát.</p>
				<p>- Beszélj, Filip!</p>
				<p>- Láttam, méltóságos báróné... el is hoztam... Nem vette észre a méltóságos báró, s
               majd visszalopom ügyesen megint. Tessék, egy arckép...</p>
				<p>- Add ide!</p>
				<p>Női arckép. A delnő gyors pillantást vetett reá, azután megint oda fordult a kis
               inashoz.</p>
				<p>- Hol találtad?</p>
				<p>- Tegnap este sokáig nézegette ő méltósága ezt a képet, láttam a kulcslyukon.
               Méltóságod megparancsolta, hogy tartsam szemmel a kegyelmes bárót...</p>
				<p>- Tovább! Mit láttál?</p>
				<p>- Igenis... A kegyelmes báró kezében tartotta ezt a képet és sóhajtott is. Tisztán
               hallottam, hogy sóhajtott és láttam arcán, hogy valami szomorusága vagyon. Nem tudom,
               instálom, jól láttam-e, de ugy tetszett... Ha a méltóságos báróné nem restelli,
               nyissa rá, kezeit csókolom, most az ajtót. Az iróasztal előtt ül az oroszlános
               székben és nem szivarozik, pedig szivarozik mindig ha egyedül van.</p>
				<p>A delnő pénzt adott az inaskának s távozást parancsolt. Meg van elégedve
               szolgálataival, tartsa csak továbbra is szemmel az urat.</p>
				<p>- Parancsára, igenis... szemmel tartom...</p>
				<p>A fiu kiment, a báróné maga elé tette a lopott fényképet, s táguló cimpákkal,
               haraggal, elvörösödve nézte.</p>
				<p>A fényképen látható női arc mozdulatlan volt és tiszta, mint a fehér kő. Szemei
               sötétek és nagyok. Delejes fénynyel világitottak ki a papirlapból. - A báróné
               megvetéssel dobta a földre.</p>
				<p>- Csunya... suttogta maga elé.</p>
				<p>Rá akart taposni a képre, de arra se tartotta érdemesnek. Lehajolt, fölvette a
               földről. Odatette maga elé a consol márványlapjára, s ujra kezdte a szemlét. Haját,
               arcát, nyakát, a szemek kifejezését, - mindent nagy figyelemmel nézett, s találgatta
               a vonásokból: asszony, vagy leány? Nem, nem! Nem asszony... a finom, tiszta vonalak
               ajkai körül, s a homályos, bámész nézés, melyből félénkség és szilajság egyszerre
               ragyog elé - nem vallanak asszonyra. Férjes nő nem félti ugy azt, a kit szeret, mint
               a leány. A báróné vad féltékenységet érez ki az arckép szemeiből. Belopódzik az ő
               vérébe is ez a fekete láng, s összerázkódik félénk borzadálylyal egész teste. Valahol
               apró, éles fogak leskelődnek a levegőben, melyek mohó éhességgel harapnak bele
               vállába, ha megmozdul.</p>
				<p>A delnő rettenve ijedt vissza...</p>
				<p>A fantázia beteges torzalakjai idézik elő ezt a mély iszonyt, egyéb semmi. S
               megnyugtatta magát lassanként: csendesen, csendesen... lehet, hogy mindabból, a mit
               képzel, nincsen itt tulajdonképpen semmi... Megörült és könnyebbülten lélegzett föl,
               midőn ismét visszajött a kicsi inas, s élénk hangon ujságolta:</p>
				<p>- Méltóságos báróné, a hintó... haza felé jön... Már lenn van a park végén... Nagyon
               sebesen jön!</p>
				<p>- A mienk?</p>
				<p>- Igenis, a mienk. Az ezredes ur ő méltósága valamit bizonyosan elfelejtett.</p>
				<p>- Elmehetsz!</p>
				<p>A hintó csakugyan visszajött, még pedig oly gyorsasággal, hogy belehabzott mind a
               négy ló. Mire a báróné ráérne, hogy megtudja a visszatérés okát, az ezredes már
               kiugrott belőle, s egyenesen a Guidó báró lakosztálya felé tartott. Két-három
               lépcsőfokot lépett egyszerre. Sipkája fel volt tolva a fejére; homlokán apró
               gyöngyszemekké szivárgott össze az izzadság.</p>
				<p>Lenn az udvaron ezalatt összefutottak a cselédek, s aggodalmas, megnyult, kiváncsi
               ábrázatokkal firtatták István kocsist: mi történt, Pista bácsi, az isten áldja meg,
               beszéljék kegyelmed már no! A vén kocsis, urának hüséges szolgája azonban csak
               mormogott bajusza alá, s törölgette a párolgó lovak zablájáról a habot. Nem
               emlékszik semmire, hagyjanak neki békét. Menjen mindenki pokolba tőle, különben meg
               találja unni a vallatást, s abból baj lesz.</p>
				<p>Az ezredes kopogtatás nélkül lépett a báróhoz s bosszankodva, nyersen kiáltott
               rá:</p>
				<p>- Mért nem mondtad, hogy kutya van a sövény alatt, teringettét - tudod, hogy nem
               állhatom ki a meglepetéseket!</p>
				<p>S az öreg ur oda csapta aranyzsinóros katona sipkáját az asztalra.</p>
				<p>- Kérlek, ne nézz igy reám, mintha fogalmad se volna róla, miről van szó.</p>
				<p>- Mi történt?</p>
				<p>- A csőszháznál megállitotta kocsimat a csősz, a tót... szamár... alig értettem, mit
               hebeg. Bevezetett a házba, a hol egy leány fekszik betegen... azt hiszem, meghal,
               mert nagyon oda van... Megszökött apjától, hogy fölkeresse fiát... Ez a leány a te
               arcképedet és a te leveleidet tartja a keze között... Lánchordtát! még most sem
               érted?</p>
				<p>- Ezredes ur!</p>
				<p>- Lassan... Jőjj és nézd meg.</p>
				<p>A báró tagolva kérdezte:</p>
				<p>- Hogy? Neve... A nevét...</p>
				<p>- Miután megtudta, hogy ki vagyok, arra kért, hogy ha lehet, küldjelek hozzá.</p>
				<p>- Nevét, ezredes! A nevét...</p>
				<p>- Fehér Anna.</p>
				<p>- Anna! - szisszent fel fájdalommal a férfi, s gyorsan felkészült az utra. Sáppadt
               volt mint a fal. Az ezredes vállait vonogatta. »Máskor, ha titkolni valóid lesznek,
               okosabban rendezd el őket, - mormogta bosszankodva, s lekisérte a bárót a lépcsőn.
               Lenn a veranda előtt a báróné állt. A férj szörnyű zavarában észre se vette nejét, de
               hogy hirtelen a delnő kezére pillantott, ki izgatottságában azt az arcképet is magával hozta, oda lépett melléje, s dühösen kikapta
               kezéből a képet.</p>
				<p>A delnő megrettenve lépett hátra.</p>
				<p>- Guidó - rebegte elhalaványodva, - mit tesz...</p>
				<p>- Mit? Ellopta szobámból ezt a képet...</p>
				<p>- Őrjöngő! Nem én...</p>
				<p>- Asszonyom!</p>
				<p>Ah! A hitves fölkapta kevélyen, dacosan, lázzal szép szőke fejét, s arcul ütötte
               metsző szavaival a bárót:</p>
				<p>- Szegény férjem; mily hitvány ember ön...</p>
				<p>Ezt a sulyos szót azonban már nem hallotta a báró. Lerohant a lépcsőkön s a hintóba
               vágta magát.</p>
				<p>- A csőszházhoz hajts!</p>
				<p>A báróné pedig még sápadtan, de már magához térve fordult az ezredes felé, ki
               elborult arccal bámult a rohanó hintó után és vállára tette kezét.</p>
				<p>- Ime, édes bácsi, - zokogta dühvel, - a férj!</p>
				<p>*</p>
				<p>Bocsánat, asszonyom, de ez a levél kissé hosszabbra nyulik, semmint gondoltam.
               Szeretném azonban, ha utolsó ecsetvonásig hű képeket festhetnék rólunk. E hűség önt nyilván mulattatni fogja; engem csak szórakoztat.
               Végeredményben be fogja látni, hogy az, a mit önökről általában mondottam, önre is
               alkalmazható. Vigasztal egyébiránt, hogy ha elbeszélésemet meg fogja unni, könnyen
               segithet a bajon: én legalább minden unalmas levelet össze szoktam tépni. Az ön
               régebbi levelei közül például egyetlen egyet se tartottam meg...</p>
				<p>Olvassa tehát kérem, ha akarja, tovább ezeket a fotografiákat és értsen velem egyet
               abban, hogyha a gondolkozók rendje nyomorékot lát, sajnálkozik rajta, s addig keresi
               a gyógyszert, mig megtalálja. A nem gondolkozók rendje vállat von és azt kérdi: mi
               kell? A sakálok rendje a gondolkozókra bizza és morog: eredj tőlem, mert megharaplak.
               A negyedik rend felfujja arcát, zsebébe mélyeszti kezét és igy szól: hála istennek,
               hogy nem hasonlitok hozzá. És nem segit, hanem - tanácsol.</p>
				<p>E negyedik rend tagja volt a krizbai plébános is. Emlékszik még reá, Louise? Telt
               arca békességet hirdetett, s ha nagy ritkán valakire (mert a sült malacra sokszor)
               rá mosolygott, ugy tetszett, mintha mondaná is: segits magadon, s az isten is
               megsegit. Olyan keveset érő faszeg volt az egyház épületében, melyre nem gondol
               senki, de meg lehet tűrni itt-ott, ha jól el van dugva.</p>
				<p>Péterke pedig, a plébánia egykori harangozójának, Pován Mátyásnak nevelt fia, kit
               tartáspénz fejében vett magához, - nagyban hasonlatos volt egy lelketlen tuskóhoz,
               mert e szegény fiucskának se volt lelke. Félbenmaradt, sovány, nyurga gyermek volt,
               - csak harangozni tudott jól, s ezért némi élelmet kapott a plébánia konyhájáról.</p>
				<p>Megelégedett szegény fiucska mindennel, mert semmiről se tudott magának számot adni.
               Neki minden ugy volt jó, a hogy volt, de a másik negyedórában már nem tudta volna
               megmondani, hogy a megelőzőben mi volt jó. Az ő gyermekes, bámész szeme nem volt a
               lélek tükre. Nem sugározta az értelem nyomait, melyről reá ismerjen az ember, hanem
               visszasugározta a tapogatódzó ösztönt, melyről ráismerjen az állat...</p>
				<p>Ura, a plébános néha ugy tett, mintha megsajnálta volna a szerencsétlen gyermeket, de
               aztán megint csak meggondolta a dolgot. Minek, minek? Tudna-e segiteni állapotán? Hát
               nem tudna. No, ha nem, akkor miért vesztegessen rá időt és fáradtságot. - Péterkének
               ez egészen mindegy volt. Ha a vén Mária szakácsné karalábé főzeléket adott neki a
               tálacskájába, azt ép oly egykedvüen ette, mintha hust kapott volna. Az ő szegény feje
               nem tudott különbségekről. Neki a nyomoruság, amennyiben testi fájdalom nem járult
               hozzá, egyenrangu volt a kényelemmel. Amazt nem érezte, ezt sohasem ismerte. Télen
               csupasz lábakkal indult ki a rozzant paplakból a templom felé, s szisszenés nélkül
               lépkedett végig a puha havon. Mikor a talpa megfagyott, akkor jajgatva hevert a
               földön s ha a vén Mária rá nem riaszt, tüzbe dugta volna vékony kis barna lábát. Igy
               csak véresre vakarta körmeivel és orditott.</p>
				<p>Legkedvesebb foglalkozása volt a harangozás. Midőn harangozni kellett, áhitattal
               indult a toronyba s huzta meg a harangot, ütéseit fejének föl- és lelóbálásával
               kisérve. Hallgatta a mély hangok tiszta kongását s ügyelt, hogy egyenletes legyen
               minden kongás. A rendes időben megállt. Oda csavarta a kötelet a szarufához, s a
               földre guggolt. Lába a téglákon, feje a térdén. Apró bogarak dongtak a toronyablak
               körül s hangyák mászkáltak előtte a porban. Lenn, a mélységben ájtatos parasztok
               szállingóztak kettesével-hármasával a templom felé. Mozgatták kezeiket és lesütötték
               szemeiket az asszonyok. Cifrák, szinesek, tiszták voltak. Vasárnap van. Magukra
               akasztottak az asszonyok minden szines pántlikát. Virítottak mint a rét.</p>
				<p>Péterke bámulta őket s a rikító lila szalagokat találta felséges szépeknek, - jöttek
               azonban vörös szalagos nők is, s akkor ezek voltak csodálni valók. - Ha fülét az
               isteni tisztelet egyes hangjai érintették, csöndesen bólingatott s összekulcsolta
               vékony kezeit. Félhangon sebesen elhadarta az Ur imáját s keresztet vetett. »Az isten
               hatalmas... isten hatalmas... hatalmas«... mormogta áhitattal. Az isteni tisztelet
               végeztével megcsókolta a harangot, lemászott a torony korhadó lépcsőin s visszament a
               paplakba. Bebujt vackába és aludt. Ez a két lépésnyi odu furcsábbnál furcsább holmit
               rejtegetett. A gyermek mindenféle kincset és szépséget ide hurcolt. Szinnyomatú
               papirost, melyet cikória kávéról dobott el a vén Mária, fényes pléhdarabot, festett
               pántlikavéget, mit szemétre löktek - nem hagyott ott, hanem felvette, ha piszkos
               volt, megtisztitotta, s berakta szép sorjában a többi mellé. Volt neki egész csomó.
               Mindenféle haszontalanság, udvarról, szemétdombról gyüjtve sorakozott a kamrájában
               levő falmélyedés három polcán, melyeken befőttes üvegeket tarthattak valamikor. Ilyen
               befőttes üvegje neki is volt, de abban nem gyümölcsöt tartott, hanem homokot. Szép,
               tiszta vizihomokot, melyben csillámpala-törmelék fénylett. Péterke minden reggel
               elővette e kincsét, s a nap felé tartotta, hogy csillogjon. Nyomorult, kicsi arcán
               ilyenkor öröm derengett s ajkai tagolatlan szavakat mormogtak. Az ő szavait azonban
               nem igen lehetett hallani.</p>
				<p>Az utcára soha sem ment. Annál többet bódorgott a kertben, vagy a templom
               szomszédságában levő temetőben, s ott elbámészkodott hosszasan egy-egy diszesebb
               sirkeresztre. Néha megtapogatta, azután tovább ment. Nem lehet haza vinni... A
               temetőben szedett össze egy marék selymes árvalányhajat, s ott szerezte a beléndek
               fényes fekete magját is egy pohárba, melyet a vén Mária pattantott el, midőn forró
               kávét öntött bele. - Az állatoktól nem félt, csak az emberektől. Sokszor belopódzott
               az istállóba, hol a plébános két kócos tehene kérődzött, s megsimogatta homlokukat.
               Beszélt is hozzájuk néha: »Mú tehén... mú tehén... hatalmas isten«... Zsiltől azonban
               félt. »Zsil« a plébános ur kutyája volt, ám ő csak akkor tudott létezéséről, ha
               látta. A plébános elégnek tartotta, ha igy szól: »Zsil az enyém.« - Gondozását
               Máriára bizta, ez pedig nem szenvedhette a borzas kis kutyát s e miatt Zsil sokszor
               nem is kapott enni. Ilyenkor jobbra-balra szaglászott s Péterkéhez futott. A gyermek
               kenyeret rágott. Ijedtében odadobta a kenyeret a kutyának s örült, hogy nem harapja
               meg. Zsil megette a kenyeret, majd hizelegve ugrálta körül a fiucskát, ki kamrájába
               menekült előle s kicsukta az ajtón. A kutya azonban máskor is nyomába került, s a
               gyermek ismét odaadta neki a kenyeret. Később csak a felét, mert ő is éhes volt. -
               Mikor Zsil egy éves lett, valamennyire hozzá szokott, de nem szerette, hogy kezét
               nyalogassa s mindig sarkában legyen. Pedig mindig ott volt. Egyszer a toronyba is
               utána kapaszkodott, ennek azonban rossz vége lett. Péterke harangozott, Zsil
               keservesen vonított s ezért nagyon megverte a plébános ur. A gyermek hallotta a
               lármát s reszketett, mintha őt verték volna.</p>
				<p>Történt egyszer, hogy a plébánosnak egy régi kalendárium került a kezébe. Begyürt
               szélű, elványolt, ócska jószág, de nyomtatva volt; neki fogott tehát, hogy végig
               élvezze a nyomtatást. A kalendárium egyik erkölcsös történetében okos dolgokat
               olvasott a jó lelki pásztor kötelességeiről, ki őrző angyala nyájának és a
               tudatlanoknak oktatója.</p>
				<p>Künn melegen sütött a nap, lepkék röpködtek a virágok felett, s madár csippent
               fészkén a bokrok között. Gyönyörüséges az élet; nagyon boldogtalan az, a kinek nem
               nyilik benne öröm...</p>
				<p>Nini, Péterke! Ennek igazán nem nyilik. Ez épen alkalmas matéria volna az oktatás
               gyakorlására, mert tudatlan. Mily szépen is mondja a kalendárium: »Tanitsd meg a
               tudatlant mindenekre, miket te nyerél vala kellemetesebb sorsban«. Ah, mily hatalmas
               hivatás az övé. A szellem, a sziv, az erkölcs, ah, ah!... szinte dagad a melle. S
               ösztönzi e percben a hála is. Hála Pován Mátyás harangozó iránt, ki bámulója volt.
               Magasztalta, dicsérte tele szájjal, szinte kipuffadt tőle réz-eres arca. Igaz, hogy
               semmirevaló, részeges fráter volt - attól is pusztult el - de volt szive. »Sziv
               nélkül hiénák vagyunk, testvérek a Krisztusban« - tanitja a kalendárium, mely
               nyomtatva lévén, igaz egy szóig ő benne minden.</p>
				<p>- Mátyás mindig csodálta elokvenciámat. No, igaza volt... Igaza volt... Ha hangomnál
               vagyok nono... nem mondom. - A plébános megbökte ujjával a homlokát, s kiszólt az
               ablakon:</p>
				<p>- Gyere ide Péterke! Ülj elém, gyermek.</p>
				<p>Rá mutatott egy székre. Péterke felkuporodott a székre, s bámészan nézett a plébános
               urra, ki elébe állt, feltámasztotta markával gömbölyü, tokás állát s néma
               elmerüléssel vizsgálgatta.</p>
				<p>- Pater noster... a lélek alszik, mélyen alszik...</p>
				<p>Azzal megfordult és visszaült a ripsz pamlagra. Reverendáját egyenletes redőkbe
               szedte, s ismét a gyermekre nézett.</p>
				<p>- Mondd el, szegény árva, a miatyánkot.</p>
				<p>A fiu sebesen keresztet vetett s elhadarta az imádságot.</p>
				<p>- Jól van, - dunnyogta a plébános, - most hallgass ide, mert okos dolgokat fogok
               beszélni neked. Előbb azonban számitsd fel az ujjadon, mire emlékszel abból, a mire
               pünkösdnek szent ünnepén tanitottalak.</p>
				<p>Péterke erre-arra forgatta fejét és hallgatott. Nem emlékezett semmire, a kérdést se
               értette meg; félt, hogy verést kap.</p>
				<p>- Mindent elfelejtettél, fiam. Ez rossz, igen rossz...</p>
				<p>- Rossz... mondta a gyermek.</p>
				<p>- Nagyon rossz. Hanem van mentség is; van... van... Sok mentség van... Te buta vagy
               fiam, és én sajnállak téged. Hallgass ide! Ki vagy? Nézz reám és felelj: Ki vagy
               te?</p>
				<p>- Péterke.</p>
				<p>- Ki teremtett?</p>
				<p>- Isten.</p>
				<p>- Van-e mennyország?</p>
				<p>- Van. Isten hatalmas, isten... hatalmas...</p>
				<p>A plébános ur elégedetten biccentett. Jól van. A szegény árva emlékezik. Mit mond
               csak az Irás? »És magot vetének a földbe, de valahol a föld holt vala, a mag ki nem
               kele, de valahol a föld jó vala, a mag ottan kikele«... Péterke értelme tehát nem
               holt föld, mert emlékezni is képes, s kikölti a magot.</p>
				<p>- Mi a mennyország?</p>
				<p>- Ég.</p>
				<p>- Hol van?</p>
				<p>- Ott...</p>
				<p>- Jól van. A felhőzet fölött vagyon. Ne feledd ezt, fiam, és mindig félj
               hatalmától.</p>
				<p>- Félek.</p>
				<p>- Minden keresztény fél. Te is az vagy, én is az vagyok és alázattal meghajtom
               fejemet hatalma előtt.</p>
				<p>- Meghajtom fejemet...</p>
				<p>- Mert őrködik, fiam, és büntet az isten!</p>
				<p>A plébános ur hirtelen visszaemlékezett pünkösdi prédikációjának egy szép helyére.
               Fölemelte tehát kenetteljesen, lassan, méltósággal a kezét, köszörülte torkát és
               nagy hangon szólt: »A bűnbeesett embert nem rejti el Isten sujtoló haragja elől se
               ég, se föld. Isten keresztül lát a kősziklán, Isten olvas a vesékben, Isten
               megbünteti a botlást harmadiziglen az unokákban, de véghetetlen kegyelmetességével,
               melyben egybeölelkező a lét alfája az enyészet omegájával, mindig megbocsát a büneit
               bánónak, ha lelkébe veszi Jézus urunknak áhitatosságát és drága szivének
               megalázkodását. Amen!...«</p>
				<p>Leeresztette kezét és rárivallt:</p>
				<p>- Félj az istentől, emberi nyű! Reszkess ostorától -</p>
				<p>A gyermek reszketett. Fejében zavarosan zsongtak a hallott szavak, melyekből csak az
               utolsót hallotta, mert minden uj szó kitörölte agyából az előtte valót. A plébános ur
               bólintott; jól megy az istenes munka. Fél a nyüvecske, s értelme szemmel láthatólag
               költi a magot.</p>
				<p>- Menjünk tovább. Tehát Péternek hivnak. Mondd meg nekem most, apátlan árva, ki
               légyen apád? Hó!... Mit tudod te... Vétkezésben lettél a világra... havi öt forintért
               tartott a harangozó felesége, mig élt a jó lélek. Ugy lehet nagy dáma volt az anyád,
               fiam, s ki tudja ki légyen apád... Hm!... Canis mater, baj, baj... Kitettek
               dajkaságba, ide falura, hogy elpusztulj. Akkor tiz hónapos férgecske voltál. Vertek
               bizony eleget, s nem vala ám pengős selyem a pólyácskád, de te arról keveset
               tudtál.</p>
				<p>A plébános mosolyogva integetett.</p>
				<p>- Ide hallgass és ne köhögj!</p>
				<p>A gyermek mellére nyomta vékony kis kezét, s félénken rebegte:</p>
				<p>- Itt... Itt...</p>
				<p>- Fáj, he? Meghültél, semmiházi. Minek csavarogsz mezitláb, miért nem ülsz a
               kamrádban, mi? He?... Mutasd!</p>
				<p>Magához rántotta a fiut, s megtapogatta kövér ujjaival mellét. Zihált a sovány mell,
               s kék eres gyenge halántékaiban sebesen lüktetett a vér. Könybe lábbadt szemekkel
               nézett a plébánosra, ki fejét csóválgatta s lábával csoszogtatott.</p>
				<p>- Baj, baj... Majd teszünk róla, gyermek, majd gondolkozunk, ne félj. Eredj ágyadba,
               s légy békével. Imádkozz, hogy isten fejedre küldje megszentelő bölcsességével a
               gyógyulást. Takarodj ki!</p>
				<p>A gyermek szepegve ment.</p>
				<p>- Hm... mormogta bosszankodva a plébános, - fogadni mernék, hogy már nem sokáig
               huzza. Költséget okoz nekem... meglop... Oh, uram, ki látsz és itélsz: lássad és
               büntesd ostorod sulyos csapásaival a szülőt, ki elveti magától gyermekét; ki rosszabb
               a farkasnál és nem féli irtóztató haragodat!... És a ki nyakamra küldötte e beteg
               porontyot, hogy elegye kevés filléreimet...</p>
				<p>Künn melegen sütött a nap, lepkék röpködtek a virágokon, s madarak csicseregtek. Künn
               illatosak a mezők; fürjmadár szaladgált hangos pitypalattyal a vetés között és minden
               élt, örült háladatos szivvel a napsugárnak. Künn kitárta karjait a gyermek, s nyitott
               szácskával szivta beteg tüdejébe az édes levegőt. Azután lehorgasztotta fejét,
               kamrájába vánszorgott, összébb kotorta régi rongyait, kezébe vette csorba
               csengetyűjét és lefeküdt.</p>
				<p>Másnap reggel dörmögve járult a plébános ur szine elé a vén Mária.</p>
				<p>- Nyög a poronty...</p>
				<p>- Szánd a gyermeket, Mária, ő szerencsétlen.</p>
				<p>- Jó, jó... nyög, mondom.</p>
				<p>- Lássam a boldogtalant.</p>
				<p>Kimentek a kamrába, hol kezére hajtott fejjel feküdt a gyermek. Átlátszó kis arcát
               kitüzesitette valami gyilkos láz, ajka reszketett, homloka nedves, szikkadt és forró
               volt. A plébános rá nézett az ajtóból s fejét csóválgatta.</p>
				<p>- Sulyos baj... Eredj a felcserhez, Mária; ő ismeri a nyavalyákat. Ugy is tartozik
               tej árában két pengő forintommal, - menj, Mária.</p>
				<p>- Minek?</p>
				<p>- Hallottad! - rivalt rá gorombán a plébános ur és megfenyegette erős, csontos
               öklével. - Ördög szántson minden banyának hátán... Majd megtanitlak -</p>
				<p>Mária gyorsan hátrált, s némán, magában dühöngve sompolygott ki a parochiáról. Nem
               mert visszafeleselni.</p>
				<p>Mérges a plebános, forog mély üregeiben szeme, mint a kivert bikáé, - veszedelem
               ilyenkor a közelsége. Nem egyszer történt, hogy szörnyü dühében három-négy parasztot
               ragadott meg a plebánia udvarán s ugy összerázta őket, hogy csak künn, a kapu előtt
               terpeszkedő árok pocsolyájában eszméltek föl. Ment tehát szaporán a faluba felcser
               után. A plebános ur ez alatt az udvaron járkált s malmocskát játszott az ujjaival.
               Néha a szemétre is vetett egy-egy pillantást, mely ellepte a parochiát, de nem
               látott meg belőle semmit. A szokás, a szokás... Egy csomó fonnyadt főzelék és
               fosztott libatoll éktelenkedett a kerités mellett. Azt se látta. Meglátott azonban a
               temetőben egy magas, barna sirkövet, mely alatt délutánonként sokszor kuporgott
               játszadozva a gyermek.</p>
				<p>- Ingyen adok neki nyugvóhelyet... mormogta hümmögve. - Sőt én temetem el, igen... én
               magam... Jó cselekedet illő az Ur szolgájához és könyörületes sziv, mint az övé.</p>
				<p>A kamra küszöbén Zsil nyöszörgött. Majd oda csuszott a beteg gyermekhez és nyalogatta
               kezét. Péterke mosolygott s nyitott szácskával, öntudatlanul feküdt rongyai között a
               földön.</p>
				<p>*</p>
				<p>Asszonyom!</p>
				<p>Mire a csőszházhoz értem, meghalt az öreg Fehér Illés leánya: Fehér Anna és meghalt -
                  a fiam. A szomoru mesének vége van...</p>
				<p>Ez a két szerencsétlen teremtés képezi az én életem nagy drámáját, miattuk sir fel
               néha még most is a lelkem, az ő halavány, panaszos árnyuk tünik szemeim elé a
               csendességben. Őket látom az őszi köd fehérségében, őket láttam frivol mulatságaim
               között a világvárosok pompájában és nem tudom mentegetni magamat, mert hitvány ember voltam. Akkoriban, midőn sokkal rövidebben, mint
               most, de körülbelül ugyanezeket mondottam el önnek, elfelejtettem hozzá tenni, hogy
               nyomorultul viseltem magamat Annával szemben. Nem illett hozzám, egyszerü erdésznek
               volt a leánya, - én vagyok oka, hogy elpusztult és én vagyok oka a gyermek halálának
               is, a ki az ő gyermeke volt. A bűn nem jár egyedül. Föltettem magamban, hogy
               elfelejtem ezeket a szegényeket. Könnyelmüséget parancsoltam magamra, s látszólag
               sikerült is. Előttem voltak a példák. Hány gazember jár emelt fővel, mosolygó, friss
               ajakkal a mi társaságunkban, hány jellemtelen férfi és hány
               fekete nő - kivülről pirosak, szépek és ártatlanok? A jó ezredes! Hálával gondolok
               reá, ő mindent elkövetett vigasztalásomra és boldog volt, hogy fáradozásának sikereit
               látja. Történetkéket beszélt el a saját életéből. Visszaemlékezett egy bécsi leányra,
               akit keresztül lőtt halántékkal találtak meg pár hónap mulva szobája szőnyegein. Az
               apával párbajt vivott, a dologról beszéltek egy darabig, azután elfelejtették.
               Naivság, ha valaki nagyon szivére veszi az ilyesmit. Egyszer meg kell halni...</p>
				<p>Ekkor történt, hogy gyógyitásomat teljesen végre akarván hajtani, fölajánlotta nekem
               az ön kezét.</p>
				<p>Igen hizelgő, igen tökéletes képet festett önről. Igy gondolkoztam: az ezredesnek
               végre is igaza lehet. Azt a két szegény halottat nem támaszthatom fel. Miért lennék
               tehát különb mint a többi? Lelkiismeretesebb, nemesebb, jobb, becsületesebb, mint a
               gavallér-morál elismert mintaképe: az ezredes? Rá mondom magamra, hogy silány ember
               voltam, - miért mondjam ki hangosan is, ha az ön onklija se hirdette önmagáról soha
               és nem mondják ki nyiltan többi barátaink sem? Igy gondolkozunk mindnyájan. Ne tiltakozzék kérem e kellemetlen meggyőződés
               ellen, - bizonyos vagyok benne, hogy ön se itélt polgári módon rólam. Ön férjet
               keresett bennem, én kompanistát önben. Ah! megtaláltuk egymást... Talán ki is
               tartottunk volna egymás mellett, ha elhatározásomhoz hű maradtam volna. A mindenről
               való megfeledkezés azonban nem sikerült. Lelkiismeretem lett az én ellenségem. Hiába
               való küzdelem volt... nem tudtam legyőzni... ő vert le engem... Emlékszik még erre a
               szomoru időre, - sokat gunyolódott velem, s végre is elunta a dolgot. Magamra
               hagyott, bálokba járt, szórakozást keresett ama kitünőbb komédiások között, kiket nem
               egy könnyen tör meg tulajdon szivök hitványsága, főleg ha oly eleven és szellemes
               asszony közelében leplezhetik el lelkök meztelenségét, mint ön.</p>
				<p>Nem állitom, hogy szeretetreméltó voltam, egyet azonban javamra kell, hogy
               beismerjen: egy percig sem tiltakoztam ellene, hogy ön a válópert ellenem meginditsa
               és be is fejezze. Hibásnak éreztem magamat önnel szemben, - engedékenységem tökéletes
               volt. Függetlenek lettünk. Ön elutazott, én nem sokára szintén követtem példáját és
               eltüntem. Ha kiváló szellemi tulajdonokkal felruházott, kiváltságos lény lettem
               volna, ki tudja mit tettem volna... Igy azonban, a többi tucatemberek szokása
               szerint, mentségeket kerestem a magam számára és természetesen találtam is. Mindig
               találunk mentséget, ha a hiba bennünk van. Lassanként lecsitult a lelkiismeretem is.
               Kipróbált gyógyhelyet használtam: Párist. Mindennap más-más gyógyszert: ma Röderer-t,
               tegnap Monopolt, tegnapelőtt Mumm-ot. Ah! a pezsgőnek csodálatos eredményei
               vannak... Kicsit megbutul tőle az ember, de felejt... Ezzel azonban nem elégedtem
               meg. A lejtőnek megvan a maga fizikai törvénye: átengedtem magamat e törvénynek, s
               bizonyos jóleső kárörömmel éreztem, hogy előbb csak lassan, később azonban folyton
               fokozódó sebességgel haladok lefelé egészen addig, mig a mélységben Mlle Therèse-el
               találkoztam.</p>
				<p>- Kicsoda ön? - kérdezte tőlem.</p>
				<p>- Nevem Guidó, és ön?</p>
				<p>- Nevem Therèse. Megelégszik ennyivel?</p>
				<p>- Meg.</p>
				<p>- Kedvesem, mi tökéletesen értjük egymást! - felelte nevetve és kezet nyujtott.
               Elfogadtam a nyujtott kezet. A többit körülbelül tudja s ismeri e buta történet
               befejezését is. Tartózkodás Párisban, onnan távozás Dieppe-be. Találkozás Schultz
               urral, az ön férjével, kit Mlle Therèse az első pillanatban mammuth-nak nevezett és
               ugy nevetett rajta mint a bolond. A Dramatique hölgyei
               egyformák. Meg voltam győződve róla, hogy bájos lepkémet el fogom vesziteni, de nem
               törődtem vele. Szükségem volt egy lényre, a ki engem is kinevessen, mint az ön
               férjét, s ha bezárom a boltot, éppen oly vidám mosolylyal röppenjen el tőlem, mint a
               minővel jött. Számitottam reá, hogy az az érzés, mely Páris boulevardjain »szelid
               émelygés« néven ismeretes, nálam is tanyát üt és meg leszek mentve.</p>
				<p>Ugy történt; Cocard ur megszöktette Mlle Therèset és én meg voltam mentve. Mit
               törődtem vele, hogy megmentésem vagyonomba került. A szentgáli kastély ódon folyosóin
               szegény ember lépése koppant, midőn szeptember elején haza érkeztem, ez a szokatlan
               hang azonban jól esett. Nini! gondoltam magamban, a komédiának vége van... Mily
               szerencse, ha ép testtel mondhatja el magáról valaki, hogy letért a versenypályáról,
               s többé nem állhat az élet starterje elé. Mások ősz hajjal dőlnek ebbe az állapotba,
               s még az a vigasztalásuk sem marad, hogy vétkezésüket flagellans-erkölcsökkel némileg
               levezekelhetik.</p>
				<p>Szerencsés vagyok, hogy a vezeklésre elég időm maradt. Ha rendes életet élek, s a
               »szelid émelygés« jótékony érzete állandó marad, ugy több idő áll előttem, mint a
               mennyit eddig tönkre tennem sikerült. Gondolkozom ugyan egy kigázolási módon, az
               öngyilkosságnak ezt a nemét azonban csak végszükség esetére tartogatom. Alapelvem: »a
               nő romboló szerepe a férfi életében,« melyet saját tönkrement életemmel bizonyithatok
               be - egyelőre kizárja, hogy a vagyon kedvéért házasságot kössek, - ehhez a fegyverhez
               csak akkor folyamodom, ha egy csapással akarom majd magamat tönkre tenni. Nincs
               persze kizárva az sem, hogy ezzel a magam ellen intézendő csapással uj életre keltem
               magamat. Ki tudja, hátha van nő, a ki elég nagy diplomata ahhoz, hogy egy ily
               veszendőbe indult anyagból, mint én, használható embert tudjon formálni...
               Gondolkoztam már erről is és nem tartom tulságos abszurdumnak... Oh, bizonyára ez
               nehéz, igen nehéz munka lenne, de hátha kifizetné magát? Az ember oly különös
               teremtménye az alkotónak; kitelik belőle minden, még igazi ember is. Okvetlenül
               szükséges persze, hogy az átalakitás müvészetében mester legyen a nő. Türelmes,
               gyöngéd, elnéző, s főleg hogy szeresse férjét. Roppant hatalom a szerelem... vén
               troubadourok elcsépelték, fiatal apródok elnyafogták... ezernyi bájos ének ő róla
               suttogja dalát... elkoptatni azonban nem birja százezer év se. Roppant hatalom férje
               fölött a szerelmes hitves; nincs férfi ezen a földön, ki meg ne érezné a nőnek szivét
               és meg ne hatná a belőle sugárzó napsugár...</p>
				<p>Bocsásson meg, asszonyom, ha egynémely kellemetlenséget is mondtam önnek; nyiltságom,
               őszinteségem, bizalmas vallomásaim ellen, azt hiszem, nem lehet panaszra oka, s ez
               mindenesetre enyhiti hibámat, ha ebben az inkább a magam szórakoztatására irott
               levélben némi élességet s egy kis kesernyés gúnyt is sikerül fölfedeznie. Jogot
               váltottam mindkettőre... Vigasztalja magát azzal, hogy utoljára történt: többé soha
               sem irok önnek és házának küszöbét átlépni szintén nem fogom. Igaza van! A mi
               érintkezésünk nevetséges. Örömmel teljesitem tehát óhajtását és ezennel elsülyedek a
               ködbe.</p>
				<p>Ave Mariára harangoznak, asszonyom, isten önnel!</p>
				<p>
               Szentgáli Guidó.
            </p>
			</div>
			<div type="chapter">
				<head>
               ADAMOVICS MAMA.
            </head>
				<p>Schultz doktor sonkát és forró theát parancsolt magának reggelire, azután kiküldte az
               inast és öltözködéshez látott. Künn még ősziesebb volt az idő mint tegnap; sürű,
               szürke köd terpeszkedett a hegyekre, ideje, hogy nemsokára elhagyják a fürdőt.
               Nehány ismerős család holnap vagy holnapután utazik el. Velök tartana ő is, ha
               egyedül volna, igy azonban meg kell hogy várja, mig a hölgyek mást határoznak. Minap
               előhozta a dolgot, Adamovics mama azonban kijelentette, hogy az ő idegeire e hüvös,
               csipős őszi időjárásnak rendkivül jótékony hatása van. Hasonló módon nyilatkozott
               neje is, de más szempontból. Őt gyönyörködteti ez a homályos, ködös panoráma. A
               hegység felhőtömegekbe vesző hatalmas arányai, a hervadó erdő, az elcsendesedő berkek
               lenn a fürdő alatt, s a pásztorfiuk hosszan elnyujtott, jajongó éneke a sziklák
               tetejéről... csupa kedves romantika... vagy efféle valami. Sajátságos, hogy mi
               mindent látnak a hölgyek ott is, a hol ő például semmit egyebet nem képes fölfedezni
               egy csomó száraz természeti törvényen kivül. Felhők, hervadás, madárfütty, pásztorsip
               stb. Miféle »kedves romantika« van ebben?</p>
				<p>A doktor tekintete a serpentin utra tévedt. Felhúzta kabátját is, megigazitotta
               nyakkendőjét, azután elővett egy szinházi látcsövet s egész a szikláig gondosan
               átkutatta az utat. Ez a rögtönzött kémszemle azonban eredménytelen maradt. A hegynek
               kanyargó uton mindössze két parasztasszony lépegetett.</p>
				<p>Schultz doktor letette a látcsövet s lehorgasztott fővel, lassan, elgondolkozva
               sétálgatott végig hálószobája szőnyegein. Nagy, oszlop alakja kicsit meghajlott,
               arcán ráncok képződtek, homlokán felhők futottak össze: századszor meghányta-vetette
               már a báró szavainak értelmét, s látogatásának legapróbb részleteit, a nélkül, hogy
               valamelyes komolyabb eredményre tudott volna jutni.</p>
				<p>Adamovics mama ezalatt szintén fölkelt és tükre elé ült, hogy reggeli pongyoláját
               rendbe hozza.</p>
				<p>A szobaleány fürgén sürgölődött tiszteletre méltó, kövér alakja körül, mely a tükör
               alatt levő tért teljesen elfoglalta. Adamovics mama bágyadtan ült, s lankadt hangon
               utasitotta a szobaleányt, hogy hozza el ibolya szinü pongyoláját, selyem papucsait,
               fésüit és hajtűit, azután menjen és nézze meg urnőjét, fölébredt-e már, vagy nem.</p>
				<p>- Most voltam benn, kegyelmes asszonyom.</p>
				<p>- Nos? Alszik még urnője?</p>
				<p>- Már öltözködik.</p>
				<p>- Jól van, gyermekem! elmehet, ma nincs szükségem önre. Gondoskodjék a reggeliről.
               Csokoládé, piskóta, nehány sonkaszelet, friss vaj és gyümölcs... Távozhat,
               Elizabetha, távozhat...</p>
				<p>- Igenis, kegyelmes asszonyom, - pityegte formás pukkedlivel a leányka és kisurrant
               az ajtón.</p>
				<p>Adamovics mama elégedetten bólintott. A kegyelmes cim végre is nem kerül semmibe és
               sokkal előkelőbben hangzik, mint a nagyságos asszony. Növeli tekintélyét, melyre
               sokat ád. S növeli az ilyen egyszerü cselédleányka önérzetét is, ha kegyelmes házat
               szolgál és nem Erzsinek, hanem Elizabethának szólitják. A jó mamának ezekben az
               apróságokban óriási praxisa van. Az ő sajátságos logikája egyébiránt semmi
               lehetetlenséget sem látott abban, hogy a cselédek által kegyelmes asszonynak
               szólittassa magát, ugy gondolkozván, hogy ha leányát, mig báróné volt, megillette a
               méltóságos cim, anyai jogai révén őt egy fokkal magasabb cimzés minden esetre
               megilleti. Az a jelentéktelen apróság, hogy Lujza nem neje többé annak a szörnyeteg
               Szentgálinak, nem változtat a dolgon.</p>
				<p>Adamovics mama a báró nevének halk emlitésénél azonnal rosszkedvü lett. Kellemetlen
               gondolatai támadtak. A báró látogatása, s különösen leányának feltünően kihivó, sőt
               határozottan epés és ideges magaviselete egész sereg nyugtalanitó gondolattal
               töltötték el. Rokonszenvének függőben levő részét, melyet a doktortól eddig megvont,
               tegnap estétől kezdve teljes mértékben oda ajándékozta ennek a kitünő embernek, a
               kinél ideálisabb férjet képzelni sem lehet. Jólelkü, lágy, engedékeny és gazdag. Nem
               állitható, hogy gyönge elméjü is e kiválóan jeles tulajdonain kivül, jóllehet ez csak
               fokozná értékét, - az azonban igen is állitható, hogy tökéletes rendben levő észbeli
               tehetségét soha ellenük nem használja. Háztartással, pénzzel, különböző uti, fürdői,
               báli és házi programmokkal Lujza rendelkezik. Az ő szava dönt, az ő akarata
               érvényesül. Schultz doktor nyulékony és udvarias gentleman, - addig nyujtható, a
               meddig tetszik.</p>
				<p>Világos, hogy e kitünő ember okvetlen megérdemel némi elismerést. Mily jóság, mennyi
               lelki nagyság nyilatkozott meg már csak abban is, hogy azt a szörnyeteg embert -
               félelmes és veszélyes emlékjelét a multnak - Lujza könnyelmü óhajtására majdnem
               erőszakkal hozta ide. A féltékenységnek legkisebb nyoma sem támadt nemes szivének
               mélyén... Um Gottes willen! mily becsületesek ezek a jól táplált, gazdag, kolossus
               férfiak, - az ember oly jól érzi magát mellettök, mintha csupa pihe között
               feküdnék.</p>
				<p>- Lujza hálátlan... pusmogta félhangon a derék hölgy s hozzá fogott, hogy arcára
               nehány diszkrét őszi rózsát varázsoljon. Finom Grellemont-festék került elé a consol
               titkos fiókjaiból. Ott egy tégely gold-crème, ott eider-pamacs, ott szarvasbőr
               »lappantyu«, ott chinai tuss, ott török gyanta, ott illatos olaj, ott minden
               szükséges, drága apróság, a mire ez utolérhetlen művészethez egy előkelő hölgynek
               okvetlen szüksége van. Az arc, szemöldök és ajak a festés kényes művészetének
               gyakorlása közben sem feledkezett meg azonban arról, hogy leánya igenis hálátlan és
               nem eléggé óvatos. Oly meggondolatlanságokra ragadtatja magát, melyekről végzetes
               drámákat mesélnek a regények...</p>
				<p>Levelet irni Guidónak... méltatlankodott fejét rázva, levelet annak az immorális
               embernek... skandál... Erről még tárgyalni fogunk, ma chère, - nem engedhetem, hogy
               kedvező szituációink egy veszélyes, igen... veszélyes szeszély miatt, melyet nemcsak
               a kiváncsiság, hanem az unalom, sőt talán a szerel -</p>
				<p>Adamovics mama megrettent ettől a szótól.</p>
				<p>- Szerelem... suttogta mély zavarral és gyorsan körülnézett. Kétségbe volna esve, ha
               gondolatait valaki megsejtené és ijedtségét hervadt arcának félig befestett vonásai
               mögött is észrevenné. - Szerelem... szerelem... ismételte lassanként magához térve,
               s megkönnyebbülten lélegzett föl. Mily bohó félelem ez... Lujza sohasem szerette
               Guidót... álmodom, igen, igen... feltünően fantasztikus gondolataim vannak... De hát
               ha épen az izgatja, hogy e borzasztó ember akkor csendes és szomoru volt, most pedig
               lármás és hogy is mondjam... olyan érdekes? Ah, mein lieber, ezt az egyet csakugyan
               nem lehet öntől eltagadni és én elismerem, hogy ön most sokkal érdekesebb mint régen.
               Van abban valami, hogy egy bünös ember, kivált ha vétkei miatt tönkre is jut,
               figyelmünkre minden körülmények között számot tarthat. Istenem, mi nők sok
               tekintetben oly csodálatosak vagyunk... Nem lehet rosz néven venni, ha olykor
               helytelen utat választunk és összes diplomáciánkról megfeledkezünk...</p>
				<p>Adamovics mama félig mosolyogva, bánatos sóhajjal simitott még néhányat gyérülő
               szemöldökén, azután felállt és szemlét tartott műve fölött, melyet tökéletesnek
               mutatott a vastag, aranyos tükör.</p>
				<p>Szemléje közben okos gondolatai támadtak; végre is fogja hajtani őket. Mindenekelőtt
               rajta lesz, hogy a bárónak irt levél ne küldessék el. Meg van ugyan győződve róla,
               hogy Lujza nem szorul tanácsokra, nem lehet azonban tudni, hogy mit hozhat a
               véletlen, ha az irott betűt valaki szándékosan magyarázza félre és felvilágositást
               esetleg nem fogad el. Schultz doktor bizonyára rendkivül derék ember, - szivének
               idegen minden féltékenység... ki lát el azonban holnapig? Huszonnégy óra bizonyos
               körülmények között roppant hosszú idő. Családok emelkedhetnek, családok mehetnek
               ennyi idő alatt tönkre, - sőt még a halál sincs kizárva, főleg ha erőszakkal huzza
               valaki szinpadra, hogy egy családi tragédiát csattanós formában fejezzen be...</p>
				<p>Adamovics mama szigoru arccal nézett a tükörbe. Figyelmét toilettejének legkisebb
               részlete sem kerülte ki. Pár másodpercig tartó megfeszitett szigor után sem találván
               azonban önmagán semmi igazitani valót, fölkelt a tükör mellől, s lassu méltósággal
               meghajtván magát, kellemes mosolylyal mondta: »Meg vagyok önnel elégedve, kedvesem,
               meg vagyok önnel elégedve«...</p>
				<p>Nehány perc mulva belépett az Erzsi leány, s jelentette, hogy a reggeli készen várja
               a kegyelmes asszonyt.</p>
				<p>Adamovics mama átment az ebédlőbe. Minden mozdulata csupa grácia és méltóság. Emelt
               fővel, melyen sötét vörös bársonyból készült gyöngyös »Trophée Victoria D’Angleterre«
               diszlett, - fegyelmezett, diszkrét mozdulatokkal tartotta bevonulását a pompás
               faragványokkal boritott ebédlőbe, s kivánt jó reggelt leányának, ki elébe sietett és
               megölelte.</p>
				<p>- Jó reggelt, mama.</p>
				<p>- Jó reggelt, gyermekem! - S a derék matróna megcsókolta a hölgyet. - Szemeidből
               látom, - folytatta, helyet foglalva az asztal mellett, s tele töltve csészéjét
               csokoládéval, - igen, édes Louise szemeidből látom, hogy nyugtalan éjszakád volt.</p>
				<p>- Oh, nem...</p>
				<p>- Kedvesem, engem nem lehet elámitani. Nekünk hasonló
               dolgokban csalhatatlan érzékünk van. Mi anyák ebben a tekintetben kivételes lények
               vagyunk... Hol van Ottó?</p>
				<p>- Azt hiszem sétálni ment.</p>
				<p>- Még nem üdvözölt?</p>
				<p>- Ráérünk, anyám, - felelte mosolyogva, vidám könnyedséggel a hölgy s elsimitotta
               homlokáról szép szőke haját, - nem oly tulságosan sürgős. Schultz ur tudja, hogy
               tulajdonai vagyunk...</p>
				<p>Adamovics mama kissé ideges lett. Fülét kellemetlenül érintette ez a kétségkivül
               gunyos megjegyzés, melyhez, bár nem először hallja, nem képes hozzászokni. Gyöngéd
               érzelmei erélyesen tiltakoztak hasonló finom inzultus ellen. Ki is fejezte
               elégedetlenségét:</p>
				<p>- Bocsáss meg, gyermekem, de e kifejezés ellen tiltakoznom kell... Mi nem vagyunk
               férjed tulajdonai. Tulajdon! Tulajdon... Néha feltünően népies kifejezéseid
               vannak...</p>
				<p>- Ne neheztelj, mama; tessék egy piskóta, édes...</p>
				<p>- Köszönöm. Megkóstoltad a vajat?</p>
				<p>- Nagyon jó. Schultz ur is dicséri.</p>
				<p>- Apropos! Schultz ur! Figyelmeztetni akarlak valamire, édes Lujzám. Tudod... valami
               azt sugja nekem - folytatta lehetőleg nyugodt, egykedvü hangon a mama, - hogy reád az
               a borzasztó ember bizonyos hatást tett... azt hiszem... Nem vagyok benne egészen
               bizonyos, de mi anyák ebben a tekintetben is kivételes lények vagyunk. -
               Figyelmeztetni akarlak tehát, hogy Guidóval semmiféle magyarázatokba ne bocsátkozz.
               Tartsd mindig szem előtt jelenlegi helyzetedet és ne feledd, hogy ez az ember
               teljesen ruinált egyéniség.</p>
				<p>- Elvesztette a vagyonát.</p>
				<p>- El bizony, de nem rendes uton.</p>
				<p>- Egyre megy.</p>
				<p>- Oh, nem! Tönkrejutás és tönkrejutás között nevezetes különbségek vannak. Szentgáli
               immorális körülmények között jutott tönkre. Ezt nem lehet szépiteni. Ha megkérdezed,
               ő maga is elismeri. Hallottam Ottótól. Szentgáli elég önhitt és elég - hogy is
               fejezzem ki magamat - elég szabadelvü, hogy hasonló dolgokban a legmerészebb
               őszinteségre is képes. Kérlek tehát, ma chère, óvakodj tőle, hogy ennek az urnak
               például... levelet irj...</p>
				<p>A szőke asszony elnevette magát s ingerkedve szólt:</p>
				<p>- Mily szerencsétlenség, mama! Ez a tanács elkésett.</p>
				<p>- Irtál neki?</p>
				<p>- Fájdalom...</p>
				<p>- Lehetetlen, lehetetlen...</p>
				<p>- Annyira nem lehetetlen, hogy már választ is kaptam.</p>
				<p>- Szentgáli válaszolt... Szörnyü ember!</p>
				<p>- Bocsánat, mama, a báró mindig udvarias volt, különben sohasem lehetett volna
               férjem. Nézd csak, - folytatta a hölgy, s felmutatta a báró levelét, - ezelőtt husz
               perccel hozta egy cigány postás. Nem tréfálok! Igazi kis cigány fiucska hozta a
               kastélyból, a honnan futva érkezett meg. Ha nem iszonyodnál a konyhától, láthatnád.
               Ott ül a küszöbön, reggelit adattam neki.</p>
				<p>- Levél attól az embertől - ismételte Adamovics mama s visszatette a félig
               elfogyasztott vajas szeletkét a tányérra, - nem tudok magamhoz térni a
               bámulattól...</p>
				<p>- Még pedig nagy levél, mama. Nézd csak; mennyi sürün tele irt oldal! Büszke vagyok
               reá, hogy ily hatalmas levelet kaptam. Hallgasd a végét: »Ave Mariára harangoznak,
               asszonyom; isten önnel!«</p>
				<p>- Azt irja, hogy Ave Máriára harangoznak?</p>
				<p>- Ugy van!</p>
				<p>- Guido az Ave Máriát emlegeti, - mondá engesztelődve a mama, s sokkal szelidebb
               hangon folytatta, - ebből azt kell következtetnem, hogy az élet csapásai
               vallásosságra tanitották. Nagyon örülnék, ha igy volna. A vallás egyedüli vigaszunk;
               tehát az Ave Máriát emliti, sőt talán imádkozott is... Igen, igen, nem tagadom, hogy
               ez tetszik nekem. Szentgáli végre is... nem állitom, hogy teljesen ruinált egyéniség
               - még megjavulhat. A vallás ereje isteni eredetü! Nem tréfálsz, gyermekem, csakugyan
               az Ave Máriát emliti, jól olvastad?</p>
				<p>- Kétszer is.</p>
				<p>- No, ez szép tőle! Nem is hittem volna, hogy még az imára is gondol. Valóban ez igen
               szép dolog tőle, látszik, hogy nincs oly rossz ember, ki meg ne javulhatna. Örülök,
               hogy Szentgáli a javulás utján van, - ezt a hozzád intézett levelet azonban nem
               helyeselhetem.</p>
				<p>- Válaszolnia kellett.</p>
				<p>- Ez igaz, csakhogy igy te vagy a hibás.</p>
				<p>- Tévedsz, mama! Nehány homályos részlet még mindig tisztázást kiván. Irtam neki,
               mert mindent tudni akarok.</p>
				<p>Adamovics mama kelletlenül integetett.</p>
				<p>- Értem kiváncsiságodat, de kérlek, gyermekem, nem veszed észre, hogy ezekre a
               kölcsönös magyarázatokra most már semmi szükség. Neked nincs se jóvá tenni, se
               megbánni valód, - a bárónak pedig tökéletesen mindegy, hogy kifogástalan embernek
               tartod-e, vagy nem. Fogadd el tehát tanácsomat és szakits meg ezzel az urral minden
               összeköttetést. Gondold meg, hogy a társaságot nagyon könnyü félrevezetni... néha egy
               elejtett szó is elegendő, hogy beláthatlan kellemetlenségek származzanak. S a mi
               szintén nem kicsinylendő, itt van Schultz ur is, e kiváló ember, a kit nem szabad
               megszomoritanod.</p>
				<p>- De mama, az istenért! - kiáltotta tréfás pathosszal a delnő, - ugy beszélsz, mintha
               már el volnék veszve. Feleded, hogy én imádom Ottót!</p>
				<p>Adamovics mama sértődve nézett leányára. Bántotta ez a leplezetlen cinizmus, melyet
               szigoruan elitélt és semmi esetre sem tartott elfogadhatónak ott, a hol ő jelen van.
               Erélyes válaszon gondolkozott tehát, Schultzné azonban megelőzte.</p>
				<p>- Légy nyugodt, mama. Igérem, hogy azt az urat többé nem emlitem. Belátom, oh!
               mindent, azonnal... hogy nevetséges helyzetbe sodornám magamat. Szentgáli őszintén
               megvallotta, hogy hibásnak érzi magát és nem méltó arra, hogy korrekt férfinak
               tartsák. Meg vagyok vele elégedve és többé nem gondolok reá.</p>
				<p>- Helyes, nagyon helyes! Férjed nem érdemli meg, hogy jóságáért hálátlansággal
               fizess.</p>
				<p>- Igazad van; Ottó jó ember.</p>
				<p>- Előzékeny, figyelmes, szeretetreméltó...</p>
				<p>- És mily okos!</p>
				<p>- Ugy van! Schultz ur bármely tudóssal kiállja a versenyt. Nagy műve, a női idegek
               betegségéről, feltünő hatást csinált. Tekintélye nőttön nő. Jelleme oly tiszta, mint
               a hó. Multja kifogástalan. Um Gottes willen, mit akarsz még többet?</p>
				<p>- Egy lovat.</p>
				<p>Adamovics mama meghökkenve kapta föl fejét, s a legnagyobb zavarba jött. Ily éles
               durvaságra nem volt elkészülve.</p>
				<p>- Lujza... Lujza...</p>
				<p>- De mama, kérem! Csak nem gondolod, hogy férjemet akarom lónak használni. Nem, nem!
               Mi jut eszedbe; Ottó, férjem és egy ló... Hisz ez mulatságos különbség! Igazi lovat
               értek, melyről már többször beszéltem neki; óhajtásom azonban még mindig nem
               teljesült. Ki szeretnék lovagolni az erdőkhöz. Régente kitünő lovas voltam;
               produkálhattam volna magamat, s e müvészetemre mindig büszke voltam.</p>
				<p>- Használd a kocsit.</p>
				<p>- Lovagolni akarok, mama, - felelte mosolyogva a szőke asszony s megcsókolta
               Adamovics mama szép, sima fehér homlokát, mely fénylett, mint az ezüst. - Hol van
               Ottó? Utána fogok küldeni és megparancsolom, hogy teremtsen nekem nyerges lovat.
               Honnan? Bánom is én! Az ő dolga! Találjon egyet!</p>
				<p>- Igen, igen... az erdőket akarod látni...</p>
				<p>- Az erdőket, mama.</p>
				<p>- Voltunk már ott.</p>
				<p>- Hárman egyszerre. Ne feledd azonban, hogy a természet szépségei csak költői
               egyedüllétben élvezhetők. Oh, nektek fogalmatok sincs róla, mennyire elragadnak engem
               a természet szépségei!</p>
				<p>- Ne gúnyolódj, chère Louise... rebegte Adamovics mama elérzékenyülve, - szivem
               összeszorul, ha a következményekre gondolok. Magaviseleted szomoru gyanut kelt
               bennem... nincs érzéked az ugynevezett buta szituációk iránt, melyek azt, ki elég
               meggondolatlan és beléjök sodortatja magát, menthetetlenül eltemetik...</p>
				<p>- Gyanusitás?</p>
				<p>- Még nem, gyermekem, - csak anyai aggodalom...</p>
				<p>- Megyek és felkeresem Ottót.</p>
				<p>- És kilovagolsz...</p>
				<p>- Igen.</p>
				<p>- Egyedül?</p>
				<p>- Magammal viszek egy ezüst sipot. A mig e sip hangját nem halljátok, addig teljes
               biztosságban vagyok. Kérlek, legyetek készen; ha sipom vészfüttye megszólal, halálos
               bajba kerültem, melyből csak a ti önfeláldozó segélyetek menthet meg... Bocsánat,
               édes mama... már nem tréfálok... Kicsit nevettem... Ismerd el azonban, hogy ebben a
               te sajátságos aggodalmadban sok humor van. Oh, istenem! a romantika kora, fájdalom,
               régen lejárt; nincsenek Burg-Freuleun-ok, kik pityergésre álló szájjal lessék
               éjjelenként a méla holdvilágot, nem léteznek halavány arcu troubadourok, kik hárfát
               pengetve üvöltsék föl szerelmük énekét a várak bástyái felé és nincsenek vakmerő
               Ritterek sem, kik a vigyázatlan Kunigundákat, Izoldokat és Adelheidokat erőszakkal
               elrabolják. Egyforma, okos, polgári életet élünk. Ne tartsatok semmitől.</p>
				<p>- Csendesen. Ez férjed...</p>
				<p>Künn Schultz ur kopogtatta meg e pillanatban az ajtót. Adamovics mama ajkára
               illesztette ujját: »Pszt! Félremagyarázná, ha meghallaná.« - »Nincs semmi titkom.« -
               »Mindegy, gyermekem, - a férfiak gyanuja sokszor a semmiből burjánzik fel.«</p>
				<p>- Jőjjön Ottó, jőjjön!</p>
				<p>Schultz Ottó dr. elegáns, nagy oszlop alakja jelent meg az ajtóban. Udvarias bókkal,
               szokatlanul komolyan, majdnem leverten közeledett. Adamovics mama ajkába harapott.
               »Ez az ember alighanem találékonyabb, semmint gondoltam«, - dunnyogta csendesen, s
               arca legszivélyesebb mosolyával üdvözölte a kitünő férfiut.</p>
				<p>- Nagyon nyugtalannak látszik, barátom, mi történt önnel?</p>
				<p>- Csalódik, édes Lujza, - felelte a doktor, - rosszul aludtam. Jó reggelt! Jó reggelt
               asszonyom.</p>
				<p>- Jó reggelt, fiam, - integetett nyájasan a mama, s kezét nyujtotta az orvosnak. -
               Jőjjön segitségemre, Ottó! - én hiába erőltettem meg ékesszólásomat, Lujza makacs
               ellentállásán megtört minden erőm. Képzelje, ki akar lovagolni!</p>
				<p>- Ugy van, barátom, az ön neje ki akar lovagolni.</p>
				<p>Schultz doktor nyugodtan szólt:</p>
				<p>- Gondoltam erre, Lujza. Most jövök épen a vendéglőstől. Megvettem tőle egy lovat.
               Négy éves, fehér erdélyi faj, állitólag igen jó hátas ló. Sultán-nak hivják. Mindjárt átküldök a gyógyszerésznéhez, a kinek, hallom,
               van egy női nyerge. Johann mindent eligazit. Fél óra mulva, ha tetszik,
               kilovagolhat.</p>
				<p>- Igazán, Ottó? ah, mily jó ember ön!</p>
				<p>- Kötelesség, Lujza, semmi más. Életem főcélja, hogy önnek legjobb tehetségem szerint
               mindenkor szolgálatára álljak.</p>
				<p>- Nagyon korrekt, nagyon korrekt... mosolygott édesen Adamovics mama. - Eszményi
               ember! Legjobb tehetségem szerint... életem főcélja... Mily finomság a
               kifejezésekben, mennyi gyöngédség, mily elragadó udvariasság! Du lieber Gott! és ez a
               kitünő ember veszélyben forog... Soha, soha! Adamovics mama anyai szive e borzasztó
               csapást nem élné túl... »Egy-két perc csak a világ«... Nem fogja megengedni, hogy ezt
               a nehány percet képtelen helyzetek drámája tegye tönkre.</p>
				<p>- Schultzné kezét nyujtotta férjének, s könnyedén elpirulva, látható kedvetlenséggel
               mondta:</p>
				<p>- Köszönöm, barátom; figyelme hálára kötelez.</p>
				<p>Belépett Johann, a német inas.</p>
				<p>- Minden rendben van, - jelentette a doktornak, ki nyomban fölszólitotta nejét, hogy
               váltson lovagló toilettet és ha tetszik, lovagoljon ki mindjárt. Rendkivül örül, hogy
               parancsát azonnal teljesitheti.</p>
				<p>Schultzné egy pillanatig tétovázva állt, azután eltünt, s alig tiz perc mulva testhez
               simuló, sötétkék lovagló-ruhában, mosolyogva intett férjének, hogy kisérje le az
               udvarra, - indulni fognak.</p>
				<p>- Kitaláltad gondolataimat, chère Louise, - mondá Adamovics mama, - kedves, okos
               gyermek... Valóban igazad van; menjetek ketten... ez okos, ez nagyon okos...</p>
				<p>- Elkisér, Ottó?</p>
				<p>- Sajnálom, lehetetlen, - felelte a doktor.</p>
				<p>- Nem akar?</p>
				<p>- Ha megelégszik vele, hogy gyalog kisérjem, ugy rendelkezésére állok.</p>
				<p>- Nem tud lovagolni?</p>
				<p>- Fájdalom, nem. Ennél azonban nagyobb akadály, hogy nincs ló.</p>
				<p>- Mily kár...</p>
				<p>- Ne törődjék velem. Mulasson jól, édesem és vigyázzon arra a lóra. Szelid állatnak
               látszik...</p>
				<p>- Legyen nyugodt, barátom; erre a tehetségemre büszke vagyok, - felelte a hölgy és
               lesietett az udvarra, hová mindnyájan követték. Johann tartotta a lovat. Hófehér,
               magas, erős állat volt. Vidám nyeritéssel, füleit hegyezve csapkodta patáját a
               földhöz. Schultzné meg volt vele elégedve. Valamivel karcsubb is lehetne női nyereg
               alá, - jól van azonban igy is. Kesztyüs kezével megveregette nyakát, s a doktor
               segitségével nyeregbe ült. Adamovics mama büszkeséggel nézte. Mily bátor, mily szép!
               A legszemrevalóbb amazon se okozna nagyobb feltünést valamely nyilvános helyen, mint
               az ő leánya.</p>
				<p>Schultz doktor mosolygott.</p>
				<p>- Vigyázzon magára, kedvesem, - tanácsolta jóakarattal, - ezek a derék állatok nem
               értik a tréfát. Nem teszek parancsa ellen, meg kell azonban vallanom, hogy nem
               szivesen bocsátom el önt egyedül.</p>
				<p>- Féltékeny? - kérdezte halk nevetéssel az asszony, s a doktor a szeme közé
               nézett.</p>
				<p>- Megengedi, hogy az legyek?</p>
				<p>- Nem, nem! Ez sokat levonna az ön értékéből, s meg van egyébiránt tiltva
               szerződésünkben is. Viszontlátásra, mama! Isten önnel Ottó, isten önnel! Félóra mulva
               itthon leszek. Mama, kérlek! csináltass nekem valami villásreggelit, mig visszajövök.
               Azt hiszem, éhes leszek, s lehet, hogy ez a félórás lovaglás esetleg tovább fog
               tartani...</p>
				<p>*</p>
				<p>Adamovics mama fölment a verandára, s onnan nézte, mint táncol kényeskedve amazon
               terhével hátán a ló. Előbb lassan, tempózva ment ez a tánc, - Schultzné azonban
               hirtelen végig suhintott lovagló ostorával a fehér paripa nyakán. A ló előbb szügybe
               vágta fejét, azután emelt nyakkal repült végig a sétány fái között, s pár másodperc
               mulva már a serpentin ut kemény talajába vágta megvasalt lábát. A szőke asszony
               kitűnő lovas. Ugy ült a nyeregben, mintha oda lett volna nőve. Adamovics mama
               mindazonáltal nyugtalan volt, s ezt nem is titkolta.</p>
				<p>Mintha gúny lett volna legédesebb gyermeke hangjában, midőn azt mondotta, hogy ez a
               félórára tervezett lovaglás esetleg tovább is tarthat. Nagyon finom, nagyon
               szubtilis, alig észrevehető gúny, de anyai szive sugja, hogy igenis gúny volt ebben
               a halkan kiejtett megjegyzésben... S aztán az a különös »esetleg« szó. Mit jelent
               az, hogy esetleg? Miért esetleg? Kiért, mikor, mily körülmények között - esetleg? Ah!
               nem, nem... Soha sem fogja megengedni, hogy Lujza komikus helyzetekbe sodorja magát
               és nem fogja tétlenül nézni, hogy Schultz ur, e kitünő ember könnyelmü női
               szeszélynek legyen szánalmas áldozata. Nem is szeszély ez többé, hanem hóbort, mely
               mindnyájok nyugalmába kerülhet, ha Lujza, esetleg - - Tessék! Megint ez a borzasztó
               szó. Ugy hangzik, mintha ezt mondaná: gyanus felhők torlódnak az égre, jégverés
               lesz...</p>
				<p>Adamovics mama leült a veranda egyik bársonyos zsölyéjébe, s titokban a doktorra
               nézett, ki kalapjával intett az udvarról bucsut a távolságba. Nini, - dunnyogta
               magában a derék asszonyság s megforgatta ujján drága gyürüit, - e kitünő ember nagy
               vaddisznó fején nincs semmi feketeség; arca derült, vonásai élénkek... Mit gondoljon
               róla az anya?</p>
				<p>Sőt még dúdol is a jeles férfiu.</p>
				<p>Schultz doktor félig dörmögve dudolgatta kedvenc dalát, miközben fölért a verandára,
               s engedelmet kért, hogy helyet foglalhasson és szivarra gyujthasson.</p>
				<p>- Nagyon örülök, édes Ottó, hogy ön most itt van, - kezdte Adamovics mama a
               társalgást, s nem tartotta szükségesnek, hogy lehangoltságát ügyesen eltitkolja.
               Lujza megjegyzése fölér jelentőség dolgában a földrengéssel... Ki kell kerülni, ki
               kell kerülni... Mi történnék, ha egyszer csak kifutna lábaik alól a föld, s e
               kellemes pompa helyett, melyet Schultz Ottó ur bőkezü szeretetreméltósága teremt elé,
               - a szegénység sovány réme vigyorogná szembe az embert.</p>
				<p>- Miért örül, asszonyom, hogy épen most vagyok itt? - kérdezte a doktor.</p>
				<p>- Fontos beszédem van önnel.</p>
				<p>- Parancsoljon velem.</p>
				<p>- Előbb igérje meg, hogy nem igyekszik félreérteni azt, amit mondani fogok.</p>
				<p>- Megtettem valamikor?</p>
				<p>- Köszönöm, - soha. Ez az ügy azonban, melyről bizalmasan értekezni akarok önnel,
               sokkal fontosabb, semhogy mosolyogva lehessen beszélni róla. Kérem, kedves fiam, ne
               mosolyogjon... Nem is képzeli, mily nyugtalan vagyok...</p>
				<p>- Ha nem tudnám, hogy Lujza kitünő lovas, magam is nyugtalan lennék, igy azonban nem
               látok okot.</p>
				<p>- Szegény fiam, - felelte Adamovics mama, s csudálkozva nézett a doktor szeme közé: -
               mily rettenetesen naiv ember maga... Ne feledje, hogy ezuttal az anya beszél önhöz.
               Ismeri nézeteimet Szentgáliról; tudja, hogy ezt a gentlemant sohasem imádtam... okaim
               voltak reá, borzasztó embernek tartottam... Találja tehát természetesnek, hogy
               neheztelek önre.</p>
				<p>- Reám, kérem?</p>
				<p>- Önre, Ottó, önre; ön hozta ide és ön az oka, hogy e látogatás óta nyugalmamat
               tökéletesen elvesztettem. Egy anya szive, uram... egy szerető anya szive! Mein Gott!
               ez az, a mit önök oly nehezen képesek megérteni... Önnek például sejtelme sincsen
               róla, mi forr most az én anyai szivemben, pedig kitalálhatná. Ebben a tekintetben
               önök azonban bámulatosan egyformák. Isten őrizz, hogy gyanusitani akarnám ön előtt én
               - a szerető anya - tulajdon gyermekemet - vannak azonban pillanatok... Igen, igen,
               vannak az életben pillanatok, midőn az anya segélyére kell, hogy siessen gyermekének,
               ha veszedelemben látja...</p>
				<p>Schultz doktor lassan, megnehezedve, mintha ólmos zsákot emelne hatalmas vállán, kelt
               föl a székről, s lépett a veranda faragott oszlopához, honnan alkalmas kilátás nyilt
               a serpentin utra.</p>
				<p>- Nem látom... mormogta maga elé.</p>
				<p>- A fák elfödték, - jegyezte meg a derék hölgy s oda járult komoly méltósággal a
               doktor mellé.</p>
				<p>- Jegyezze meg magának, Ottó, hogy a női szeszély következményei kiszámithatlanok.
               Okosabban tette volna, ha azt az urat nem hivja ide. Szentgáli végre is szép ember...
               Igen... és érdekes, most már érdekes, azelőtt nem volt érdekes... S főleg szép ember,
               édes fiam, - ön nyilván tudni fogja, hogy ez nálunk mit jelent. Gyengeség, semmi más,
               - de sokat jelent. Harcolhatnak önök a szellem jogai mellett ezer esztendeig. Nem
               mennek semmire. Az első érdekes, szép férfiarc egy perc alatt romba dönti előttünk
               mindazt, a mit önök ezer esztendő alatt épitettek. Szomoru, hogy igy van, - de mit
               tegyünk? A szép végre is szép. Önök sem lelkesednek a csunyáért, mi sem. Nincs mit
               egymás szemére vessünk, - egyformák vagyunk és soha ebben a gyengeségben meg nem
               változunk. Legyen szives, kérem, gondolkozzék egy kicsit ezen a nagyon bus, de igaz
               dolgon és be fogja látni, hogy tapasztalataimat és anyai tanácsaimat igénybe kell
               vennie, különben talán önmaga szerez tapasztalatokat, s ez... azt hiszem... nem lesz
               valami kellemes...</p>
				<p>Schultz doktor megfordult.</p>
				<p>- Asszonyom, - mondta lesütött szemmel s megrázta sörényes, vastag fejét, mely ugy
               állt testének törzsén, mint a szikla, - mindent megértettem, a mit ön elmondani
               jónak látott.</p>
				<p>- Semmi olyast nem mondottam, a mit kivételesen kellene megérteni, - védekezett
               nyugtalanul Adamovics mama, s a legmélyebb zavarral nézett a doktorra, ki nyugodtan
               vonogatta vállát, s öblös füsttömegeket fútt szivarjából a levegőbe.</p>
				<p>- Fölösleges, hogy a kivételeket figyelembe ajánlja, vagy föltevésük ellen
               tiltakozzék, - folytatta hideg, kimért hangon, - megértek magamtól is mindent.
               Szeretem Lujzát, - ezt önök jól tudják, - porkolábja azonban nem leszek. Lujza
               szabadon teheti azt, a mi eszébe jut. Morális fogalmaim között - a feltételes morál
               fogalma nem szerepel. Ezt rég kijelentettem, - tudhatják. Midőn megkértem és
               megnyertem Lujza kezét, tisztában voltam azzal is, hogy sok szeszélyes kinzást fogok
               elszenvedni, mig meggyőzöm róla, hogy becsületes ember vagyok,
               a ki méltatlan bánásmódot nem érdemel. Van valami kifogásuk ellenem?</p>
				<p>Adamovics mama bűnbánattal kulcsolta össze kezeit, s majdnem síró hangon
               ismételgette:</p>
				<p>- Nincs, nincs, nincs...</p>
				<p>- Lássa kérem és Lujza mégis rosszul bánik velem. Ön, asszonyom, legjobban tudja,
               hogy sok apró, fájdalmas tűszurást kellett már eddig is elszenvednem. Az én cimem: jó
               ember; egyenlő azzal, hogy buta ember. Kérem! Ne szakitson félbe, - nem azért emlitem
               ezt a cimet, mintha nem érdemelném meg. Ki tudja, hátha csakugyan megérdemlem. Lehet,
               hogy csupán egyéni hiuságom tiltakozik ellene, s mások aláirnák. Ez az én jó
               butaságom azonban nem tartozik az örökös tőkék közé. El lehet fogyasztani ezt is. Ön
               adja éppen tudtomra, kedves mama, hogy Lujza most egy csapásra akarja az egészet
               elfogyasztani. Nyilván arról is meg van győződve, hogy nekem semmi sem fáj. Eltűr az
               én ismeretes vastag bőröm minden szúrást. Nem szisszenek föl, ha még olyan fájdalmas
               is. El lehet velem követni mindent, még hitványságot is.</p>
				<p>- Az istenért, fiam... fiam... kiáltotta elhalványodva Adamovics mama, - mit beszél
               ön, mit hisz ön?</p>
				<p>- Bocsánat, - felelte fagyosan az orvos, s egy percig összeharapott ajakkal,
               meredten, hallgatva állt. Megrengett a vastag, párnás izom azután mindkét vállán, s
               koppant minden egyes szó ajkán, mint a kő. Adamovics mama reszketve, erőtlenül
               hanyatlott vissza székébe, s rémülten bámult a doktorra. »Ez iszonyu... ez
               iszonyu...« rebegte tehetetlenül.</p>
				<p>- Sajnálom, hogy titokban egyformán gondolkozunk - folytatta megvetéssel az orvos. -
               Ön is attól fél, asszonyom, a mitől én. Intését megértettem, - kijelentem azonban,
               hogy nem fogom védeni magamat. Efféle szerepre nem vállalkozom. Ha Lujza azt hiszi,
               hogy egy ily sebezhetetlennek látszó, nehezen mozduló, lomha mammuth, mint én,
               halálra döfhető a nélkül, hogy kinjában felorditson, s megsebzőjét dühe vadságában
               elgázolja, - ám próbálja meg. Azt kivánta, hogy hozzam ide Szentgálit, látni akarja.
               Megtettem. Egy szóval se adtam tudtára, hogy kivánsága fájdalmat okoz és sért. Azután
               levelet irt ennek az urnak, a melyre választ kapott. Nem mutattam, hogy mit gondolok
               a dologról. Ma meg kilovagolt egyedül. Nem szegültem ellen. Keritettem lovat, magam
               segitettem nyeregbe, s szeliden figyelmeztettem, hogy vigyázzon - oh! nem magára,
               hanem - a lóra. Hallotta ön is, asszonyom, - azt a lenéző mosolyt azonban nem látta
               Lujza ajkán, melynek fullánkja az én mellembe tört... Én azt is észrevettem. Nagy
               tévedés tehát, ha azt hiszik önök, hogy bennem semmi szinészi tehetség nincs. Tán
               több is a kelleténél. Ki tudja, jutottunk volna-e idáig, ha Lujzával idejében
               éreztettem volna, hogy bizonyos kényes dolgokban megszünik vastag husom
               érzéketlensége, s feltámad bennem a rossz ember...</p>
				<p>- Ottó, Ottó, - ön félreért engem...</p>
				<p>A doktor szárazon felelt:</p>
				<p>- Ismétlem, hogy mindent ugy értettem meg, a hogy ön sejtetni jónak és szükségesnek
               látta. Ne feledjük kérem a kifejezést: szükségesnek, különben
               nem tette volna.</p>
				<p>- Anyai aggodalom... ne értse félre...</p>
				<p>- Nem, nem -</p>
				<p>- Fecsegéseim... nem tehetek róla; olyankor is beszélek néha, ha nem szükséges...</p>
				<p>Schultz doktor mutatta, hogy nem kiván mentegetődzést. »Asszonyom, ön már túl van
               azon a koron, midőn hasonló dolgokról meggondolatlanságból beszél az ember.«</p>
				<p>Adamovics mama belekapaszkodott ebbe a szalmaszálba, s majdnem könyörögve
               rebegte:</p>
				<p>- Nem vagyok tul, édes fiam, nem vagyok tul... Téved, ha igy gondolkozik, - mindig az
               volt egyik fő gyengeségem, hogy kelleténél többet beszéltem. Öröklött természet;
               sohasem tudtam leküzdeni. Élénk fantáziám... boszankodásom a báróra, kit sohasem
               soroztam a szeretetreméltó emberek közé... rokonszenvem ön iránt, a kinek kitünő
               tulajdonai által el vagyok ragadtatva... elfogulttá tettek... Nyilatkozataim nem
               birnak semmi fontossággal. Ön okos ember... fényes logikája helyes utra fogja terelni
               önt; nem marad ezen az iszonyu uton, melyre lépni akar.. Ne csodálkozzék, fiam, hogy
               ily zavart vagyok; kétségbe kellene esnem, ha azt látnám, hogy esztelen szavaim után
               indulva, oly borzasztó gyanuval illetné Lujzát, melynek lehetősége teljesen ki van
               zárva. Leányom ismeri helyzetét. Szentgáli bukott ember, - inkorrektül viselte
               magát... Szép ember, az igaz, - de olyan, mint a hibás gyümölcs: belül meg van
               romolva. Biztosithatom, igen, én életemmel állok jót érte, hogy Lujza sohasem
               szerette ezt a szörnyeteget. Soha, uram, soha! Higyjen nekem; én figyelemmel kisértem
               mindent, a mi közöttük történt. Nem titok anyai szemeim előtt semmi. Ismerem
               legbizalmasabb szituacióikat is. Felvilágositásaimban tehát tökéletesen megbizhatik.
               Lujza becsüli önt.</p>
				<p>A doktor vállat vont.</p>
				<p>- Becsül és nem szeret.</p>
				<p>- Őszinteséget kiván? - lelkendezett frissen éledő reménynyel Adamovics mama, s
               forralta, vágta, tüzelte egész lényét a lázas buzgalom, hogy iménti hibáját valami
               módon jóvá tegye, - őszinteséget, igen... igérem, hogy őszinte leszek. Azt akarom,
               hogy meg legyen velem elégedve. Nyiltan fogok beszélni... egészen nyiltan... Ön okos
               ember; fényes logikája helyes utra fogja terelni önt... Szerelem, mondta ön. Az még
               nincs, felelem én és jót állok azért, a mit mondok. Ugy van, fiam, Lujza becsüli önt,
               de még nem szereti. Egyszerű embernek tartja, igen, igen... ez a legjobb kifejezés és
               kevésbbé érdekesnek, mint azt a szörnyeteget. Istenem, ki tehet róla! a szivnek
               parancsolni, uram, ön okos ember, be fogja látni, hogy ez lehetetlen... Nincs azonban
               kizárva, hogy a helyzet idővel megváltozik. Most az a legnagyobb baj, hogy itt
               vagyunk a báró közelében. Utazzunk el azonnal. Akarja? Még ma.</p>
				<p>- Itt maradok; - felelte az orvos.</p>
				<p>- Az lehetetlen!</p>
				<p>- Azt hiszi, hogy a futás használ valamit?</p>
				<p>- Uram, ön nem olyan okos ember, mint a minőnek látszik, - fakadt ki a derék
               asszonyság, s alig tudta sietségében a szükséges szavakat megtalálni. - Nem tudja
               felfogni, hogy a távolság öl? Emléket, szerelmet, mindent... Tapasztalásból beszélek;
               korom feljogosit reá, hogy biztos nyilatkozatokat tegyek. Utazzunk el és meg fogja
               látni, hogy ennek az egész kinos dolognak azonnal vége szakad. Oh, mein lieber, én
               jobban ismerem a női szivet, mint ön. Tudom, hogy a távolság egyenlő a feledéssel. Ha
               Lujza egyszer... anya lesz... ön érti, hogy mit gondolok... Minden el lesz temetve.
               Nevetve emlékezünk reá, mily képtelenségekre tévedtünk... Hallgasson tehát tanácsomra
               és hagyjuk el rögtön a fürdőt. Lemondok önért gyógyvizemről is, a levegőről is, mely
               idegeimre jótékonyan hat. Kivánják életemet és én azt is feláldozom. Oh, az anyai
               sziv, barátom, az anyai sziv... Megyek és kiadom a parancsot az utazásra. Holnapig
               készen leszünk. Őrültség volna, ha Lujza makacsságával és lényének büszke
               ellenkezésével erőszakkal akarna szembeszállni. Simán, okosan, gyöngéd ravaszsággal
               mindent el lehet érni, erőszakkal semmit. Utazzunk, fiam, utazzunk!</p>
				<p>Schultz doktor lomha nyugalommal szivarozott. Egyszer-kétszer fölnézett a homályos
               serpentin utra, azután levette kalapját s megsimogatta fején szürkülő, sörényes
               haját, mely homloka felé feltünően gyérült.</p>
				<p>- Itt maradok, asszonyom, - mormogta egykedvűen.</p>
				<p>Adamovics mamát ez a hallgatag egykedvüség még inkább megrémitette. Ugy tetszett,
               mintha tűz lobogna a doktor félig lecsukott pillái alatt, s hogy ez a nyugalom
               hasonlatos a vihar előtti csendhez. Ki fog törni az orkán... Tele van a levegő
               villamossággal, perzs-szag érzik... Adamovics mama ösztönszerüen érezte, hogy
               elérkeztek a forduló ponthoz. Udvariasság, illem, gyöngédség itt többé nincsen
               helyén. Tisztába kell jönni a helyzettel. Adamovics mama tehát határozott, nyers,
               kiabáló hangon, mélyen elpirulva, durván támadt az orvosra:</p>
				<p>- Uram! azt hiszi, hogy leányom megcsalhatja önt?</p>
				<p>- Meglehet... felelte hidegen a doktor.</p>
				<p>- Ez alávalóság! - Fakadt ki a derék asszonyság, s egy pillanat alatt megváltozva,
               gyülölettel nézte az orvost. Minden idege reszketett a felindulástól. Majdnem
               rikácsolva kiáltott a doktorra:</p>
				<p>- Hogy meri megsérteni nejét? Szégyen! Vonja vissza sértését, vonja vissza... Uram,
               én nem találok szavakat... Hagyjon magamra, menjen, szégyelje magát!... Igy
               megsérteni leányomat!</p>
				<p>- Mérsékelje dühét, asszonyom, - felelte szánakozó pillantással az orvos és menni
               készült. - Az ön kitörése szinpadias.</p>
				<p>- Komédiásnak tart? Ugy?... Még ez is! No, hát tudja meg, hogy én önt egészen pórias,
               egészen közönséges embernek tartottam az első perctől kezdve. Tudja meg, igen...
               tudja meg... számoljunk le, - hogy az a figyelem, melylyel kitüntettem, nem volt
               őszinte, mert ön nem elég gentleman, nem elég vérbeli, nem elég előkelő arra, hogy
               magamhoz hasonlónak tartsam. Ön csak gazdag, - semmi más. Jegyezze meg, hogy ön csak
               gazdag - értette? - és azzal punktum. Gyanusitani meri leányomat... anyai kitörésem
               szinpadias? Igen? Gyönyörű udvariasság, mondhatom! Méltó önhöz és ahhoz a polgári
               fészekhez, melyből származott!</p>
				<p>Adamovics mama tikkadtan, elfulladva rogyott vissza helyére, - majd ismét felugrott
               és végig mérte önmagából kikelt arccal az orvost, ki megvető hidegvérrel fogadta ezt
               a fergeteget és nem adott választ.</p>
				<p>- Hagyjon magamra, uram, - nem akarom önt látni addig, mig gyalázatos szavait vissza
               nem vonja. El az anya szemei elől! Meg fogom büntetni önt.</p>
				<p>- Drága mama, - felelte szárazon a doktor és ott hagyta a reszkető hölgyet, - ön
               egyszerüen nevetséges.</p>
				<p>Adamovics mama dadogva, lélegzet nélkül, dühvel kiáltotta a távozó orvos után:</p>
				<p>- Ön pedig buta! Értette, szemtelen ember... buta... és én le fogom sujtani
               önt...</p>
			</div>
			<div type="chapter">
				<head>
               A MAMMUTH.
            </head>
				<p>Volt egy erős, vörhenyes szinű dán dogja az orvosnak, azt előfüttyentette lenn az
               udvaron és megsimogatta fejét. A kutya hizelkedve simult hozzá, s éles, szürke
               szemeivel figyelemmel kisérte minden mozdulatát. A doktor zsebeibe mélyesztette
               kezét, kiment a fürdő parkjába vezető ajtón s ismeretes, lusta, nehézkes járásával
               haladott végig a fák alatt a serpentin ut felé, melyet finom párákba burkolt a
               nedves, őszies idő.</p>
				<p>A sétányon alig járt valaki.</p>
				<p>A fürdő-vendégek nagy része elutazott, - tegnap egyszerre öt család búcsuzott el.
               Egy-két öreg ur és nehány éltesebb urhölgy sétálgatott mindössze a Királykut irányában, melyre sűrün hullottak a sárguló falevelek. Schultz
               doktor magába huzódva, mélyen lehorgasztott fővel taposta az utjába kerülő száraz
               leveleket. Súlyos léptei alatt összetörtek a tüszőikből lepattant, korhadt faágak, -
               botjának csapásai alatt derékban váltak el a magas, hamvas szürke törzsű bogáncsok, s
               hullottak egymás mellé a nyirkos földre. A serpentin ut mellett elterülő nádas láp
               szélén megállt, maga mellé parancsolta a kutyát, s leült egy kihajló kőre. Nyugodtan,
               mozdulatlanul ült ott, mintha megmeredt volna nagy, oszlop testében minden, s vastag
               izmai ellágyulva, megereszkedve petyhüdtek volna valamely belső láz csapásai alatt
               össze. A kutya végignyult lábai előtt a földön, s előre hegyezte fülét. Tizenegy óra
               volt, de sötétebb, mint reggel. A havasok fölött sürü felhőtömegek verődtek össze,
               nem mozdult a tökéletes szélcsendben semmi, s a fenyveseket boritó vastag köd
               lassanként lecsúszott a völgységbe is.</p>
				<p>Schultz doktor szivarra gyujtott, megtapogatta szórakozottan, bizonytalan kézzel a
               zsebét, azután felállt, s megindult a serpentin uton az erdő felé. A dog egy ideig
               jobbra-balra csatangolt a bokrok között, - hol itt pattant elé hosszan elnyujtott,
               magas teste, hol ott, azután megunta ezt az ugráló mulatságot, visszakerült szépen az
               ura háta mögé s lépésben cammogott kiöltött nyelvvel a sarka után.</p>
				<p>Az erdő közelében a fordulónál, hol kétfelé ágazott az ut, a doktor ismét megállt.
               Jobbra kocsiut visz a szentgáli kastély felé, balra meredekebb, keskeny, rossz ut a
               fenyvesekhez, mely se lóval, se kocsival nem járható.</p>
				<p>A doktor megsimogatta a dog fejét.</p>
				<p>- Előre, Tyras, előre... mormogta halkan s maga is figyelmesen
               vizsgálta a földet.</p>
				<p>A kutya táguló cimpákkal, szaglászva rohant előre a szentgáli kastély felé vezető
               uton. A doktor elvörösödött, homlokerei kidagadtak, ajaka megfehéredve, lázzal
               reszketve, csukódott össze. »Oh, én jól gyanakodtam«... suttogta összerázkódva s
               kidülledt szemmel leste a kutya minden mozdulatát. »Ezen az uton ment - nyögte zokogó
               mellel - ezen az uton ment«...</p>
				<p>A dog e pillanatban megállt s csalódva, villogó szemmel szaladgált minden irányban
               össze-vissza. Hol a földet szaglászta, hol magasra emelt fővel, szűkölve rohant
               vissza arra a pontra, a hol a doktor állt. Pár másodpercnyi hajsza után egyszer csak
               megfordult, felfutott a fenyvesek fölé vezető sziklás uton s a magaslaton örvendő
               farkcsóválással megállt.</p>
				<p>A doktor visszaparancsolta.</p>
				<p>- Tyras! - kiáltotta halkan, - vissza...</p>
				<p>A kutya lesompolygott a szikla mellől, s urának lábai elé feküdt. A doktor
               megsimogatta. »Pszt! csendesen, csendesen«... Azután elbocsátotta a kutya nyakra
               valóját, s maga is utána indult. A dog gyorsan, mint a villám, rohant fölfelé a
               meredek uton, s ugyanazon a magaslaton, a hol az imént, ismét megállt. A doktor
               mindenütt a nyomában. - Ha Lujza ezen az uton ment,- s okvetlen ezen ment, a kutya
               szaglása biztos, - akkor csak gyalog mehetett, - dunnyogta magában az orvos. Nyilván
               leszállt a nyeregből, s kantáron vezette lovát. Hová ment erre? Schultz doktor
               ösztönszerüen megállt. Hátha téved... nyilalt fejébe a gondolat, s ugy megborzadt
               ettől az eszmétől, mintha egy hüllő nedves szoritását érezte volna testén. Jóvá
               teheti valaha a gyanut? Lujza nem bocsát meg ilyen sértést, ha ártatlan. Mindent
               kockáztat azzal, hogy idejött, - visszaforduljon-e? Szereti ezt a szeszélyes, szőke
               asszonyt, nehézkes természetének minden szenvedélyével, egy hős büszkeségével és egy
               szolga alázatával. Eltűrte hidegségét, teljesitette parancsait, soha se orditott föl,
               ha megsebezte szavaival és lelkébe perzselt szemének kevély villámával. Most itt van;
               lehet, hogy pár lépés még és neje észreveszi, hogy utána les...</p>
				<p>A doktor habozva, kinlódó bizonytalanságban állt egy törpe galagonya bokor mellett és
               nem tudott megmozdulni. A dog felnézett reá, azután gyorsan előre futott a kékes
               párában álló fenyvesek felé.</p>
				<p>*</p>
				<p>Százados luc- és vörös-fenyők magasba nyuló királyi törzse állt sürűn egymás mellett
               ama tisztásnak szélén, melyről a Szentgáli urak kastélyára nyilt gyönyörü kilátás a
               sziklák mellől. Széllel, viharral dacoló, hatalmas királyfenyők, végig leválva
               vöröses kérgük a törzsről, melyből már alig fakadt pár helyen illatos gyanta. Valahol
               zöldtollú harkály kopácsolta egyhangu kitartással a fákat, s egy-egy kósza vércse
               vijjongása hangzott le bántó élességgel a magasságból.</p>
				<p>A tisztás szélén, közel a sziklák mellett, melyek alatt majdnem husz öles mélység
               tátongott a lenn fekvő trachitos árokig, - Schultzné állt. Könnyedén, vidáman,
               fiatalságának bájos durcásságával, majdnem gőgösen tekintett a báróra, ki lova
               kantárjával játszott, s feltünően halovány volt.</p>
				<p>A doktor akár most mindjárt megjelenhetett volna, hogy a készülő félben levő családi
               dráma gyors és hatásos befejezést nyerjen...</p>
				<p>Ugy látszik, hogy az imént épen erről volt szó. A báró skeptikus arckifejezése
               legalább erre vallott.</p>
				<p>- Tudja-e, hogy szeretném, ha Schultz ur itt látná önt, - jegyezte meg mosolyogva az
               asszony s fölbigygyesztett ajakkal, fürkésző tekintettel nézett a báróra, ki nem
               tudta izgatottságát elfojtani.</p>
				<p>- Feledi azt, asszonyom, hogy önt is itt találná... mormogta nyugtalanul.</p>
				<p>- Engem, barátom? Ez nem jelent semmit.</p>
				<p>- A nejét.</p>
				<p>- Ez sem jelent semmit!</p>
				<p>- Ugy? Különös...</p>
				<p>- Nem annyira, mint az, hogy ön itt van. Én előre bejelentettem férjemnek, hogy
               kilovagolok, egyedül, kiséret nélkül, erre a helyre, a hol még nem voltam. Miféle
               varázslat segélyével érezte meg azonban ön, hogy én ma itt vagyok?</p>
				<p>- Mindennap kijövök ide.</p>
				<p>- Ebben az órában?</p>
				<p>- Ebben.</p>
				<p>- Igy hát csak prózai véletlen az egész. Találkoztunk, mert ön - a szentgáli
               bagolyvár remetéje - ebben az órában mindennap kijön ide s élvezi a magányt. Mondja
               csak, mire gondol, ha itt van? Nem foglaltam el rendes helyét? Azt hiszem, ezen a
               kövön szokott üldögélni, melyet most én tartok elfoglalva. Innen legszebb a kilátás
               és önnek kipróbált izlése van. Vallomást kérek, barátom, - hogy vagyunk a vezekléssel
               és bűnbánattal?</p>
				<p>Szentgáli szorosabbra csatolta lován a nyerget s figyelmeztette a hölgyet, hogy
               forduljon vissza. Schultz ur és Adamovics mama nyugtalankodni fognak.</p>
				<p>- Gondoskodása mélyen meghat, uram, - felelte kicsit elpirulva a delnő, - szabadjon
               azonban kérnem, hogy csak akkor aggódjék miattam, ha erre én fogom felszólitani.</p>
				<p>- Önnek, kedves Lujza, ugy látszik, hiányos fogalmai vannak arról a helyzetről,
               melyben most van.</p>
				<p>- Bocsánat, talán nem annyira, mint önnek. Egyébiránt ha visszakivánkozik a
               bagolyvárba, - nem tartóztatom.</p>
				<p>- Nem hagyhatom itt egyedül.</p>
				<p>- Ah! mily gyöngédség...</p>
				<p>- Engedje meg, hogy lekisérjem az utig; ott el fogok búcsuzni öntől és ön haza
               lovagol.</p>
				<p>- Köszönöm; még nem untam meg magamat. A kilátás innen elragadó. Kedvéért szivesen
               eltűröm az ön nem tulságosan mulatságos jelenlétét is, mely semmivel se különb a
               leveleinél. Apropos! barátom... Ne vegye megbántásnak, de az ön kétségbeejtően hosszu
               levele egyuttal megdöbbentően unalmas is volt. Mennyire megváltozott ön, Guidó;
               egykor sokkal szellemesebb volt. Csodálkozva, nagy és tartós meglepetéssel olvastam
               levelét. Tartalmával őszinte vallomásai nélkül is ismerős voltam, - stilje azonban
               meglepett, még pedig igen kellemetlenül. Nem ismertem önre... lényének e frappáns
               változása aggodalmakkal töltött el... Ah, gondoltam részvéttel, mily kár, hogy ez a
               szegény Guidó egy kicsit elhomályosodott...</p>
				<p>Az asszony hangosan elnevette magát.</p>
				<p>- Kedves Louise, - felelte hidegen a báró, - önre nézve talán jobb is, hogy
               elhomályosodtam.</p>
				<p>- Nem értem...</p>
				<p>- Elég érthetően fejezem ki magamat.</p>
				<p>- Sajnálom, de ezt se értem.</p>
				<p>- Azt azonban talán megérti, hogy ön most hibát követett el.</p>
				<p>- Mivel?</p>
				<p>- Azzal, hogy itt van.</p>
				<p>- Azt akarja mondani, hogy azért, mert az ön társaságában vagyok?</p>
				<p>- Azt.</p>
				<p>- Mily önhittség, édes Guidó! Csak nem képzeli, hogy komolyan veszem önt? Bocsánat,
               most jut eszembe, hogy erre tulajdonképen nincs is szükség. Ön jelentette ki nekem,
               hogy épen ugy nem vesz semmibe, mint bármely más nőt. Nos, bűnbánó flagellansa a
               bagolyvárnak, - ebből, remélem, az következik, hogy kettőnk között sokkal nagyobb
               mélységek vannak, mint ez itt...</p>
				<p>S a delnő lemutatott a sziklás szakadásra, melynek oldalában mindössze nehány
               kiszikkadt boróka nyulongott elé a hasadékok közül.</p>
				<p>- Ez ugy hangzik, asszonyom, mintha vád akarna lenni, - mormogta izgatottan, ajkait
               harapdálva a férfi.</p>
				<p>- Oh, nem...</p>
				<p>- Vád arra, mintha ennek a mélységnek áthidalását talán megpróbáltam volna.</p>
				<p>- Mi jut eszébe? Nem!</p>
				<p>- De igen; ön titokban azt hiszi, hogy szándékosan vártam önre.</p>
				<p>- Nem hiszem.</p>
				<p>- Kérem, ne tagadja, - mondotta hevesen a báró, s halavány szép, barna arcát
               lassanként elöntötte eleven tüze a vérnek; - ön igy gondolkozott: Schultz ur terhemre
               van, Guidó megsértett; Schultz urtól előbb vagy utóbb szabadulni kell, különben
               megbolondulok - nem vagyunk egymáshoz illők - Guidó pedig büntetést érdemel azért a
               sértésért, melyet durva szavaival rajtam elkövetett. Meg kell neki mutatnom, hogy
               engem nem lehet semmibe venni...</p>
				<p>A delnő e pillanatban felállt. Nyulánk, magas alakja mintha még megnőtt volna. Finom,
               fehér arcán dölyfös gőg világitott, ajaka reszketett a hirtelen fakadó belső láz
               tüzessége alatt.</p>
				<p>- Nos, uram és ha ugy volna minden, a hogy ön képzeli? - kérdezte kihivó daccal s
               előre hajolt, hogy jobban lássa. Megváltozott a hangja is. Dallamossága eltünt, -
               majdnem rekedten pattogtak le ajkairól a szavak.</p>
				<p>- Ha ugy volna, asszonyom, - felelte most már nyers biztossággal a báró, - akkor
               találkoztunk. Meglehet, hogy elveszünk mind a ketten, de találkoztunk.</p>
				<p>- Mondja... lehellte a nő s fázódva borzongott össze. Gőgnek és dacnak vége; a nyilt
               játék e percben életre megy... Mondja, mit gondol ön?</p>
				<p>- Azt, hogy nevetséges helyzetbe sülyedtünk, melyből csak egy kigázolás van.</p>
				<p>- Tanácsoljon... rebegte majdnem összeroskadva a hölgy s elforditotta fejét. Sirásra
               hajló hangulatban, megtörve, fáradtan, lényének egyszerre előtörő őszinteségében állt
               ott a szikla mellett. A báró szomoruan nézte. Milyen szép most...</p>
				<p>- Tanácsoljak, - mormogta halkan s közelebb ment a delnőhöz; - előbb kérem, hagyja el
               ezt a veszedelmes helyet, le talál zuhanni a mélységbe...</p>
				<p>- Mit tanácsol?</p>
				<p>- Azt, hogy térjen azonnal vissza és én megigérem önnek, hogy többé soha sem
               találkozunk.</p>
				<p>- Őszinte tanács ez?</p>
				<p>A báró egy pillanatig némán bámult maga elé a földre, hol apró, zöld szárnyu bogarak
               mászkáltak a rothadó levelek között, - aztán megrázta fejét: nem.</p>
				<p>- Nem, Lujza... felelte csendesen. Nem őszinte...</p>
				<p>- Nem igy érez...</p>
				<p>- Nem.</p>
				<p>- Mondja...</p>
				<p>- Ha ugy akarnék tanácsolni önnek, a hogy érzek, akkor azt mondanám, hogy ne törődjék
               a világgal és ne vegye számba az embereket, a kik kacagni fognak mindkettőnkön, s azt
               fogják mondani, hogy esztelenek vagyunk. Egy férj, aki visszavágyik egykori neje után
               és egy elvált hitves, aki beleszeret ebbe az emberbe, mert öntudatlanul egykor...
               talán... egy kicsit már szerette is, de nem volt alkalom reá, hogy szivének ez
               elrejtett lángja egész erejében törhessen ki... Érzem, tudom, tisztában vagyok vele,
               hogy a társaság joggal kacagna rajtunk és mégis azt tanácsolnám önnek, hogy ne
               törődjék a gúnynyal, ha elég erősnek tartanám arra, hogy ezzel az öldöklő nevetéssel
               dacolni tud.</p>
				<p>- Tudok... suttogta a nő.</p>
				<p>- Egy darabig, meglehet igen, - felelte mély lélegzettel a báró s mellére szoritotta
               kezét, - nehéz kő nyomja benn: el-elakad tőle a vére, majd akkora erővel rohan szét
               megint, hogy fáj, - egy darabig Lujza... de azután? Ön se az én, se a más kedveért
               nem tud a társaságokról lemondani.</p>
				<p>- Le tudok...</p>
				<p>- Schultz ur oldala mellett pompához van hozzászokva. - Fényben, gazdagságban él, -
               mindebből nem találna semmit -</p>
				<p>- Nem fogok kivánni semmit...</p>
				<p>- Kerülnie kellene az embereket; városba nem mehetne, mert ott nevetnének önön.
               Külföldre szintén nem mehetne; szegény ember vagyok - tudja - megmondottam.</p>
				<p>- Tudom... ahoz tartanám magam...</p>
				<p>- Meg kellene elégednie a szentgáli kastélylyal, a hol csak csalódás várna önre. Az
               egykori elevenségnek vége.</p>
				<p>- Nem vágyom reá.</p>
				<p>- Elválik férjétől?</p>
				<p>- El.</p>
				<p>- Adja tudtomra az időpontot.</p>
				<p>- Még ma megmondom neki...</p>
				<p>- És ha ellenszegül?</p>
				<p>- Nem merészel...</p>
				<p>- Csalódik. Nem ismeri férjét. Szereti önt...</p>
				<p>A hölgy összerázkódott, s minden erejét összeszedve, majdnem kiáltó hangon
               felelt:</p>
				<p>- Nem szeretem!... nem akarom...</p>
				<p>- Szereti önt, - ismételte a báró, - rosszul ismerném, ha föltenném róla, hogy könnyü
               szerrel visszavonulna. Meglátja, hogy nem fogja tenni. Hivatkozni fog jogaira és a
               társaságra, mely előtt ő is nevetségessé válnék. S hivatkozni fog arra a becsületes
               vonzalomra is, melyet önnek ajándékozott. Igaza lesz, - az ön férje becsületes ember.
               Nem érdemel megaláztatást, asszonyom, Schultz ur a legtisztességesebb férfiak közé
               tartozik, a kiket valaha ismertem. Nem hasonlitható hozzám; egyenes, őszinte, nyilt
               ember, - nehézkes, formátlan, talán csunya is - de gentleman tetőtől talpig.
               Igazságos vagyok... oly erény, melyet hajótörésemből meg tudtam menteni... Elismerem
               fölényét magam fölött és tudom, hogy a mit ellene tervezek, az orgyilkosság...</p>
				<p>A delnő rémülten nézett a báróra. Finom kerek arcocskájáról eltünt a vér, - ajkai
               megfehéredve nyiltak levegő után - nem tudta, mit feleljen.</p>
				<p>- Nem értem, Guidó... rebegte zavartan, - mit akar...</p>
				<p>- Igazságot szolgáltatok, Lujza, - mormogta ingerülten a férfi, - ver a jobbik
               felem... Sajnálom, hogy az ön férje becsületes ember; szeretném, ha alávaló volna,
               hogy bátrabb legyek... Ejh! oly nehéz beleharapni a vétekbe, mig legyőzi
               lelkiismeretének félelmét az ember, hogy lesülyedhessen a cinizmusig. Asszonyom! Azok
               mellé, a miket eddig mondtam, még hozzá kell toldanom, hogy rosszul cselekszik, ha
               meg nem gyülöl.</p>
				<p>- Nem tudok gyülölni...</p>
				<p>- Ismeri éltemet; egy csomó piszok van benne.</p>
				<p>- Megjavul - akarom.</p>
				<p>- Nem lesz ereje hozzá.</p>
				<p>- Lesz, lesz! - kiáltotta szenvedélyes bizalommal a hölgy és kezét nyujtotta a
               férfinak. - Ne tartson többé vissza... szeretem...</p>
				<p>- Lujza! Engem...</p>
				<p>- Önt... suttogta elvörösödve az asszony és elrántotta kezét a báró kezéből, miközben
               egész a szikláig hátrált, - nem tehetek róla, - mindig igy volt... Akkor is, midőn
               férjem volt, csakhogy akkor még haragudtam önre azért a másikért... emlékszik... nem
               tudtam megbocsátani... Vége van; már semmiért sem haragszom, nem vagyok gőgös, nem
               vagyok követelő, nem akarok semmit... Magam sem tudom, - őrültség, azt hiszem... de
               igy van. Lehet, hogy azért, mert semmije sincs, csak a szegénység, Érzem, hogy ebben
               a szegénységben örökre összeforrnánk. Két szegény ördög, kik egymás mellett élnek és
               csak egymást látják. Oh, nagy, nagy gyönyör van abban; elsorvadni együtt a lángban,
               mely megfullaszt... Nézze - alig tudok lélegzetet venni.</p>
				<p>- Mindent fel tudna áldozni, Lujza?</p>
				<p>- Mindent? Mim van nekem... kérdezte elborult arccal a hölgy, s homlokára szoritotta
               kezét, - életem van, - de milyen élet! Gyülölöm azt az embert, a kié lettem, mert
               nincs benne semmi hiba. Felettem áll, kicsinynek, rossznak, semminek látom magam
               oldala mellett... Szégyent érezek, ha fölnézek rá, mert nekem föl kell reá néznem. Ez
               az, a mit nem tudok eltürni tovább. Nem kell fölény... sohasem tűrtem magam fölött
               senkit... Jósága, nemessége, bizalma megaláz, lesujt, - nem kell egyik sem! Soha se
               tudok ránézni a nélkül, hogy gonosz ingerültség ne kinozna: ime, nem vagy méltó erre
               a jó emberre, ki fölötted áll; nem hálálhatod meg neki, hogy soha egyetlen percre sem
               feledkezik meg arról a határtalan udvariasságról, melylyel lefegyverez és leigáz ugy,
               hogy sirni szeretnél tehetetlenséged fölött... Csak egyszer fakadt volna ki sértő
               szavaim miatt és meg lettem volna mentve! Egy erős szót ha mondott volna... nem
               bánom, ha durvaságot is... de soha, semmit. Mindig előzékeny, mindig nemes, mindig
               becsületes. Összemértem lényemet az övével és szégyenkeznem kellett... Ma tettem az
               utolsó próbát. Kijelentettem, hogy ide akarok jönni egyedül. Azt reméltem, hogy
               ellenszegül. Nem tette. Ő maga segitett föl a nyeregbe és szivemre kötötte, hogy
               vigyázzak - a lóra. Érti, a lóra!...</p>
				<p>S az asszony halkan, utálattal kacagni kezdett.</p>
				<p>- A lóra vigyázzak... sziszegte lázongva, magánkivül, - nem reá, nem magamra, hanem a
               lóra... Oh, megszégyenitett ez a nagylelküség; soha sem lehetek hasonló hozzá, mindig
               fölöttem lesz ez a szent... Nem! ez a lomha, ez a becsületes mammuth, a kit nem lehet
               megsérteni...</p>
				<p>A báró hallgatva bámult maga elé. Melle rendetlenül emelkedett, szája kinyilt...
               Forróság korbácsolja testét; sok levegő kell...</p>
				<p>- Végezzünk! - fakadt ki a hölgy ajkán a parancs; jőjjön és kisérjen haza.</p>
				<p>- Menjünk... mormogta a férfi.</p>
				<p>- Melyik uton jött ide?</p>
				<p>- A gyalogúton.</p>
				<p>- Azon megyünk. Kérem, nyujtsa a karját...</p>
				<p>- Az az út hozzám vezet.</p>
				<p>- Tudom; azért mondtam, hogy haza megyünk.</p>
				<p>- El van határozva, Lujza? Mindenre...</p>
				<p>- Mindenre!</p>
				<p>- Még a botrányra is?</p>
				<p>- Mit bánom én! Botrány, vagy nem... egyremegy... Mindent eltűrök, csak azt nem, hogy
               az az ember megvetéssel nézhessen szemeim közé. Ön ezt nem érti, Guidó... Asszony
               vagyok, - meghalnék, ha lábai elé kellene roskadnom, mert nem vagyok méltó reá, hogy
               ez a jó, ez a nemeslelkü ember, szivének becsületes bizalmával árasszon el... Nem
               szeretem, nem kell - miért ámitsam tovább? Nem érdemli meg; hálát érdemel tőlem. Azt
               akarom, hogy elvesztésemet ne sajnálja...</p>
				<p>- Menjünk, - mondotta a báró, s mind a két ló kantárját a kezébe vette. - Nem arra,
               kedvesem, - erre...</p>
				<p>Az asszony megállt és hátranézett. Elsimitotta halántékai mellől fényes szőke haját
               és mosolygott.</p>
				<p>- Kedvesem... Ezután igy lesz?</p>
				<p>- Igy.</p>
				<p>- Mindig igy fogsz szólitani?</p>
				<p>- Mindig... suttogta a férfi, s gyönyörködve nézte a reá mosolygó, szép női arcot,
               melyen kiragyogott az asszonyi szerelem tüzes kivánsága, e mindent elvesztő, mámoros
               igézete a szivnek. Az öntudat nem sokára meghal, a mi azután következik, az az
               eszméletlenség...</p>
				<p>- Jőjjön közelebb... lehellte a hölgy.</p>
				<p>- Itt vagyok.</p>
				<p>Két összehajló fenyőág állt közöttük. A báró elháritotta őket, s a nőhöz lépett, de
               nem merte megérinteni kezét. Az asszony elhomályosult tekintettel bámult reá...</p>
				<p>Ebben a pillanatban megzörrentek a száraz levelek, s a vörhenyes dog örvendő
               szűkölése hallszott.</p>
				<p>A báró elvörösödött.</p>
				<p>- Hallotta?</p>
				<p>- Igen, - felelte majdnem diadalmasan a hölgy és egyszerre magához tért. Szeme
               ragyogott, arca lángolt, megváltozott, átalakult villámnál sebesebben az egész
               asszony. Megragadta a báró karját, röviden, fuldokolva kacagni kezdett, azután
               gyorsan, mint egy hajlékony párduc, mellére vetette magát és oda szivja véres, kis
               ajakát a férfi ajakához...</p>
				<p>- Szeress, szeress...</p>
				<p>A fenyves homályos mélységéből Schultz doktor vastag alakja tünt elé. Lassan lépett a
               nagy oszlop ember - igazi nehéz mammuth a rengetegben - szinte rengett hatalmas
               testén a sok duzzadt izom. Kalapját kezében tartva, nyitott kabáttal, lomhán
               közeledett, - mintha a földön keresne valamit, a mit elveszitett. Pár lépésnyi
               távolságból visszafüttyentette a kutyát, mely hizelegve simult urnőjéhez, s
               felborzolt szőrrel, támadásra készen leste a báró minden mozdulatát.</p>
				<p>- Tyras! vissza...</p>
				<p>A doktor megállt a szikla mellett és elrugta maga mellől a kutyát.</p>
				<p>- Jó napot, - dunnyogta anélkül, hogy felnézett volna.</p>
				<p>- Jó napot, - felelte a báró röviden.</p>
				<p>Schultz doktor leült a kőre és lassu, tunya mozdulattal szivarra gyujtott. Nem nézett
               se ellenfelére, se a nejére. Nyugodtan levágta szivarja hegyét, meggyujtotta és
               körülnézett.</p>
				<p>- Szép hely, - mondta csendes hangon, az izgatottság legcsekélyebb jele nélkül, s
               fölnézett a csupasz törzsü, gyantás király-fenyőkre, - sajnálom, hogy előbb nem
               voltam itt. Az ott az ön kastélya?</p>
				<p>A báró nyersen felelt:</p>
				<p>- Vessünk véget a komédiának, doktor ur!</p>
				<p>- Komédia... komédia... dörmögte öblös hangján az orvos és fölemelte fejét. Hol a
               báró izgatott, ingerült szemeibe, hol nejének vértelen, fehér arcára nézett, ki a
               báróhoz fordulva, dacosan, elszántan állt. - Az a komédia, báró ur, hogy önök itt
               vannak, vagy az, hogy én is itt vagyok?</p>
				<p>- Végezzünk, uram!</p>
				<p>- Mindjárt... mindjárt... Megengedi ugy-e, hogy szavaimat ne önhöz, hanem hitvesemhez
               intézzem. Hamar készen leszek, nem fogom sokáig tartóztatni se nőmet, se önt.
               Istenem, hát hiába... nem vagyunk egyformák. Regények, drámák bizonyitják, s
               megerősiti az élet is... Ön, báró ur, még fiatal ember, nem tapasztalta annyiszor,
               mint én, de majd rájön idővel ön is.</p>
				<p>- Leckéztetés... doktor...</p>
				<p>Schultz doktor fagyos nyugalommal mosolygott. Semmi sértő nem volt széles arcának e
               mosolyában, - inkább szomoru és fáradt volt az. A báró forrongva, türelmetlenül
               dobbantott lábával, s beharapta az ajakát. Érezte, hogy törpül és erejét
               veszti...</p>
				<p>- Nem leckéztetés, báró ur - szólt rövid hallgatás után a doktor, - csak igazság. Ne
               szakitson félbe! Arcára nézek és tudom, hogy mit óhajt. Sajnálom, - de ezuttal nem
               teljesithetem, a mit óhajt. Igen, igen... hiszen tudom én jól, hogy az a
               legegyszerűbb, a mit ön óhajt. Egypár sértő szó, kihivás, párbaj és a dolog a
               »lovagiasság szabályai« szerint végleges befejezést nyer. Lássa, uram, ez könnyü
               volna. Vagy mást mondok. Tegyük föl, hogy én csak önt tartanám hibásnak és nem
               egyuttal magamat is...</p>
				<p>A szőke asszony megrezzent. Mit akar ez?</p>
				<p>- Mi következnék ebből? - folytatta egykedvüen a doktor, - az, hogy én most
               körülbelől elgázolnám önt. Nem hivnám ki, báró ur, - hiába, nem mindenki ért a
               fegyverekhez, - hanem elgázolnám. Nézzen meg engem, régóta ismerjük egymást, -
               tudhatja tehát, hogy ha én ezekkel az idomtalan, sokszor kigunyolt karokkal
               megragadnám, nem telnék bele öt perc és ön összetört mellkassal, szétzúzott, véres
               halántékkal a lehető legnyomorultabbul pusztulna el...</p>
				<p>- Eh! uram...</p>
				<p>- Csendesen, báró ur, ne tartson tőlem, ez nem következik be. Nem csak ön itt a
               hibás, hanem én is. Ugy van, - ismételte nyugodtan, sajnálkozó hangon a doktor, s
               elforditva fejét, a völgységben elterülő szomoru, őszi panorámára bámult, - nem csak
               ön, hanem én is, s ha jól meggondoljuk a dolgot, én talán még inkább, mint ön. Ki van
               tehát zárva, hogy ugy viseljem magam, mint az az őskori állat, melyet némelykor
               hozzám szoktak hasonlitani - köszönöm, lehet, hogy igazuk van... Nem támadom meg önt
               és nem gázolom el, mert ez butaság volna. Fölösleges tehát, hogy ökölbe szoritsa
               kezét és gyülölettel tekintsen reám. Nem nézek oda, de érzem. Lássa, megtorolhatnám
               ezt a tekintetet is, de nem teszem. Egyszerüen önre uszitanám ezt a kutyát... nagyon
               össze marcangolná, par la mort! cudar dög ez... de nem teszem. Isten őrizz, hogy
               kellemetlenséget okozzak önnek. A ki hibásnak érzi magát, mint én, az nem gondolhat
               bosszura, különben vadállat hirébe kerül.</p>
				<p>A báró egész testében reszketett. Válaszon gondolkozott, a mi biztosan eltalálja ezt
               a kolosszus embert.</p>
				<p>- Ne idegeskedjék, uram, - mormogta vállat vonva a doktor, - látom, hogy sértő szót
               akar arcomba vágni, - mire való? Nincs nagyobb otrombaság, mint az ilyen előre
               kicsinált családi dráma. Egyéb se hiányzanék hozzá, csak Adamovics mama, a ki
               sikoltva boruljon leánya karjai közé, azután eszméletlenül terüljön el... Volna mit
               haza cipelnünk, - megemlegetnők. Sokkal egyszerübben el lehet intézni az ilyesmit, ha
               igazságosak vagyunk és nem jövünk minden kicsiségért dühbe.</p>
				<p>Schultz doktor merőn nejére nézett.</p>
				<p>- Asszonyom, - mondotta hidegen, - ne tartson semmi bolondságtól. Én teszek magamnak
               szemrehányást. Nem lett volna szabad abban a kellemes tévedésben élnem, hogy szivét
               idővel meg fogom nyerni. De áltattam magamat, hiába... emberek vagyunk... Azt hittem,
               hogy ön végre is megismer engem. Be fogja látni, hogy oly őszintén és oly tiszta
               vonzalommal ragaszkodom önhöz, mint egy gyermek és nekem ajándékozza szivét... Nem
               ugy történt. Rosszul számitottam. Az én koromban ez oly halálos hiba, a melyet
               okvetlen jóvá kell tenni. Nem az tehát az én feladatom, hogy megbosszuljam magam,
               hanem az, hogy még a nevetségessé válás nagy árán is jóvá tegyek egy megbocsáthatlan
               hibát. Ugy van, asszonyom, még a nevetségesség árán is... Azt hiszem, érti, hogy mit
               gondolok? Meglehet, hogy felfogásomat, mely az önök moráljában soha sincs meg - ön is
               nevetségesnek fogja találni és azt fogja mondani, hogy a rajtam esett sérelmet nem
               toroltam meg... vérrel... a hogy szokás... hanem gyáván elnyeltem és egy
               szentimentális fecsegés után megfutottam inkább, semhogy ugy viseltem volna magamat,
               mint egy igazi férfi, mint egy gentleman, vagy mondjuk, mint egy - Szentgáli
               báró.</p>
				<p>- Mit akar tőlem? - kérdezte lángba borult arccal a hölgy, s a báróra nézett mély
               zavarral: - ments meg...</p>
				<p>A nagy oszlop doktor fanyar mosolylyal ingatta fejét és bocsánatkérő, szelid,
               engesztelő hangon felelt:</p>
				<p>- Semmit se akarok, Lujza. A mi kis neheztelést éreztem tegnap, tegnapelőtt, az is
               elmult. Ön végre is nem tehet róla... Száraz kóró ne akarja, hogy reá szálljon a
               madár, - én ezt kivántam titokban öntől. Hiba volt... én vagyok az első, a ki
               beismerem. Ezt az Adamovics mamára emlékeztető szinpadias lépést azonban talán még
               sem érdemeltem öntől. Tudtomra adhatta volna otthon is, hogy jelenlétemet
               megelégelte, terhére vagyok, vonuljak vissza. Biztositom, hogy mint minden
               kivánságát, ugy ezt is azonnal teljesitettem volna. Mi örömem telhetnék ezután önben,
               ha érezném, hogy ellenszenves vagyok? Lássa, ez az, a mi egy kicsit rosszul esik.
               Több nyiltságot érdemeltem volna; annyit legalább mindig, mint a mennyivel én
               közeledtem önhöz.</p>
				<p>A szőke asszony szédülve bámult a doktorra. Nem tudott uralkodni magán. Irtózott
               attól a becsületes tekintettől, mely rajta nyugodott, s lealázta, összetörte vergődő
               lelkét az orvos szelid, mély hangja, melyben semmi nyoma a vádnak. Zokogás akart
               fölszakadni az ajakára, - azt hitte, mindjárt megfúl...</p>
				<p>Oh, ez a vastag izmu mammuth nagy és kegyetlen volt a maga férfias tisztaságában, a
               mint ott állt előtte nyugodtan, fagyosan, mozdulatlanul, mint egy márványból vésett
               szobor. Nem tudott reá nézni; lesütötte szemeit, s támaszt keresett, hogy el ne
               essék. A báró keze akadt a kezébe... Azt ellökte...</p>
				<p>Schultz doktor meglátta ezt a mozdulatot.</p>
				<p>- Ne taszitsa el a báró ur kezét, asszonyom, - mondotta leverten és kalapja után
               nyult, - az a kéz öné, mert ugy akarta, hogy megint az öné legyen...</p>
				<p>- Uram! - kiáltotta kitörve a báró és előre lépett, - elég a komédiából...</p>
				<p>- Nem is olyan gyenge kéz az, - folytatta a doktor, a nélkül, hogy ellenfelére
               figyelt volna, - mint a minőnek látszik, csak tudni kell vele bánni. Meg vagyok róla
               győződve, asszonyom, hogy a báró urban sok oly jó tulajdonság van, melyeket egy
               szerető, gyöngéd női sziv a legszebben kifejleszthet. - Most pedig kérem, ne
               nehezteljen reám. Váljunk el harag nélkül. Én belátom, hogy a csatát elvesztettem,
               nem tudtam megnyerni, nem tudtam megőrizni, nem tudtam megtartani önt - illő, hogy
               ostoba jelenetek nélkül vonuljak vissza, - lássa be tehát ön is, hogy haragot,
               gyülöletet nem érdemlek. Értesiteni fogom Adamovics mamát, hogy közös megegyezéssel
               szakitottunk és el fogunk válni. Nos, neheztel rám?</p>
				<p>- Nem, - rebegte a delnő.</p>
				<p>- És ön, báró ur?</p>
				<p>Szentgáli megvető mozdulattal forditott hátat.</p>
				<p>- Ugy viseli magát, doktor, - felelte durván, kihívó gunnyal, - mint egy
               asszony...</p>
				<p>- Ön pedig ugy, fiatal barátom, - mosolygott metsző fagyossággal az orvos, s
               megszépült, megnőtt herkules alakja egy fejjel, - mint egy gyermek, a ki bűnösnek
               érezve magát, erőnek erejével kötekedni akar.</p>
				<p>- Hitványság...</p>
				<p>- Az, hogy ön nem tud uralkodni magán; - felelte rendithetetlen hidegvérrel az orvos
               - s mindenáron rá akar birni, hogy itt az erdőségben, mint egy őskori lény, akit
               szurásokkal hoznak dühbe, - elgázoljam önt, - az igenis hitványság, sőt több annál, -
               mert könnyelmű ostobaság is. Asszonyom! kérem, világositsa fel ezt az urat, hogy
               engem hiába ingerel. Nem fogok megfeledkezni magamról. Megölném önt, báró ur,
               egyetlen ökölcsapással. - produkáltam magamat Dieppe-ben, tudhatja - de mi lenne
               akkor, asszonyom, önből? Nem, nem! Én sohasem fogok fájdalmat okozni önnek. Elég baja
               lesz az élettel, és az emberekkel, a kik több sértő részvéttel, semmint megvetéssel
               fognak beszélni önről, - nem szükséges, hogy ezeket a bajokat fölösleges komédiákkal
               is megnöveljük. Nem volna méltányos önöktől sem, hogy lelkinyugalmamat elveszitsem.
               Asszonyom, ön belátja, hogy igazam van és pártomat fogja. Fékezze a báró ur dühét és
               magyarázza meg neki, ha lehet, hogy ebben az esetben talán inkább a nyugalom és a
               férfi volna helyén, semmint az idegesség és egy mindenáron kötekedni akaró -
               tacskó.</p>
				<p>- Uram! - orditotta magánkivül a báró - ezért a szóért -</p>
				<p>- Nem fogok számolni, mert megérdemli - vágott közbe az orvos, s megmozdult
               nyugodtan, lomhán. Meg fogom mondani Adamovics mamának - mormogta szelid, szomoru
               hangon s egy percig maga elé nézett - meg fogom mondani... hogy ön nem sokára haza
               jön... Kérem, egy óráig ne jőjjön még. Addig összepakoltatok és elhagyom a házat.
               Külföldre utazom. Nehány évig nem térek vissza. Ügyvédemet majd utasitani fogom;
               semmi kellemetlensége se lesz. Isten önnel, Lujza! Sajnálom, hogy nem tudtam
               megnyerni önt... vége van... egy csalódással több...</p>
				<p>S a doktor ment. Megemelte kalapját, eléparancsolta a kutyát, s pár perc mulva eltűnt
               nagy oszlop alakja az erdő homályos párájában. Nehéz léptei, egy mammuth nehéz léptei
               a rengetegben, pár pillanatig még hallhatók voltak, a mint összeroppantak talpa
               alatt a száraz ágak, - azután beleveszett az is az erdőség tompa csendességébe és
               többé nem mozdult semmi...</p>
				<p>Szentgáli roppant erővel fojtotta vissza dühét. Érezte, hogy ez az ember legyőzte,
               megsebezte, talán megölte nejét...</p>
				<p>- Lujza, kedvesem... suttogta remegő hangon, s a hölgyhöz hajolt, ki kétségbeesve,
               könybe lábbadt szemekkel nézett reá, azután elfordult, és csendesen zokogni
               kezdett.</p>
				<p>- Mi baja, Lujza, az égre.</p>
				<p>- Semmi, - dadogta vonagló ajakkal az asszony és eltaszitotta utálattal a férfi
               kezét, - ne érintsen... Guidó! Az istenre kérem, vezessen haza... önhöz... és
               védelmezzen, különben elveszitem az eszemet...</p>
			</div>
		</body>
	</text>
</TEI>