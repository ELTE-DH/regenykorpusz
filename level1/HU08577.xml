<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU08577" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Domoszlay László</title>
            <author>
               <persName>
                  <surname>Surányi</surname>
                  <forename>Miklós</forename>
               </persName>
               <date from="1882" to="1936">1882-1936</date>
               <idno type="VIAF">44663835</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">65446</measure>
            <measure unit="pages">146</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Domoszlay László</title>
               <date>2010-08-23</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/08500/08577/"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
            </bibl>
            <bibl type="printSource">
               <title>Domoszlay László</title>
               <author>Surányi Miklós</author>
               <pubPlace>Budapest</pubPlace>
               <publisher>Singer - Wolfner</publisher>
               <date>1936</date>
               <ref target="https://www.mek.oszk.hu/08200/08235/"/>
            </bibl>
            <bibl type="firstEdition">
               <title>Domoszlay László</title>
               <author>Surányi Miklós</author>
               <date>1921</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="medium"/>
            <ns1:canonicity key="low"/>
            <ns1:timeSlot key="T5"/>
         </ns1:eltec>
      </xenoData>
      <revisionDesc>
         <change when="2025-11-15"/>
      </revisionDesc>
   </teiHeader>
   <text>
      <body>
         
         <div type="group">
            <head>
               ELSŐ RÉSZ
            </head>
            <div type="chapter">
               <head>
                 I. Furcsaságok boltja.
               </head>
               <p>- János-út, Bertóthy-palota, a növénytani múzeummal szemben.</p>
               <p>Domoszlay László beleült a kocsijába, lassan lebocsátotta az egyik ablakot,
                  elhelyezkedett a bőrből és üvegből való kis börtön bal sarkában és égő szivarját
                  bámulva, odaadta magát a gumikerekek lágy ringatásának. A lovak egyenletes, lassú,
                  nehézkes trappjának ritmusa, az ablakon beszűrődő esti levegő, az utca monotón
                  lármája egészen elálmosította volna, ha közben egy-egy villamoscsengő éles
                  sikoltásán vagy autó mély mordulásán fel nem ocsudik kábultságából.</p>
               <p>- Ma bizonyára történik velem valami - gondolta határozatlan, lusta, jó
                  előérzettel. - A bárónő...</p>
               <p>Domoszlay Bertóthy bárónét gondolta, aki a legszebb, legokosabb, leggazdagabb
                  asszony hírében állott az országban, pedig ez a három tulajdonság egy személyben
                  szinte több is, mint amennyinek súlyát akárki egyénisége is elbírhatná. A bárónőt
                  leánykorában alig ismerte valaki Budapesten. Egyetlen egy szezónban fordult meg a
                  társaságban, a háború előtt, az utolsó nagy bálokon. Tavasszal Alagon, a Tátrában,
                  a freudenaui gyepen látták néhányszor. Gyermekkorát Angliában töltötte, azután
                  utazgatott az apjával, a sokmilliós Lucic báróval, aki az ország legnagyobb
                  finánckapacitása, legszebb öreg gavallérja, legbőkezűbb istállótulajdonosa és
                  leghíresebb műgyüjtője volt. A baronessz szépsége és okossága első látásra
                  mindenkit elbűvölt, de komolyan senki sem foglalkozott vele, mert tudták róla,
                  hogy szülei egyenesen Bertóthy Ádám cs. és kir. kamarás, képviselő és
                  szolgálatonkívüli korvett-kapitánynak, a bertóti hitbizomány urának nevelték. A
                  hadüzenet napján volt az esküvőjük. Azóta a báró állandóan a flottájánál volt, a
                  fiatal hölgy pedig bezárkózott hol pesti, hol bécsi, hol müncheni palotájába. Az
                  utolsó nyarat itthon töltötte és ezalatt többször látta magánál Domoszlayt, aki a
                  Bertóthy-családdal távoli atyafiságban volt. Ma társaság van a báróéknál, a férj
                  hazajött a trieszti kikötőből. Ez volt az első estélyük, komoly, hideg,
                  ünnepélyes, szinte hivatalos összejövetel.</p>
               <p>Domoszlay a bárónőre gondolt, aki tüntetőleg ridegen, szinte szomorú
                  szemrehányással bánt vele mindig, de mégis gyakrabban hívta magához, mintsemhogy
                  feltűnő ne lett volna s aki mindig úgy hallgatott, ha véletlenül magukra maradtak,
                  mintha csak egyetlen egy égbekiáltóan fontos mondanivalója volna, de azt nem bírja
                  kimondani.</p>
               <p>- Mikor lesz már vége ennek a gyűlöletes, ostoba, őrjöngő állapotnak? - jutott
                  hirtelen eszébe, amikor egy sarkon nehéz katonai automobilok állták el az útját. -
                  Kinek kell már ez a háború?</p>
               <p>Egy kávéház előtt mélyen dekoltált leányok fagyoskodtak és szabadságos tisztek
                  méregették őket válogató szemmel. Az ajtó néha kinyílt és tárogatósíp banális bús
                  hangja ömlött ki az éjszakába. Az ablakon át lehetett látni, hogy a helyiség tele
                  van asszonyokkal.</p>
               <p>- Szegény pesti asszonyok. Hogy élhet most egy hadbavonult kereskedősegéd szép
                  fiatal felesége, vagy egy Galiciában elesett tanár özvegye?</p>
               <p>Domoszlay hirtelen felütötte a fejét.</p>
               <p>- Hát én? Én is úgy élek.</p>
               <p>És eszébe jutott a maga családja lent a pusztán. A felesége, aki folyton beteg és
                  ingerült, a kis tízéves leánya, az angol nevelőnő, a magyar kisasszony, aki az
                  első gimnázium tárgyaira tanítja Vilmácskát. Szép lehet most Mindszenten. A
                  kastély körül már sárgák a gesztenyefák, az ablakok párkányán, kifelé nyíló zöld
                  zsaluk között bágyadt gliciniák virítanak.</p>
               <p>- Ejnye, milyen nap van máma? Október 4. A születésem napja. Ma vagyok negyvenöt
                  esztendős. Öregszem.</p>
               <p>A kocsi megállt. Domoszlay megnézte az óráját. Háromnegyed tíz.</p>
               <p>- Hajtson a víztoronyhoz és vissza.</p>
               <p>Jó volt így, egész komolytalanul, némi kis keserűséggel elgondolkodni azon, hogy
                  valaki negyvenöt esztendős és még mindig várja, hogy történjék vele valami.</p>
               <p>A bérkocsi gumitalpa villamos síneken ugrott át és ez hirtelen idegessé tette
                  Domoszlayt. Bosszúságában arra gondolt, hogy ezelőtt hat esztendővel a birtokát
                  tíz évre bérbeadta. A bérlője egyetlen esztendőben megkeresi az egész uradalom
                  békebeli árát. Ez mégis csak igazságtalan és felháborító. Természetesen az ő
                  szempontjából. A bérlőt viszont boldoggá tette a háború. Réti úr milliomos lett,
                  magyar nemességet kapott s a bérlet határán összevásárolt vagy ötszáz hold jó
                  parasztföldet, hadiözvegyektől és hadiárváktól. Igaz, hogy meg is érdemli. Egész
                  nap izzad, számít, kereskedik, veszteget, tárgyal, jegyzőt, szolgabírót, alispánt
                  puhít, felmentésekért szaladgál, vetőmagot kunyorál, szeszt oldat fel zár alól,
                  minisztériumokban kilincsel, rossz vasúti kocsin didereg, izzad, tolakszik,
                  álldogál, káromkodik, traintisztekkel alkudozik, szállít, ügyvédekkel kínlódik, -
                  igaza van neki: aki dolgozik, az gyarapszik is, okos ember a háborút is megfeji,
                  mint a tarka siementhalit és pénzt mos ki a véres patak iszapjából, a háborúból a
                  front mögött. Meg is érdemli, hogy boldoguljon, ő is éppen úgy szereti a fiát,
                  mint én a kislányomat, a feleségét, mint én Hedviget... nem, ott bizonyára meleg,
                  édes, meghitt, bizalmas családi élet fűti a szíveket, amelyek esténkint, a komoly
                  és reális számvetések boldogságában, apa, anya, nagy fiú, két kis leány melléből
                  hálás, meghatott, csendesen diadalmas ujjongással tapadnak egymásba. Azok meg is
                  érdemlik...</p>
               <p>A Stefánia-úton néhány fiakker cammogott, lassú ügetésben. Az ablaka mindegyiknek
                  mélyen lefüggönyözve. Bizonyára szerelmesek bújnak meg a függönyök mögött. Azok is
                  boldogan aratják a háborús szabadosságok, az ellenőrizhetetlen csókok, a hirtelen
                  fakadt szerelmek, az összekívánkozás ezer új alkalmának dús termését, amely az
                  elhagyatottság, a reménytelenség, a máról holnapra való élés, a bizonytalanság és
                  a minden-mindegy-állapot bús könnyelműségéből sarjadt.</p>
               <p>Neki nem hozott ez a világfelfordulás semmit. Ő a háború előtt már torkig volt
                  minden emberi szabadsággal: a szeretetlenség, az elhagyatottság, a kétségbeesés
                  zord szabadságával is. A függetlenség, a világot barangoló, magános úri
                  kalandorság pénzemésztő, erőtikkasztó, erkölcsrothasztó szabadságával is. Minden
                  szabadságtól megundorodott s most egy nagy igézet, egy nagy szenvedély, vagy egy
                  igazi nagy boldogtalanság rabszolgája szeretne lenni. Mert nem tud jegyzővel,
                  szolgabíróval, alispánnal tárgyalni, szeszkontingenst kunyorálni, földeket
                  hadiözvegyektől összevásárolni, mint Réti úr és a száz és száz többi Réti úr,
                  aki feji a háború aranytól duzzadt véres tőgyét.</p>
               <p>Domoszlay hirtelen felderült és újra a bárónő képe jelent meg leeresztett
                  szempillái előtt. Végre, végre, ez talán az igazi lesz. Ideje volna, ha egyszer
                  már eljönne az igazi. De nyomban eszébe jutott a születésnapja. Tekintélyes,
                  komoly, államférfiúi életév. Negyvenöt. Ma találkozott a belügyminiszterrel. Az
                  öreg úr megkérdezte, nem vállalná-e a főispánságot a megyéjében? Isten ments.
                  Hogy vezetné ő a törvényhatósági közgyűlést? Mit ért ő az erdőrendészeti
                  kihágásokhoz? Tiszteletbeli szolgabíró korából homályosan emlékszik arra, hogy
                  egészen különös szakértelem kell ahhoz.</p>
               <p>Kocsija megkerülte a víztorony groteszk, zömök betónépületét, a levegő élesen
                  süvített be az ablakon, hideg van, itt vannak az őszi esők... Domoszlay összehúzta
                  frakkjára vetett fekete karbonáró-gallérját.</p>
               <p>Ha december előtt vége lesz a háborúnak, elmegy Egyiptomba. Az egyiptológia nagyon
                  érdekli. Alexandria. Tulajdonképpen ezelőtt ezerhétszáz esztendővel kellett volna
                  élnie. Milyen szép lehetett akkor az antik egyiptomi Párizs... Vagy csak a
                  történelmi távlat összesűrítő, általánosító, romantizáló lencséjén keresztül
                  látszik az olyan grandiózusnak? Vagy talán akkor is csak egy asszony, egy szó, egy
                  nagy szerelmi szenzáció jelentett szépséget, diadalt, elégtételt, kielégülést az
                  olyan embernek, mint ő?... Szerelem... Hej, ha egyszer már eljönne az igazi! Talán
                  a bárónő lesz az, akinek mélységes, ragyogó tekintetében egy alexandriai hetéra
                  kimeríthetetlen szenvedélye lobog...</p>
               <p>- Héopp! - kurjantott a kocsis gőgös, nyers, tüntető hetykeséggel, ahogy a
                  János-útra fordult a Bertóthy-kapu előtt várakozó fogatok közé. Egy nagy
                  reneszansz palota firenzei ornamentikái között két sor félköríves ablak ontotta
                  fényességét az utcát szegélyező hársfák koronáira. Domoszlay fogata pont tíz
                  órakor állott meg a kariatidek között, néhány másodperccel később a félemeleti
                  hall zöldes, kékes márványoszlopai alatt a főlakáj átvette a névjegyét, s
                  rendjeles fekete frakkok és bágyadt tüllfátyolba burkolt asszonyi vállak között
                  súrlódva, abban a pillanatban, amikor a nevét kiáltották, már ott állott a báróné
                  előtt, a nagyterem ajtajában. Az ajtókeret néhány esztendővel ezelőtt még egy
                  északolaszországi falucska templomának volt a bejárata. Valamikor a tizenhetedik
                  század elején készült, Siéna környékén, a Monte Oliveto kolostorában, ahol tudákos
                  szerzetesek a homlokzati gerendára groteszk áhítattal Krisztust, a két szárnyra
                  pedig Dantét és Petrarkát faragták. Így, a mennyek, a poklok és a földi
                  szerelemnek szimbolumán keresztül jutott a báróné elé, aki szőke fején csillogó
                  diadémmal, vakító bőréből túlsokat mutatva, fekete selyemgaze ruhájában, mint egy
                  sugárzó orchidea, úgy állott a vendégek elé.</p>
               <p>- Hogy van, Domoszlay? Remélem, jól.</p>
               <p>Domoszlay atyafia volt Bertóthynak s talán ő volt az egyetlen ember, aki
                  tökéletesen megértette, miért épít a báró ilyen etikettfalat önmaga és a
                  társadalom közé. Ő volt az egyetlen, aki egészen természetesnek találta, hogy az
                  ember csak akkor lehet népszerű a hazájában, ha mindig idegen marad a honfitársai
                  között.</p>
               <p>- Köszönöm, bárónő, jól.</p>
               <p>Domoszlay lassú, tétova léptekkel körüljárta a termet és a társaságot
                  nézegette.</p>
               <p>- Gyönyörű asszony, isteni teremtés, Európa legszebb hölgye! - hebegett egy öreg
                  gróf, szürkeszakállas, hajlott hátú ember, szegény és májbajos, volt miniszter és
                  most a főrendiház kinevezett tagja. - Mit szólsz hozzá, László?</p>
               <p>Domoszlay elmosolyodott és erősen megrázta az öreg Szentpétery kezét.</p>
               <p>A teremben egy csoport élénken tárgyalta az aktuális kérdéseket és egy hosszú,
                  sovány, antant-barát képviselő gúnyosan kérdezte: ki emlékszik arra, amikor a
                  németek messzehordó ágyúval lőtték a párizsi templomokat?</p>
               <p>- Bulgária összeomlott, ez a vég kezdete, - sóhajtott egy öreg bankár, aki négy
                  nap alatt másfélmilliót veszített az értékpapírjain.</p>
               <p>- Viszont a personal unio, mint érett gyümölcs, az ölünkbe hullott, - lelkendezett
                  egy fiatal főúr, Devecsery gróf, aki az ellenzék padjain leste a titkos
                  tanácsosságot.</p>
               <p>Domoszlay fölemelkedett az öreg gróf mellől, mert megpillantotta a bárónét, aki
                  lassan, imbolygó lépésekkel, néhány fiatal mágnás kíséretében közeledett a
                  társasághoz.</p>
               <p>A báróné kezét nyujtotta Domoszlaynak.</p>
               <p>- Szép, hogy maga is eljött, kedves rokon.</p>
               <p>Domoszlay mosolygott. Ez az asszony még a kézszorítást is indokolni kívánja a
                  társaság előtt, azért hangsúlyozza oly erősen a rokonságot.</p>
               <p>- Hallotta, hogy Hertling megbukott?</p>
               <p>Domoszlay nem válaszolt. Tudta, hogy a bárónét éppen úgy nem érdekli Hertling,
                  mint ahogy őt magát.</p>
               <p>- Mit gondol, ki lesz a miniszterelnök?</p>
               <p>Úgylátszik, a bárónő csökönyösen ragaszkodik a politikához. Domoszlay rámutatott
                  Szentpéteryre.</p>
               <p>- Ezt őexcellenciája bizonyára jobban tudja, mint én.</p>
               <p>A bárónő kissé sértődötten nézett Domoszlayra és csakugyan megszólította az öreg
                  exminisztert:</p>
               <p>- Hiszi, hogy vége van a háborúnak?</p>
               <p>- Vége van, vége - dörmögte a gróf és udvariasan kezet csókolt a háziasszonynak. -
                  Odakünn vége van, de félek, hogy itt belül most kezdődik az igazi.</p>
               <p>- Vége van a háborúnak? - kérdezte egyszerre tíz kinyujtott nyak, meghosszabbodott
                  arc, tágrameresztett szem, amely mind a gróf felé fordult.</p>
               <p>Domoszlay meghökkent, hogy milyen furcsa hangon érdeklődnek ezek a megváltás
                  derengése: a béke közeledése, a háború vége iránt. Mintha mindegyik sajnálná, hogy
                  vége van a pokoli karneválnak. Mintha megrőkönyödtek volna e kellemetlen hír
                  hallatára. Miért?</p>
               <p>Egy pillanatig arra gondolt, hogy milyen hálaadó könnyes megkönnyebbüléssel, a
                  gyerekes boldogság milyen üvöltő, ugrándozó, hahotázó, kendőt lengető, bukfencet
                  hányó eszeveszettségével köszöntik majd a békét otthon, Mindszenten, a faluban
                  lézengő asszonyok, akik még tegnap halálos aggodalommal rettegtek a fiúk, az
                  apjuk, a testvérük, a férjük, a szeretőjük életéért.</p>
               <p>Egy pillanatig émelygős undort érzett az egész társasággal szemben, de Stefánia
                  bárónő hirtelen megérintette a karját.</p>
               <p>- Kísérjen el a piros-szobába.</p>
               <p>Domoszlay eléggé otthon volt a palotában. Tudta, hogy a piros-szoba a bárónő intím
                  szalónja. Ha most odamegy, ez azt jelenti, hogy fáradt, egy negyedóráig pihenni
                  akar.</p>
               <p>- Domoszlay, én halálosan unatkozom - fakadt ki az asszony minden átmenet nélkül,
                  ahogy indus selymekből épített párna-trónjára leereszkedett s kis, keskeny lábát
                  egy furcsa bronzszörnyeteg fejére tette, amely a cassapanca előtt állt őrt, mint
                  talányos és megdöbbentő kísértet.</p>
               <p>A bárónő fekete szeméből szikrák pattantak ki, amelyek bizonyára felgyujtottak
                  volna minden férfiúi lelket, ha szőke haja, gyermekes szája és az angol
                  praerafaelitákra emlékeztető halvány, szerafikus arcszíne meg nem hazudtolja a
                  szemek kihívó kacérságát.</p>
               <p>- Bárónő, - mondta komolyan, csaknem szomorúan Domoszlay - maga az egyetlen ember
                  a világon, akinek érdemes meggyónni az igazságot. Maga az egyetlen, akivel szemben
                  vagy hallgatok, vagy igazat beszélek; mind a kettő goromba és lovagiatlan dolog s
                  azonfelül nagy kockázat is, mert sohasem tudni, mikor leszek unalmassá és
                  jelentéktelenné az ön szemében. De mindegy.</p>
               <p>- Azt akarja mondani, hogy...</p>
               <p>- Hogy engem semmisem érdekel, egyesegyedül...</p>
               <p>- ...az asszony - fejezte be a mondatot, csak úgy a szája halk rebbenésével és
                  szempillájának gyors felemelkedésével Stefánia.</p>
               <p>- Nem. Én magam.</p>
               <p>- Értem. Az mindegy.</p>
               <p>Belépett a szobába egy idős leány, Bertóthy báró nagynénje, egy sápadt, kiszáradt
                  bőrű, ritka hajú fiatal diplomata, Wein-Thőri Frigyes lovag és a háziasszony apja,
                  Lucic Simon báró. A báró odasúgta Domoszlaynak:</p>
               <p>- Eladatom a hadikölcsön-kötvényeidet. Svájci frankot vásárolunk érte. Jó?</p>
               <p>- Köszönöm - biccentett a fejével Domoszlay, de nem tudta, mi van abban
                  megköszönni való.</p>
               <p>Halk, elfojtott hangjuk szétomlott a szőnyegen, selymek és virágok illatos, puha
                  felületén s alámerült, beszívódott, megsemmisült eme kéjes és lágy hangfogóban.
                  Melankólikusan és borzongatóan precíz ritmussal ketyegett egy kínai álló óra. Ez
                  volt a legnagyobb zaj a szobában, de ütemes egyhangúságával szinte növelte azt a
                  tikkasztó, fülledt nyugalmat, amely a tropikus orkánt szokta megelőzni. Az asszony
                  lenézett a cipőjére, hosszú szempillái a fél arcát beárnyékolták. Egy lámpaernyő
                  rézsútos lila fénye végigsúrolta a bárónő gyöngyházfényű kerekded nyakát.
                  Kristálycsészékben, láthatólag minden rend nélkül egymásra dobált rózsák nehéz,
                  fantasztikus illatokat lehelltek magukból. Domoszlay az asszonyt nézte.</p>
               <p>A bárónő megigazította a karkötőjét, olyan mozdulatot tett, mintha fel akarna
                  kelni, de visszasüppedt a selymek közé és egész hidegen, szinte egy pszichiater
                  kutató hangján kérdezte:</p>
               <p>- Igaz, hogy a férfiak is tudnak szeretni?</p>
               <p>- A világon minden az asszonyért van.</p>
               <p>- És az asszony?</p>
               <p>- Az asszony önmagáért van. Attól a pillanattól kezdve, hogy az első asszony az
                  első gyermeket megszülte és ezen a férfi elálmélkodott, minden a nőért történik.
                  Ezt az asszony tudja, önmagát csodálja a férfi szerelmében is és ezért a legtöbb,
                  amit a férfiért tehet, annyi, hogy szeretteti magát.</p>
               <p>- S amikor kétkedő, amikor kétségbeesetten féltékeny, amikor boldogtalan?</p>
               <p>- Akkor csak attól fél, hogy csalódott önmagában, hogy megingott a hatalma, hogy
                  elveszti a birodalmát.</p>
               <p>A szoba sarkában megvillant Lucic báró jobbszemén ülő vastagüvegű monokli. Az
                  öregúr hirtelen feléjük fordult:</p>
               <p>- Hallottátok, hogy Németország elfogadta a 14 pontot?</p>
               <p>- A császár felajánlotta a fegyverszünetet, - tette hozzá a sárgabőrű
                  arisztokrata.</p>
               <p>- De hát mi az oka ennek?</p>
               <p>- Valami baj van a hadsereg szellemében - nevetett cinikusan Devecsery Imre gróf,
                  aki annyira szeretett volna már miniszter lenni, hogy ezért még a háború
                  elvesztését sem tartotta túlságos áldozatnak. - Baj van az “én hadseregem”
                  szellemében, - ismételgette gőgös iróniával - amit egyébként én már régen
                  megjósoltam. Egy vezérkari tiszt beszélte nekem, hogy az olasz fronton csak
                  pergőtűzzel lehet a bakákat vágóhídra hajtani s az orosz fronton muszka és magyar
                  tisztek együtt magyarázzák a legénységnek Lenin uj evangéliumát. Ami pedig az
                  utánpótlást illeti, a hadvezetőség már azt sem tudja, hová dugja el a lázadó
                  menetszázadokat. Pécsett nyolc tisztet lőtt agyon a kaszárnya udvarára vezényelt
                  menetzászlóalj. Megmondtam én ezt előre - ismételgette együgyű diadalérzettel az
                  ifjú arisztokrata, mintha most semmi sem volna fontos, csak az, hogy az ő
                  baisse-re sandító spekulációja sikerüljön. - Az események igazolnak.</p>
               <p>- Elég baj - válaszolt Stefánia, olyan nyugodt és tisztán csengő hangon, hogy
                  Domoszlay, aki a gyűlölettől és szenvedéstől megnémult, elpirult bele. - Pedig
                  nekünk, úgy-e Domoszlay, tulajdonképpen csak most kezdődik a háborúnk. Most minden
                  magyar katonának a határokon volna a helye.</p>
               <p>- Fiam - szólt közbe az öregúr - maga azt szeretné, hogy az ország hadszíntérré
                  legyen?</p>
               <p>- Nem tudom én, csak szeretném, hogy Magyarország Magyarország maradjon, úgy-e
                  Domoszlay?</p>
               <p>Domoszlay újra elpirult. Ez az asszony erősebb, mint ő.</p>
               <p>Lucic báró társasága belemerült annak a megvitatásába, hogy e pillanatban a
                  pacifistáknak, vagy az utolsó cseppig harcolni kívánó háborús pártnak van-e
                  igazsága. Stefánia ezalatt nyugodtan nézegette Domoszlay elborult, kínlódó arcát
                  és felületes kacérsággal, majdnem kihívóan fordult Domoszlay felé:</p>
               <p>- Maga nagyon érdekes ember volna, ha szerelmi nosztalgiáját nem egyenesen és
                  minden alkalommal a magával szemben ülő asszony számára találná ki hódítási
                  taktikául.</p>
               <p>Mialatt beszélt, kinyújtotta karját és apró, tejfehér öklét összehúzva, az előtte
                  álló asztalkán pihentette. E mozdulattal háta meghajolt, nyaka megnyúlt, az
                  arcából csak homloka és orrának egyenes vonala látszott, meg alabástrom síma és
                  rugalmas keble, amely a corsage alatt mintha külön életet élt volna a maga gyengéd
                  és érzéki duzzadtságában.</p>
               <p>László kissé ingerülten válaszolt:</p>
               <p>- Nekem nincsen taktikám. Nem az a fontos, hogy valakit meghódítsunk, hanem, hogy
                  szerelmessé legyünk valakibe.</p>
               <p>- És maga?</p>
               <p>Domoszlay egy pillanatig habozott:</p>
               <p>- Stefánia, maga mindent tud.</p>
               <p>A bárónő behúnyta szemét s pillanatokig mozdulatlanul maradt, mintha idegei egy
                  nagy lelki erőfeszítés után meglazulva, édes, bágyadt elernyedésben elszunnyadtak
                  volna. Karja még mindig kinyujtva, mozdulatlanul pihent az asztalka tükörfényes
                  satinfáján, de ujjait lassan szétnyitotta, kifeszítette s kezefeje szinte homorúvá
                  lapult az erein végigömlő izgalom feszültségében. Úgy nyílt ki az ökle, mint
                  ahogy az indiai bűvészek varázsvesszeje alatt néhány szempillantásra kinyílik a
                  rózsaszínnel átitatott liliom kemény, zárt, titokzatos kehelybimbója.</p>
               <p>László kimerülten nézte a reszkető ujjak árnyékát az asztalon s
                  lélegzetvisszafojtva figyelte, hogy a bárónő, mint egy alvajáró, tudattalan érzéki
                  nyújtózkodással felemelkedik s maga elé susogja, mintha senkinek se mondaná, csak
                  önmagával tanácskoznék:</p>
               <p>- Holnap, azt hiszem délután öt órakor, igen, pontosan öt órakor, inkább előbb,
                  mint egy perccel is később... nagyon ideges vagyok, fáj a fejem... holnap öt
                  órakor. Várom.</p>
               
            </div>
            <div type="chapter">
               <head>
                 II. Ouverture.
               </head>
               <p>Öt órakor ott ült a piros szobában Stefániával szemben és egy ujjal sem mert
                  hozzányulni a bárónőhöz. Úgy érezte, hogy most indul meg a nagyszerű ouverture: a
                  várva-várt új élet megnyitó mennyei szimfóniája s nekik előbb a lelkükkel kell
                  magukat kicsókolózniok. Mind a ketten tudták, hogy most van az ideje annak a
                  kölcsönös gyónásnak, amely megnyitja tekintetüket egymás multjába, nehogy később
                  véletlen és brutális értesülések megingassák egymásba vetett bizalmukat. De
                  nemcsak ez a jól meggondolt és gyengéd taktikázás késztette őket bizalmas
                  közlékenységre; annyira érdekelték egymást, hogy boldogságot okozott a legkisebb
                  titok is, amelyet kifecseghettek, a legjelentéktelenebb indiszkréció, amellyel
                  önmagukat valamiben leleplezhették, amely által meghittségben és bizalmaskodásban
                  egymás lelkében otthonosan elhelyezkedhetnek. Nem volt fontosabb dolog rájuk
                  nézve, mint a maguk élete és multjuk apró szenzációi; annyira egynek érezték
                  magukat testileg, hogy szerették volna a lelküket is kicserélni, hogy azok
                  ugyanabból az emlékezetből és egyetlen közös öntudatból táplálkozzanak.</p>
               <p>Az asszony elmondta, hogy anyja halála óta - ennek már tíz hosszú esztendeje -
                  korlátlanul uralkodik nemcsak a maga házában, de apjának egész vagyona, sőt még a
                  személye fölött is. Leánykorában vele járta a világot, két esztendő alatt kétszer
                  rohanva át jóformán az egész földkerekségen. Amióta férjnél van - ez egybeesik a
                  háború négy és fél esztendejével - csak Németország északi és nyugati határáig
                  juthat el, de ez is elég ahhoz, hogy műgyüjtő szenvedélyének, amely nála már
                  majdnem patológikus méreteket öltött, apja olvasatlanul dobja oda a milliókat.</p>
               <p>- Az uram - sóhajtotta Stefánia - a legderekabb ember a világon. Nagylelkű, okos,
                  megbocsátja minden szeszélyemet, teljes szabadságot ad és oly gyengéd, mint
                  amilyen egy fregattkapitány és császári és királyi kamarás csak lehet; előre
                  belenyugodott abba, hogy a gyermekei, ha lesznek, már nem kérhetik a kamarásságot.
                  Az én családfámat ugyanis, mint tudja, a legelszántabb genealógus sem meri
                  nagyapámnál tovább firtatni, ha csak nem akar szerb marhakereskedőkkel és bosnyák
                  trónkövetelőkkel kompromittálni.</p>
               <p>A bárónő kacagott és László karját megérintette.</p>
               <p>- Nem bántja magát ez a homályos és dísztelen származás? Maga sokat ad a tiszta és
                  keveretlen arisztokratikus vér finomságaira.</p>
               <p>Domoszlay megcsókolta a simogató kezet és ugyanolyan tréfás hangon válaszolt:</p>
               <p>- E tekintetben én sem vagyok szeplőtelen. Az én genealógusom is alaposan
                  meghökken, ha anyai ágon kutatja őseimet. Nagyapám törvénytelen születésű fia volt
                  Domoszlay Farkasnak, aki híres emberré lett Párizsban, mikor felesége La Bouche
                  Friderika marquise 1831-ben, a neully-i úton, hazamenet, szörnyethalt a férje
                  oldala mellett.</p>
               <p>- Borzasztó - suttogta Stefánia - az uramtól hallottam ezt a tragédiát. Friderika,
                  úgyebár, megcsalta az urát, az egyetlen embert, akit imádott és rémületében
                  megszakadt a szíve, amikor megtudta, hogy Farkas rájött a borzasztó valóságra. Ez
                  a Farkas atyafia volt az uram nagyapjának, talán Bémer báró néven, ha jól
                  emlékszem.</p>
               <p>A bárónő egy pillanatig lehorgasztotta aranyhullámos finom kis fejét és
                  elgondolkozott a csodálatos Friderikán - aki számtalanszor megcsalta azt az
                  egyetlen embert, akit imádott. Ez a Friderika sokat foglalkoztatta már
                  leánykorában is az ő fiatal és heves fantáziáját; ő maga is olyan zabolátlan
                  akaratú, mindig szenzációkra sóvárgó, hiú és szenvedélyes kis teremtés volt, mint
                  az; ő is uralkodott egész környezete, sőt a kezeügyébe eső egész világ felett,
                  mindeneken és mindenkin, kivéve önmagát, akinek a legkínosabb erőfeszítéssel és
                  legkétségbeejtőbb lelki viaskodások árán sem tudott parancsolni. Istennek vagy a
                  véletlennek, vagy a körülötte gyáván reszkető embereknek köszönheti csak, hogy
                  pontról-pontra le nem másolta annak a buja és exaltált asszonynak az életét...</p>
               <p>Domoszlay nem vette észre ezt a vívódást és derűsen folytatta:</p>
               <p>- Farkasnak akkoriban már egy húszesztendős természetes fia volt: egy túlvilági
                  módon finom, naiv, gyermekkori szerelem gyümölcse. A kis Lange Lisette, a tizenhét
                  éves anya Pesten, a Magyar Király-szállodában halt meg abban a pillanatban, mikor
                  gyermeke, Frigyes megpillantotta a napvilágot. Domoszlay Farkas a párizsi
                  tragédia után adoptálta, törvényes örökösévé tette meg s minden vagyonát ráiratta
                  egyetlen gyermekére, maga pedig kis birtokot vett Gömörben, inkább csak a tágas
                  öreg kastély kedvéért és azért, hogy szomszédja lehessen Fejérváry Gábornak, a
                  híres archeológusnak. Itt élt Farkas olyan önző és kétségbeesett remeteségben,
                  mint egy középkori szent. Fia, az én nagyapám ezalatt a Szajna partján
                  diákoskodott.</p>
               <p>- Mi történt Frigyessel? - kérdezte a bárónő.</p>
               <p>- Frigyessel? Nagyapám Párizsban megismerte a szép Gemma Grisit, a mezza voce
                  utólérhetetlen virtuózát, akit az egész világ ismert akkor s Rossini meg Bellini
                  legfőbb vágya volt, hogy neki való szerepeket komponáljanak operáikba.</p>
               <p>- Ez a második démon a családban! - jegyezte meg tréfás ijedtséggel Stefánia és
                  megigazította hajában a gyémántokkal szegett fekete szalagot, amely az aranyos
                  hajzuhatagot szorosan összefogta tejfehér homloka körül.</p>
               <p>- A második - felelte komolyan László. - Gemma Grisi a harmincas évek végén
                  felesége lett Frigyesnek, de szerelmük oly megrázóan nagy volt, hogy nem
                  tarthatott soká. Nagyanyám, miután 1840-ben életet adott az édesapámnak,
                  Virgilnek, esztendőre egy Njemanovits nevű bosnyák trónkövetelővel elszökött
                  Londonba.</p>
               <p>- Ah, a bosnyák trónkövetelő! Hát a maga családjában is van ilyen?</p>
               <p>- Több is van. Gemma Grisinél a bosnyákot, akit az orosz udvar tartogatott
                  készenlétben a Balkán-politika előre nem látható eshetőségeire, egy trónkövetelő,
                  Castriotta Skanderbég herceg követte. Az énekesnő igazi olasz temperamentummal
                  hagyta el ezt is. Amikor IX. Pius pápa trónra lépett és kiadta a jelszót, hogy a
                  fuori i barbari, donna Gemma is kibontotta a sárga-fehér zászlót és lerohant
                  Itáliába, hogy mezza vocejával a gelfeket lelkesítse. Ettől fogva mindenütt ott
                  volt, ahol a forradalom. Legutoljára Mieroslawskit támogatta bűvös szépségével
                  Posenben; itt a kormány 10 fontot tűzött ki a revoltáló díva fejére s Gemma Grisi
                  majd megölte magát sértett hiúságában, hogy gyönyörű fejét a barbár lengyelek ily
                  kevésre taksálták. Vissza is vonult a politikától és azóta nem tudok róla semmit.
                  Nagyapám hazajött Magyarországba s a gömöri kastélyban beállott adjunktusnak
                  Farkas archeológiai múzeumába.</p>
               <p>A bárónő felemelte ujját:</p>
               <p>- Ez a második remete. Vigyázzon, László, ez családi tradíció...</p>
               <p>László megcsókolta barátnőjének a feketeselyem kimonóból kibontakozó gömbölyű,
                  ruganyos karját és hízelegve mondotta:</p>
               <p>- Ez magától függ, Stefánia.</p>
               <p>Stefániát annyira boldoggá tette ez a válasz, hogy elfogódottságában nem merte
                  tovább folytatni a megpendített melódiát. Ehelyett zavartan kérdezte:</p>
               <p>- No, mi történt a nagyapjával?</p>
               <p>- A szabadságharcban esett el apjának, Farkasnak az oldalán. Apám, Virgil - az
                  olasz énekesnő adta neki e fellengző és szentimentális nevet, - akkor nyolc
                  esztendős volt s Pulszky Ferenc családjával Angliába menekült az abszolutizmus
                  elől. A két Domoszlay Cegléd mellett fekszik közös márványoszlop alatt. Úgy
                  rendelkeztek, hogy ott temessék el őket, ahol megváltak tragikus életüktől.</p>
               <p>- Úgy-e, mind a ketten áhítozták a halált?</p>
               <p>- Máskép aligha rendezték volna e hősi színjátékot. Friderika és Gemma Grisi...
                  ilyen két asszony után nincs mit keresni az életben.</p>
               <p>A bárónő felvetette nagy, fekete szempilláit és szemrehányóan, durcás
                  fenyegetőzéssel kérdezte:</p>
               <p>- Friderika és Gemma Grisi után nem született asszony, akit érdemes volna
                  megkeresni?</p>
               <p>László leroskadt az asszony mellé, két tenyere közé szorította az arany hajtömeget
                  és ajakát a bárónő izgalomtól megduzzadt, reszkető szájára nyomta.</p>
               <p>Félnyolc volt, amikor László elhagyta a Bertóthy-palotát. Azzal váltak el, hogy az
                  őszi tárlat megnyitóján találkoznak...</p>
               <p>Gyalog ballagott Keresztelő Szent János-útjának kopaszodó vén hársfái között,
                  amelyek az októberi esti szélben úgy dideregtek, mint fázós, reumatikus, idős
                  hölgyek, akik nagy sárga szalmakalapban, reszketős fejjel, gyér hajukból
                  kicsapzott vékony fürtjeiket igazgatva, künn felejtették magukat este a verandán.
                  A korai őszi szürkületben minden lemondó, kiélt, reményvesztett, öreges
                  hangulatot kapott. A paloták rácskapujában rokkant, borostás állú, flegmatikus
                  öreg lakájok beszélgettek a portással és szalmaözvegy lányával. A villamoslámpák
                  mozdulatlan lángja úgy csillant ki a fakoronák közül, mint egy karácsonyfa aranyos
                  üveggömbje: csak fénypontot szúrva az árnyékok közé, anélkül, hogy világítana.
                  Néha egy-egy halkjárású, fényesre lakkozott hintó vagy automobil surrant át a
                  keresztutcákon; Domoszlay lába alatt szinte ruganyos volt az aszfalt a lustán
                  aláereszkedő s földön táncoló falevelektől. Elegáns, csendes, titkolózó volt ez az
                  utca, s benne csak az árulta el a háborút, hogy most minden háznak itthon volt a
                  gazdája, minthogy a blokád elzárta előlük a nagy fürdőket és a gazdagok egyéb hiú
                  találkozóhelyeit.</p>
               <p>Csendesen lépegetett a rácskerítések mellett és néha megállt, hogy új cigarettára
                  gyujtson a félig kiszívott helyébe.</p>
               <p>- Két és félórája nem volt a számban cigaretta - ez volt az első gondolata s nagy
                  nikotin-éhsége most szakadatlan dohányzásban kereste a kielégülést. - Csodálatos,
                  hogy ilyenkor milyen üdítő, megnyugtató, szinte vigasztaló élvezet a
                  dohányzás.</p>
               <p>Kivette a tárcáját és konstatálta, hogy hazáig még öt-hat darabra telik. Mindegyik
                  másfajta. Aki folyton egyféle cigarettát szív, az nem ismeri a dohányzás
                  kéjét.</p>
               <p>Az egyik utcasarkon ismerős alak közeledése döbbentette meg. Ilyenkor nincs
                  nagyobb katasztrófa, mint avatatlan emberrel kerülni szembe, aki visszaráncigál
                  bennünket a mindennapi élet banalitásába. Domoszlay befordult egy mellékutcába,
                  hogy egyedül maradhasson. Lassan-lassan szétfoszlott agyáról a kábulat mindent
                  azonosító és összesűrítő, fülledt gőze és első reális gondolata az volt, hogy e
                  percben Mindszenten a gesztenyefák mögé elbujtatott széles, fehérfüggönyös,
                  vöröslámpás verandán, a kastély keleti szárnyán bizonyára vacsorára hívják
                  Vilmácskát, a leányát. Domoszlaynak, valahányszor keserű jóllakottságban émelygett
                  a lelke, mindig Vilmácska jutott az eszébe. Ez volt az a tiszta elefántcsontból
                  való, tömjénillatos, világos, szent oltár, ahová mindig megtért, akár vétkezett,
                  akár bűnhődött. Ott mindig megtalálta azt a mosolygós, pajkos, bizalmas, hízelgő
                  és megbocsátó kis arcocskát, melyen még sohasem suhant át a szemrehányás,
                  számonkérés vagy megrovás borongós felhője.</p>
               <p>- De szeretném az ölembe venni és egy hosszú, meleg öleléssel megáldani az ő nagy,
                  szent gyermeki tudatlanságát. Miért nem vagyok én tulajdonképpen otthon? -
                  kérdezte a maga bűnbánó énjétől, akit a hirtelen felriadt férji és apai tudat most
                  a családi élet tiszta, márványszegte fehér partjai felé sodort.</p>
               <p>A száján még ott érezte a szőke hajtömegek ámbráját, a kezében még ott zsibbadt a
                  karcsú és ruganyos test tapintásának emléke, a dobhártyája még utánarezegte a
                  vallomások, becézgetések, diadalmas kitörések, félénk és szemérmes könyörgések
                  szakadozott szótagjait, de boldog kielégülés és diadalmas megnyugvás helyett mély
                  bánatot és csömört cipelt az öntudatában.</p>
               <p>- Pedig a bárónő a legtökéletesebb asszony, akár a romantikus poézis, akár a
                  tudományos faj- és egyenértékelés beállításában nézem. Tökéletes szépség, szédítő
                  intellektus, a legérzékenyebb és leglángolóbb vérmérséklet... s emellett oly
                  elbájoló és finom, mint egy tizennégyéves madonna s ami talán az egészben a
                  legfontosabb: ezúttal ellenállhatatlanul és végzetesen szerelmesnek látszik Milyen
                  szép volna, ha örülni tudnék annak, hogy ez az asszony az ő ragyogó fiatalságában
                  éppen az én utamba került, hogy az a millió és millió véletlenség, ami mindezeknek
                  kialakulásához szükséges, pontosan úgy találkozott össze, hogy Stefánia
                  szerelmének én legyek a tárgya... és mégis... én egyenesen kifosztottnak és
                  megalázottnak látom magamat... nem Isten hallatlan maliciája, az élet gúnyja és
                  sorsom kegyetlen átka ez?</p>
               <p>- Miért vagyok szomorú, elégedetlen, miért vagyok tele bűntudattal és
                  szégyenkezéssel és megbánással? Kispolgári lelkiismeretfurdalás, a dologtalan
                  ember neuraszténiája, öreges gyámoltalanság, éretlen kamasztelhetetlenség, vagy
                  babonás tradíció, családi atavizmus ez? Annyi bizonyos, hogy egész életem - nem
                  szégyen ez? - a szerelmi örömök sorvasztó vágyában, a kielégülés hasztalan
                  keresésében és a becsapott fantázia, a kielégületlenül maradt idegek, a fenékig
                  meggyalázott öntudat összeomlásából áll. Ha ilyenkor valaki beleláthatna a
                  lelkembe, halálra kacagná magát egy negyvenéves suhanc bárgyu elesettségén.</p>
               
            </div>
            <div type="chapter">
               <head>
                  III. Az utolsó Domoszlay.
               </head>
               <p>Domoszlay Lászlónak az ország déli szélén volt a birtoka, közel a Drávához, ahova
                  családja a Felvidékről vándorolt alá, miután őseinek hevesmegyei évszázados nemesi
                  uradalmát elcserélte előbb gömöri, majd jó baranyai földekkel. Ilyenformán László
                  új földesúr volt a Hegyháton. Atyja, Virgil, az alkotmányos éra beálltával, a
                  hetvenes évek elején vette a mindszenti hatszázholdas, szeszgyárral és malommal,
                  pompás állatállománnyal és fundus instruktussal ellátott birtokot, amely valamikor
                  az Esterházy-féle hercegi uradalmakhoz tartozott. Virgil jó gazda, közömbös
                  természetű ember és higgadt szabadelvű párti hazafi volt. Három tulajdonság, amely
                  elegendő volt ahhoz, hogy a birtok aránylag nagy jövedelmet hajtson, gazdáját
                  mandátumhoz, szeszkontingenshez, simmentali fajtehenekhez, vasúti
                  megállóhelyhez, jó törvényhatósági úthoz és derekasan megépített kanálishoz
                  juttassa, hogy a legelőjét lecsapolják s a tagosításokban figyelemreméltó
                  előnyökre tegyen szert.</p>
               <p>Kegyúri templomában buzgón és őszintén imádkoztak érte az ő derék svábjai, a
                  birtokára olyan jelzálogkölcsönt kapott, amelynek terheit magával az adóleírással
                  is tudta törleszteni, kis szőlőjét a legnemesebb amerikai vesszőkkel regenerálta a
                  mindenható állami támogatás: a párt vezérének és a liberális kormányoknak bőkezű
                  elismerése a mamelukságáért. Virgil lassankint ezer holdra növelte a mindszenti
                  uradalmat s ki tudja, nem veti-e meg alapját a Domoszlay-dinasztia reneszanszának,
                  ha a nyolcvanas évek végén hirtelen itt nem hagyja derék svábjait, szántóvető
                  masináit és aratógépeit és le nem költözik a kegyúri temető engedelmes,
                  megbízható, fehér és hideg gárdájába. László akkor tizenhat éves volt, özvegy
                  édesanyja a gyámhatóság engedelmével bérbeadta a birtokot s azóta állandóan
                  árendások gazdagodnak a mindszenti földek dús terméséből.</p>
               <p>Tizenhat esztendős korában a fiatal Domoszlayt behozták a városba, öreg kanonok
                  nagybátyjához, Grónay Mihály prelátushoz, hogy a gimnázium utolsó két esztendejét
                  nyilvános iskolában, a ciszterciták szigorúan vallásos és tudományos nevelése
                  alatt végezze. Koránfejlett, túlságosan magas, izmos, vállas fiú volt László,
                  akinek fizikumát a mindszenti élet egyszerű és egészséges higiénája, apjának
                  majdnem rusztikus életnézete, a tiszta erkölcs és puritán környezet hatalmassá
                  duzzasztotta, vérét megsürítette, de fantáziáját korlátolttá, félénkké, majdnem
                  gyávává tette. Otthon is pap volt a nevelője, az egyedüli társalgója, barátja,
                  főnöke, bírája és gondviselője, nem csoda, ha valami félszeg zárkozottság,
                  ügyetlen arisztokratizmus és sóvárgó vallásosság csirázott a lelkében. A szomszéd
                  nemes úrfiak társaságát nem szerette, mert azok kigúnyolták a nők körül való
                  tudatlansága, naivsága és lelkiismeretessége miatt, a falubeli fiúk és lányok
                  barátságát nevelője és anyja tiltották meg neki s a magány, a falu csendje, a
                  templom tömjénfüstje, amely minisztrálás közben egész lelkét átitatta, merengővé
                  és aszkétává tették. Latinul, németül, franciául, angolul már tizenöt éves korában
                  folyékonyan beszélt, ismerte a klasszikusokat, a történelmi dátumokat, a szentek
                  legendáit, az egyházművészet remekeit, jártas volt a mértanban és a
                  csillagászatban, de környezete gondosan elzárt előle mindent, ami a modern
                  gondolkozás izgalmas szépségeit, a gyakorlati élet egyszerű ismereteit, a
                  megélhetés feltételeit, a társadalom problémáit megismertette volna vele. Ez az
                  élet folytatódott a kanonok házában s amikor két év mulva tömérdek memoralizálás,
                  lelki gyakorlat, logaritmuskeresés és teológiai propedeutika után letette az
                  érettségit, bámulatosan tudta Aristoteles logikáját, Szent Tamás dedukcióit, az
                  esztétikát Plotintól Baumgartenig, a történelmet Herodotostól Thiersig, ismerte
                  Homerost és Virgiliust, Dantet, Torquato Tassot és Miltont, a Zalán futását és
                  Arany Toldiját, kisujjában volt Bougod, Didon és Kempis Tamás, tökéletesen ismerte
                  az ókori Egyiptom és a Szentföld geografiáját, Kant, Laplace kosmogoniai
                  elméletét, de egyetlen szót sem hallott Darwinról, Marxról és Nitzschéről, nem
                  tudta, mi a különbség a postai meg a vasúti szállítás között, álmélkodott, ha
                  valaki börzéről vagy értékpapírokról beszélt, nem hallotta Taine, Comte,
                  Dosztojevszkij, vagy Zola nevét, ha csak nem egy sorban a rablók, tolvajok,
                  eretnekek, nihilisták, anarchisták, királygyilkosok és szocialisták nevével.
                  Ámbár azokról is csak annyit hallott, hogy ők az Antikrisztus szolgái, akiknek
                  Isten megengedi ördögi cselszövényeiket, hogy a hívők lelkét próbára tegye és
                  kísértetbe vigye az emberiséget. Minden este teljes rózsafüzért imádkozott el,
                  hogy ne vigye őt kísértésbe és szabadítsa meg a gonosztól, ámen. Érettségi előtt
                  állott, amikor édesanyja is meghalt s László árva maradt az ő gyermekded, naiv
                  lelkével és szinte leányos ügyefogyottságával. Tizennyolc éves korában még nem
                  ízlelte asszony csókját, még nem érintett női keblet, bár dús és piros vére
                  leírhatatlan kínszenvedéseket okozott neki és reggelenkint sápadt arccal, kék
                  karikával körülrajzolt révedező szemmel, megrogyó térdekkel, szédülő fejjel
                  támolygott a török mecsetből átalakított templomba: ministrálni a gyóntató
                  atyjának.</p>
               <p>Nem csoda, hogy mikor beiratkozott a budapesti egyetem fakultására s pompás kis
                  garszon lakásában rávirradt a szabadság és függetlenség napja, mintha szédítő
                  magas torony tetejéről zuhant volna le, egyszerre elmerült a reális élet puha,
                  meleg, tajtékzó, gőzölgő iszapjában. Segített neki ebben egy kollégája, aki
                  korrepetitor gyanánt mentoroskodott körülötte. Halász Tivadarnak hívták a vénülő
                  jogászt, aki ujságokba írt s az ifjúsági körben vezérszerepet játszott, eleinte
                  mint a püspökök jól szituált klerikális ügynöke. Halász, amikor erkölcstelen
                  életmódja, pazarlásai és nyilvános botrányai miatt főúri pártfogói cserbenhagyták,
                  egyszerre a legradikálisabb széltolóvá lett, aki valaha csak megfordult a dekadens
                  nagyvilági hölgyek, a szociológiát dicsőítő politikai kalandorok, a hitehagyott
                  papok, az eladósodott dzsentri-tisztviselők, a tehetségtelen könyvmolyok,
                  szélhámos orvospszichiáterek, sovány és idegbeteg félszűzek, iszákos tudósok,
                  züllött pedagógusok, okkultista színészek és az ezeket pénzelő új milliomosok
                  zsúrjain. Ez a szabadszájú és szabad lelkiismeretű, koravén kéjenc egyébként
                  ravasz, hideg, számító lélek volt, aki előadásokat tartott a fourierizmusról,
                  lelkes tirádákat zengett az orosz diákkisasszonyok máriamagdolnai erényeiről,
                  lázasan harsogott a kapitalista középosztály, a henye és bigott arisztokrácia, a
                  kizsákmányoló bankokrácia ellen - de ő maga mindennap zsidó mágnások asztalánál
                  vacsorázott, kétfogatú kocsin járt a kártyanyereségeiből, finom és drága
                  szeretőket tartott és titokban jó házasságról és bankigazgatásról ábrándozott.
                  Teljes energiával tört e cél felé, éppen úgy, mint ahogy azelőtt egy püspök
                  műkincseit lopkodta és elhatározta, hogy jószágkormányzója lesz valamelyik
                  káptalannak vagy érsekségnek.</p>
               <p>Domoszlay naiv jóhiszeműséggel vetette magát Halász szociológiai könyvtárára, a
                  párizsi dekadens irodalomra és az erotikus művészet tanulmányozására, amikben
                  barátja kifogyhatatlan leleményességgel állott szolgálatára. A pénzét megosztotta
                  Halászszal, aki ennek ellenében tömegesen szállította neki a színházak és táncos
                  mulatóhelyek beteg virágait, a kis energiájú, hiú, becsvágyó és közönséges
                  idegzetű házmesterleányokat és a finom fehérneműben, ópiumos cigarettafüstben és
                  Verlaine-versekben hentergő dekadens házasságtörő dámákat. Olvasmányaiban a
                  Bougodok és Didonok után most az orosz és francia naturalista regények következtek
                  és az “emberi dokumentumokat” kereste mohó és telhetetlen szenvedélyességgel. Égő
                  vággyal sóhajtozott az ismeretlen és titkokkal teljes Párizs után, amelyről azt
                  olvasta, hogy egy valóságos óceán s “bármennyien és bármennyire érdeklődve
                  búvárkodják át e tengert, mindig akad egy-egy szűz hely, ismeretlen barlang,
                  virág, gyöngy, szörnyeteg, valami halhatatlan”, amit Pesten hiába keresett.</p>
               <p>Leginkább ingerelte hirtelen kiszélesedett és végtelenbe kívánkozó fantáziáját az,
                  amiről hűvös, finom és mesterkélten exkluzív fiatalságában eddig sejtelme sem
                  volt: a szennyes szépségek misztériuma, a söpredék romantikája, a csatorna
                  költészete, a csapszékek, gyári kantinok, rakodópartok és kórházak fertőzött
                  légköre. Sokszor éjszakának idején útra kelt, felfegyverezte magát az
                  alkoholmámor elszántságával és bejárta azokat a helyeket, ahova hirtelen kirobbant
                  temperamentumának lidércfénye egy Germinie Lacerteuxt, Gervaisaisnet vagy
                  Philomenet mutogatott. Sajnos, csak a legbanálisabb kicsapongások egyhangúságát
                  találta mindenütt s azoktól is visszahőkölt mindig, valahányszor a néző szerepéről
                  át kellett volna térnie a cselekvés terére. Később a Daudet-regényekben oly igéző
                  caisse territoriale felé fordult s a zugkomédiások, clownok, csavargó diákok,
                  éjjeli menedékhelyek lakói, apró csirkefogók, romlott kis leányok,
                  vándorkomédiások, elzüllött bölcsészhallgatók, pincérnők, hamiskártyások és a
                  lóversenytér garasos szélhámosai körül keresgélte a realizmus poézisét. Majdnem
                  sírvafakadt, amikor be kellett látnia, hogy ez is csak perspektívában szép, mint
                  az égen úszkáló bárányfelhő, de benne járva csak ritka, fullasztó ködtenger,
                  unalmas, roszszagú és alaktalan nyomorúság. Pesten tehát nem szép a bűn
                  sóhajtozott s szeretett volna Daudet-vel a Szajna-hidak alatt, a gyárakban, a St.
                  Maude melletti korcsmákban, a Palais Royalban, a montmartre-i füstös ivókban
                  csatangolni, drámákat keresve, amik a kloákabeliek erkölcstelenségeiben, éjszakai
                  verekedésekben, kórházak titokzatos betegei között játszódnak le.</p>
               <p>Hiába minden. Domoszlay László estétől reggelig csavargott, lábai kisebesedtek,
                  agya szédült, gyomra felkeveredett az undortól és félelemtől ismeretlen erkölcsi
                  katasztrófák előtt. Ontotta zsebéből a pénzt, agyából a kíváncsiságot, testéből az
                  életerőt, szemérméből, szenvedélyéből gyengéd, finom ösztönéből a jóravaló
                  tradíciókat, kifosztotta magát illúzióiból, hitéből, önbizalmából és
                  magabecsüléséből és még sem tudott elhelyezkedni az imádott bűn fertőjében.
                  Társasága, bálványai, szeretői, kitartottja, hamiskártyás, ingyenélő, erkölcstelen
                  környezete kizsákmányolta és kinevette. Úgy hívták: a dilettáns. A műkedvelő
                  csavargó. Az álbohém. A balek.</p>
               <p>Abba is hagyta a romlottság e kusza és affektált majmolását. Feltette, hogy
                  rendszert visz a züllöttségébe. Elméleteket tákolt össze az erkölcsi nihilizmus
                  ponyvairodalmából és függetlenítette magát Halász képmutató és önző mentorkodása
                  alól. A saját magával szemben felgyülemlett undor mindjobban az alkoholizmus
                  vigasztaló és felejtető narkotikuma felé hajszolta és belátva, hogy érzéki
                  kicsapongásokhoz nincs elég elfogulatlansága s a közönséges perverzitásoktól
                  visszariad a szemérme, férfias tivornyák terén akarta magát kárpótolni. László
                  ebben is éppolyan falusi odaadással, az őszinte, vérmes és lángoló hiszékenységnek
                  éppoly teljességével merült el, mint azelőtt a rózsafüzér és gyónás mennyei
                  misztériumába. Ha Halász Tivadar a szalónokban fejtegette Saint-Simon, Fourier,
                  Krapotkin és Lassalle teóriáit, Domoszlay László eljárt a szocialista
                  szakszervezetekbe és az asztaloslegényekkel dőzsölt szombat estétől hétfőig. Ha
                  Tivadar finoman nyalogatta a francia likőrrel telt kristálypohárka szélét az
                  éjjeli mulatók páholyában, László ősi magyar telhetetlenséggel öntötte magába a
                  legerősebb italokat s őrjöngő mámorában tört-zúzott, szórta a pénzt, verekedett,
                  míg ereje és eszmélete elhagyta s a csapszékek bűzös, szennyes padlóján
                  holtrészegen feküdt. Tüntetéseken agyba-főbe verték, razziákon igazolásra
                  kényszerítették, rosszhírű leányok kirabolták s egyszer a mentők vitték haza,
                  amikor megrendült lelkiállapotában önmagának és az egész világnak szörnyű
                  megutálása közben zsebkésével beleszúrt az ütőerébe.</p>
               <p>Ki tudja, hova vezetett volna ez, ha László egy mindenekfelett való őrült
                  kicsapongás és a Kőbányai-út árkában töltött jeges, nedves, zimankós éjszaka után
                  mellhártyagyulladásba nem esik s be nem kerül egy szanatóriumba. Itt két hosszú
                  hónapig leskelődött betegágya mellett a halál, hogy az élet szegény nyomorult
                  hajótöröttjét átvigye a nyugalom, tisztaság, rend és istenbéke örök, fehér
                  végtelenségébe. Nem így történt. László felgyógyult és lement Görögország
                  tengerpartjaira, ahol egykor őse, Domoszlay Farkas kereste Friderikával Byron
                  lábanyomát.</p>
               <p>Két esztendeig tartott, míg újra ember lett a lerongyolódott szervezetből s a
                  megcsömörlött, túlfeszített, pozdorjává tépett idegekből. Ezalatt Domoszlay átment
                  a második nagy átalakuláson, amelyen keresztül egyénisége teljesen kifordult és
                  önmagának éppen az ellenkezőjévé vált. Eleinte abból állott az élete, hogy
                  szüntelen sírvafakadt, ha a veszedelmekre gondolt, amelyek előbbi életében nap-nap
                  után fenyegették. Mikor pedig megnyugodott s teleitta lelkét az Olympus hegyeinek,
                  Odysseus vizeinek, a görög filozófia ritka, finom, napsütéses levegőjének
                  illatával, hirtelen megtagadta magát, a multját, az egész énjét, mindent, amit
                  eddig tett, gondolt, vétkezett... az erényeivel, a jóravaló ösztöneivel egyetemben
                  s megállapította, hogy akkor született, amikor betegségéből felgyógyult s ide
                  került a szépség és harmónia, a szabadság és ihlet hazájába. A fiatalság és
                  regenerálódás ősi magyar tehetségével éppoly átmenet nélkül formált magából új,
                  eleven embert, mint ahogyan lelépett a gyermekes aszkétizmus és a koravén
                  tudományoskodás piedesztáljáról. A budapesti botrányok, amelyekről azt hitte, hogy
                  sohasem felejtik el az emberek, amelyekről nem tudta, hogy majd minden kortársa
                  keresztülment rajtuk abban az időben, amelyekről később mind zavarosabb, de mind
                  túlzóbb emlékei lettek önönmagának is - meggyűlöltették vele a társadalmat.
                  Vétkezett a társadalom ellen, tehát sohasem tudott megbocsátani az embereknek s
                  elhatározta, hogy ezentúl egyedül csak önmagában keresi az élet szépségeit és a
                  szépségek értelmét.</p>
               <p>Amit gyermekkorában egyáltalán nem ismert s amit később csak piszkos és fájdalmas
                  oldaláról látott, a szerelem után támadt lelkében ellenállhatatlan, sóvárgó
                  nosztalgia. Ő azt hitte, hogy ez tudatos életfilozófia. Pedig csak a fiatal test
                  újraéledt energiáinak követelőzése volt.</p>
               <p>Ettől fogva tíz éven át leste, várta, kutatta, kergette a szerelemben elképzelt
                  boldogságot.</p>
               <p>Eszébe jutott, hogy első, még félig gyermekkori csókja után is érezte már azt a,
                  fantáziájának csodavárásai és a beteljesülés között feltűnő katasztrofális
                  aránytalanságot, ami néha egészen szerencsétlenné és életúnttá tette. Azóta a
                  mélyebb és sekélyebb szerelmi kalandok szinte beláthatatlan sorozatán esett
                  keresztül, de ez a kérlelhetetlen büntető kéz mindig lesujtott rá a kiábrándulás
                  pillanatában. És egyetlen egyszer sem jutott eszébe, hogy újra végigjátsszék egy
                  eljátszott dalt, hogy visszatérjen egy elhagyott bálványhoz, hogy még egyszer
                  merítsen egy megízlelt forrás vizéből.</p>
               <p>- Ennek az az oka, - gondolta - hogy rossz helyen, rosszkor és rosszul kerestem a
                  boldogságot. Most finoman, józanul, kiszámított taktikával, bölcs ökonomiával,
                  szinte tudományos módszerességgel látok a dologhoz. Elmém nem volt elég
                  kiművelt, idegzetem elég rezonábilis, fizikumom elég érzékeny, ízlésem elég
                  választékos s nem volt módomban, hogy magamhoz méltó szép és nagyszabású
                  asszonnyal megismerkedjem. Ez nem megy csak úgy, gyerekes hetykeséggel, az
                  alkoholtól mesterségesen felizgatott fantázia mohóságával, anélkül, hogy
                  megismertük volna a magunk egyéni ízlését. A párválasztás a fejlettség fokával
                  arányosan mind nagyobb nehézségekbe ütközik. Könyvek, képek, szobrok, szép
                  vidékek, nagyszabású, pompás fényűzés, színház, ének, tánc, művészet... művészet,
                  igen, művészet által kell magunkat képessé tenni a szerelem áldásainak
                  befogadására. Fel kell avatnunk magunkat Aphrodite Uránia papjává, ha már az élet
                  egyéb szép és hívságos értéke előtt becsaptuk az ajtót. És kereste a párját. Járta
                  a városokat, szállodákat, kikötőket, Nápolyt, Korfut, Konstantinápolyi, Brüsszelt,
                  Hamburgot... nem azért, mintha a föld, a tenger, a város, a kultúra, a sürgő-forgó
                  élet eszmei és művészi tartalma érdekelte volna... mindenütt valami meglepő érzéki
                  szenzációt, evésben, ivásban, szerelemben, narkózisban csodálatosan komplikált,
                  új impressziót keresett s ha megtalálta: legtöbbnyire gyáva volt, vagy finnyás
                  arra, hogy azt kiélvezze. Ha pedig véletlenül megpróbálta! Később is kiült mindig
                  a veríték a homlokára, ha arra a csömörre, az önútálatnak azokra a katasztrofális
                  rohamaira gondolt, amelyekkel megbűnhődött.</p>
               <p>És mégis a szállodák halljában, az operaházak foyerjében, a mulatók rácsos
                  páholyai mélyén inkognitóban utazó hercegnőket, nagy kurtizánokat, gyönyörhajhászó
                  művésznőket kutatott, az osztrigás és chiantis állványok között klasszikus testű
                  hetérák után szaglált, matrózok korcsmáiban, kikötők kőpartjain, külvárosok
                  sikátoraiban erotikus szenzációkra vadászott és ezt, csak ezt kereste a Louvre, a
                  firenzei gyűjtemények, a bécsi Belvedere, a vatikáni loggiák és a pompeji múzeum
                  falfestményein. Most látja, - s már nem is pirul miatta, mert annyira a háta
                  mögött érzi mindezt - hogy irodalmi búvárkodásának, művészettörténeti és
                  esztétikai, biológiai, antropológiai, néprajzi és történeti tanulmányainak sem
                  volt más célja, mint az eszmeileg kiélvezhető érzékiség: az asszony és a kéj.
                  Nagy fiatalkori duhajkodásai után következő minden fontoskodó esztétizálása,
                  minden hazug és képmutató tudományoskodása ebből a forrásból táplálkozott és csak
                  buja szellemi kicsapongás volt az, amelyben koncentrálni tudta tehetségét,
                  akaratát és lelkesedését.</p>
               <p>Apai és anyai ágon való őseinek vérmérséklete keveredett benne össze egy heterogén
                  temperamentummá, amely - nyugodt, síma, szófukar és lusta külszín alatt -
                  szüntelen forrongott, hánykolódott és epesztette önmagát. Apái mind dologtalan,
                  de tiszta, szemérmes, rátartó, konzervatív és dölyfös erkölcsű magyarok, anyái
                  többnyire álmodozó, verselgető, imádkozó, énekelgető, babonás német asszonyok
                  voltak Farkas és a kis Lange Lisette hajtásáig. A kis Lisette gyermeklelke is ott
                  szunnyadt László félénk és habozó lelkében, akinek még most is erőskezű apára és
                  galambszívű anyára volna szüksége. E puritán és hagyományos vérfolyamba zúgva,
                  rombolva sistergett bele a Gemma Grisi olasz kalandor jelleme, vad fanatizmusa és
                  könnyelmű érzékisége. László volt a végső, talán utolsó kilobbanása egy több
                  évszázados törzs senyvedő-hamvadó parazsának s ezt a lángot sok bágyadt színre
                  festette a beléje ivódott vérkeverék. Nem csoda, ha kedélyében ezek a hatások - a
                  maga gyermekkorának és ifjúságának egymással homlokegyenesen ellenkező
                  szélsőséges benyomásaival - válságok állandó hullámzását idézték elő...</p>
               <p>Most már útálattal fordult el a csatornától s a másik végletbe esve, a szépen
                  kendőzött, artisztikusan kikészített, művészileg stilizált, raffináltan
                  beillatosított középszerűség jobban érdekelte, mint a legragyogóbb tökéletesség,
                  ha az az erő, primitív báj, kendőzetlen természetesség rongyaiban mutatkozik.
                  Most már csak Szollohub hercegnői tudták elragadni. Londonban a társadalmi
                  szertartásosság, vallási miszticizmus és évszázados világuralmi gőg elfojtott,
                  titkos érzékiségét, Párizsban pedig azt az “aranyszemű lányt” kereste, aki de
                  Marsay eszét is elkápráztatta a maga szerelmi csodatételeivel. Ez sem sikerült. Ez
                  ellen is fellázadt turáni vérének tisztasága, amelyet még Gemma Grisi olasz
                  vérsejtjei sem tudtak egyszerű összetételükben meghamisítani.</p>
               <p>Természetes, hogy a finom, disztingvált, műveltséggel és esztétikával telített
                  élet híjával volt minden komoly, földhöztapadt munkának, minden eszmei vagy testi
                  erőfeszítésnek. Sokszor eszébe jutott, hogy az ő élete minden szépségkultusz
                  mellett is hiábavaló és céltalan. Sokszor elismerte, hogy az embernek
                  tulajdonképpen szüksége van a létért való küzdelem testi és lelki erőfeszítéseire
                  éppen úgy, mint a levegőre, vízre és táplálékra. Az embernek dolgozni kell, mint
                  az igavonó állatnak, nem azért, hogy éljen belőle, hanem, hogy organizmusát
                  elevenen, fürgén, ruganyosan tartsa, konzerválja és képessé tegye az élvezetekre.
                  Akiket a sors megfosztott a mindennapi fizikai és szellemi kényszermunka üdítő
                  áldásaitól, az kénytelen munkát keresni az érzéki örömök kultuszában. Részben
                  azért, hogy levezesse energiáinak felhalmozódott feleslegeit, részben, hogy
                  foglalkozást adjon idegrendszerének és életműszerei használhatóságát megőrizze.
                  Ezért volt ő esztéta, művészetbölcselő, régiségek kutatója, mint Farkas, a
                  domoszlói remete. De ahogy amannak nem sikerült semmi, úgy neki sem. Minden csókja
                  után halálos undort, meggyalázást és kétségbeesést érzett. Soha, soha, soha
                  egyetlen egyszer sem, sehol sem, senkiben sem talált rá a párjára.</p>
               <p>Harmincéves korára megérezte, hogy éppen az az ember nem boldogul a szerelemben,
                  aki egész életének minden vágyát, álmát, rajongását, illúzióját a szerelem
                  boldogító hatalmába veti. Oly természetesnek látszott: hazamenni, egyszerű, derék,
                  magyar földesúrnak lenni, gazdálkodni, lovagolni, vadászni, pipázni, politizálni
                  - szegény jó atyám, de boldog ember voltál te egész életedben! - és megházasodni.
                  Mert László gyanakodott, hogy eddig félreismerte önmagát. Nem olyan komplikált,
                  neuraszténiás, hipochondrikus ember ő, mint volt Frigyes, nem is olyan búskomor,
                  lemondó, passzív, szenvedő, mint Farkas; igen, igen ő egyenes ivadéka Virgilnek, ő
                  derék, komoly magyar paraszt, akinek meg kell házasodnia.</p>
               <p>És hazajött. Egy kicsit állást vállalt a vármegyénél s megkóstolta a pipázó,
                  anekdótázó, henyélő tisztviselőélet egyhangú, lágy, patriarkális örömeit.
                  Vadászott, agarászott, akadályokat lovagolt, parasztokkal bíbelődött, főispánok
                  feleségeinek udvarolgatott, bálokban unatkozott, bandériumokban vezette a nemesi
                  községek deputációját - két esztendeig. Azután letette a szolgabíróságot, miután
                  két véghetetlen hosszú esztendeig élvezte a vidéki élet mozdulatlan, üres
                  önfeledtségét.</p>
               <p>Itt észrevette, hogy rá, az ő bőven telített agyára, gyengéd és érzékeny szívére,
                  jóravaló hajlamaira, két keze munkájára, lelke bátorságára, kardjára, vérére,
                  önfeláldozására tulajdonképpen nincsen szüksége senkinek. Család, rokonság, nép,
                  társadalom, állam, nemzet, haza szépen megél nélküle is, jobb, ha nem avatkozik a
                  mások életébe. A kormányzás, közigazgatás, gazdasági élet hibátlan
                  automatizmussal megy a maga útján. Látta, hogyha a főispán, a szolgabíró, a
                  tanító, vagy a tudós beleszól valamibe, abból csak zavar, félreértés, vagy erőszak
                  és igazságtalanság származik. Az emberek nem akarnak boldogabbak lenni, mint
                  amilyenek és nem engedik magukat akaratuk ellenére boldogítani. A munkás nem
                  dolgozik többet, mint amennyire képes, a gyáros nem fizet magasabb munkabért, mint
                  amennyit muszáj, a parasztság büszkén vonul be katonának, a hivatalnok csak azt
                  számítgatja, mikor mehet penzióba, a gabona ára tűrhető, a szőlőket felújították
                  amerikai oltványokkal, egész Európa békés, nyugodt, pedáns, polgári örömökben
                  nyujtózkodik, a diplomaták és katonák csak parádéznak, háborúval csak a japánok és
                  oroszok vesződnek egy kicsit, egy új táncfigura, egy új villamoskörte, vagy egy
                  új szérum feltalálása jobban érdekli az emberiséget, mint a történelem akármelyik
                  hadvezére vagy hősi tragédiája.</p>
               <p>Úgy látta, hogy az emberek - tróntól le az utolsó cselédkunyhóig - csak a maguk
                  legintímebb ügyével-bajával foglalkoznak. Nagy történelmi távlatok meglátásához
                  éppen úgy hiányzik a szemmértékük, mint ahogy nincsen műszerük az emberiség
                  problémáinak megmérésére. Senkinek sem fáj a feje a nagy világfájdalmak miatt,
                  mint Farkas idejében és a mult század közepén s bajos volna feltételezni, hogy a
                  mai paraszt, a külvárosok munkásnépe, vagy a kávéházak, mulatók, városi
                  könyvtárak, műkiállítások és körutazások ifjúsága odaálljon a barrikádra. A
                  mártírtermelő erő egészen kiveszett az emberekből. Az idealizmus az élcelődők, a
                  kabarék, a vígoperák és a hírlapi krokik műsorából is kikopott már, annyira
                  banális lett ez a fogalom.</p>
               <p>Kormányformával, államérdekkel, faji aspirációkkal, nemzeti hagyományokkal senki
                  sem törődik, de mindenki jó közigazgatás, olcsó közlekedési eszközök, sok és
                  fényes kulturális szórakozás, népművészet és ingyen szimfonikus előadások után
                  kiabál. A büntetőjog elasszonyosodik és belefullad egy szentimentális humanizmus
                  iszapjába, a csecsemővédelem, a közegészségügy, az aggbiztosítás egy nagy
                  nemzetközi pelenkába csavarja az egész emberiséget, nem az altruizmus, hanem a
                  divat, az affektált, finnyás higiéne és a rúttól, a szenvedéstől és az
                  erőfeszítésektől irtózó, finomkodó civilizáció pelenkájába.</p>
               <p>Így hentereg, nyujtózkodik a világ s Domoszlay mit tehet okosabbat?
                  Megházasodik.</p>
               <p>Elveszi a szomszéd földbirtokos leányát, nagy, szép, fekete szeméért s azért, mert
                  családot akar alapítani. Két-három évig nem is történt vele semmi. Igaz, hogy
                  felesége rideg és szertartásos egyénisége, jellegtelen és szinte túlvilági
                  szépsége, mint a német nazarénus iskola képei, soha egy pillanatra sem
                  lobbantották lángra a fantáziáját, de csókjai után nem is érezte azt a förtelmes
                  megbánást, gyilkos kiábrándulást és marcangoló csömört, legfeljebb kis könnyen
                  eltűrhető bágyadtságot és sajnálkozást, unalmat és roppant tiszta, öreges, bölcs
                  filozófiát. De neki köszönhette, hogy szép, okos, drága kis lánya van s hogy az
                  első évek nyugalmában derekasan megismerkedett művészi szenvedélyeinek tárgyaival.
                  Rendbehozta Farkas és Virgil könyvtárát, gyüjteményeit, sok szép példánnyal
                  gyarapította múzeumát, artisztikus berendezésével földi paradicsommá változtatta
                  mindszenti kastélyát. Aztán... három-négy év multán, Hedvig valami fájdalmas
                  megértéssel visszaadta neki a szabadságát és László azóta folytatja utazásait,
                  kalandjait, szépségkereséseit és a lusta érzéki boldogság után való hajszát...
                  ahogy és ameddig lehetett. Emberekkel keveset érintkezett. Mindig félt, hogy
                  valaki visszaidézi ifjúkori botlásait, amelyeket magábamerült, gőgös,
                  arisztokratikus lelke szégyelt. Nem mintha becstelenségek vagy bűnök integettek
                  volna feléje a multból, de azért, mert hogy mostani egyénisége oly messze esik
                  attól a túlságosan demokratikus viselkedésű, hóbortos, iszákos és duhaj fickótól,
                  akit akkor Domoszlay Lacinak hívtak a kocsmákban.</p>
               <p>Közben azonban finom testalkata mélyén újból apró alterációk jelentkeztek. Egyszer
                  tüdőcsúcshurutot, másszor gyomorbajt, aztán neuraszténiát konstatáltak az
                  orvosai, a szíve rendellenesen vert, olykor kevéske hipochondria is hozzájárult
                  mindehhez - egy szép napon azt vette észre, hogy semmi sem érdekli a világon, csak
                  ő maga. De ezzel az eggyel aztán temérdek baja akadt. Minden nagy műveltsége,
                  finomsága, érzékenysége, szemérmessége, kiábrándultsága és érzékisége összefogott,
                  hogy magas és vastag falat emeljen önmaga és az élet közé. Nem gyűlölte, nem nézte
                  le, nem vetette meg, nem félte, nem gyanúsította az embertársait: csak únta őket.
                  Únta az arisztokráciát, amelyhez vérségi kötelékek fűzték, únta a dzsentrit,
                  mellyel közös sors, vagyoni viszonyok és életmód fűzte össze, únta a városi
                  polgárt, akihez kultúráltságának nívója, világszemléletének közössége fűzte, únta
                  a falut, amelyhez lenyúltak a tradíciói, mint kavicsos, kemény talajba a fenyőfa
                  gyökerei. Csak könyvei között találta meg önmagát, azt a pesszimista és saját
                  lelkét marcangoló bölcselkedőt, aki szeretne öntudatosan és szisztematikusan
                  boldog lenni, egyénien, anélkül, hogy valamit fel kellene áldoznia társadalmi és
                  családi hagyományaiból, szeszélyeiből, neveléséből és szokásaiból. Az egész életet
                  ismerte: részint tapasztalataiból, részint könyveiből, részint embertársainak
                  példájából. Nem maradt belőle más, csak ő maga.</p>
               <p>Ezt az egyetlen princípiumot szerette volna legtökéletesebbre kicsiszolni, a
                  legművészibben dekorálni, a legboldogabban konzerválni. Minden életelvet
                  tiszteletben tartott, de magára nézve mint hasznavehetetlent, mindent
                  visszautasított: boldog szeretett volna lenni.</p>
               <p>- Utolsó hajtása vagyok a Domoszlayaknak - gondolta - a leányom majd férjhez megy,
                  neve, vére, családja átömlik egy másikba, a Domoszlayak kiélték magukat,
                  fölszívták az olajat, amely égő mécsüket eddig táplálta, önmagába roskad a család
                  pislogó kanóca, én vagyok az utolsó lobbanása ennek a lángnak, nincs más célja az
                  életemnek, mint én magam. De hol találom meg önmagamat? A könyvekben? A hazában? A
                  fajtámban? A munkában? A könyvek mind jobban eltávolítanak, a hazám mindinkább
                  eltávolodik tőlem, a fajtám elidegenül és meggyanúsít, túlnéz rajtam, idegen
                  bálványokat imád, akiket nyugaton keres, a munka kifáraszt és megcsal, mert gondot
                  és verejtéket ad és magamból lop el valamit, ahelyett, hogy megjutalmazná a
                  Domoszlayak hatszázados szenvedéseit.</p>
               
            </div>
            <div type="chapter">
               <head>
                  IV. A 111. szonett.
               </head>
               <p>A háború alatt sokat volt mindszenti kúriáján Domoszlay. Nem mintha gazdagságával
                  vagy nobile officiumokkal foglalkozott volna; az elsőhöz nem értett, haszna sem
                  volt belőle, bérlőjével való szerződése nem is adott módot, hogy megbarátkozzék a
                  föld hasznothajtó természetével; az utóbbit serény és rendjelekre sóvárgó
                  barátaira bízta.</p>
               <p>A falut azért szerette, mert magának élhetett benne, a maga kénye-kedve, szeszélye
                  és szomorú fáradtsága szerint. Ez volt az a bázis, ahonnan mulandó energiáit
                  időnként fölfrissítette. Ezt az újjáteremtő erőt a föld, az erdő, a kert, a
                  levegő egészséges kipárolgásából, örökkévaló csendes közönyéből és egyszerű
                  bájából merítette. És sok időt búvárkodott át a kastély könyvtárában, amelynek épp
                  olyan szenvedéllyel adta át magát, mint egykor a szerelemnek. Ha megúnta a
                  könyveket s a családi élet idillikus unalmát, hirtelen fölutazott Pestre, amelynek
                  bábeli zűrzavarában folytatta keresgélését régi rögeszméje, egy egyetemleges
                  szépségű nagy szerelmi szenzáció után.</p>
               <p>Itthon eszébe sem jutott ez a beteg nosztalgia, igaz, hogy alig látott maga körül
                  figyelemreméltó asszonyszemélyt. A környék mágnás és dzsentri asszonyaival
                  hamarosan leszámolt. A kisvárosi dámák nevetségessé váltak az érte való
                  szemérmetlen versengésükben. A kastélya tele volt asszonyokkal, de egy Domoszlay
                  rangján alul valónak tartotta, hogy szemlét tartson a cselédség között.</p>
               <p>Mindössze egyszer történt, hogy kalandja akadt otthon, házanépének egy finom, de
                  szerény és szemérmes tagjával.</p>
               <p>Szép, de kissé fülledt meleg júniusi délután volt. A parkban sétált Domoszlay s
                  ott egyedül találta a kislánya házitanítónőjét. A szép és okos tanárnőt, bár
                  asszony volt, Eliz kisasszonynak hívták, mert felesége és leánykája megszokták a
                  kisasszony szót, amióta nevelőnő került a kúriába.</p>
               <p>Domoszlay unatkozott. Megállt a tanítónő előtt és megbiccentette a fejét. Eddig
                  észre sem vette még, bár két hónap óta majdnem mindennap együtt ebédeltek.</p>
               <p>Egyszerű, finom kis zuga volt ott a parknak, apró vízerecske mellett, görcsös
                  fűzfák és szentjánoskenyérbokrok között. Eliz mohos kőpadon üldögélt egy félkarú
                  Dryad nedves, omladozó képmása alatt. Az asszony ránézett Lászlóra és
                  kimondhatatlan zavarba jött. Nyár volt, egyedül voltak. Fiatal, üde, karcsú és
                  szépvonalú teste párolgott az asszonynak, messziről a gőzcséplőgép zúgása
                  hallatszott, a ritka, kékes-aranyos levegőben darvak és vadludak húztak a közeli
                  nedves rétek felé, a patak partján legelésző nyáj kolompja rekedten olvadt a
                  madárkiáltás, gépzúgás, vízcsobogás és lombzizegés halk szimfóniájába. “Eliz
                  kisasszony” egy könyvet tartott a kezében s amikor Domoszlay megkérdezte, mit
                  olvas - nedves szemekkel, valami titokzatos bizalmassággal, nagy, véletlen
                  boldogság reszkető előérzetében, szótlanul átnyujtotta neki Shakespeare
                  szonettjeit. A 111. verset olvasta éppen:</p>
               <p>Oh for my sake do you with Fortune chide</p>
               <p> The guilty goddess of my harmful deeds</p>
               <p> That did not better for my life provide</p>
               <p> Than public means, which public manners breeds.</p>
               <p>Meghatotta ez a gyengéd és őszinte panaszkodás és leült Eliz mellé.</p>
               <p>Vádold a sorsot, óh vádolhatod,</p>
               <p> Ő a hibás, ha életem hibás;</p>
               <p> Mért, hogy csak ily silány állást adott,</p>
               <p> Miben silány lesz erkölcs és szokás.</p>
               <p>Akkor először nézte meg szép, komoly fejét, sötét hajfürtjeit, klasszikusan ívelt
                  nyakát, amelyen sötét pihék árnyékolták az elefántcsontszínű bőrt. Az arcán szelíd
                  ijedtség és elfojtott zavar pirult, a szeméből amelynek mélysége és feketesége
                  beárnyékolta sovány arccsontjait, szinte kétségbeesett vágy lobogott.</p>
               <p>Álmélkodva nézte ezt az igénytelen, de elragadó jelenséget és halkan beszélgetett
                  vele Shakespeare szerelmeiről.</p>
               <p>- Nem érdekes, hogy Shakespearenél minden nagy szerelem első látásra vet lobot s
                  rögtön el is éri azt az emberfölötti magaslatot, ahol a tragikum ólálkodik? Így
                  lett szerelmes Hero és Leander, Romeó és Júlia, Troilus és Cressida, Hamlet és
                  Ophelia, Antonius és Cleopatra, Othello és Desdemona. Shakespearenak az volt a
                  hite, hogy az igazi nagy szerelemnek nincsenek előzményei, nincsen bevezetése,
                  hanem egyszerre elborul az ég, megszakadnak a felhők s a fa alá menekülő
                  pásztorfiút lesújtja a villám.</p>
               <p>Hogy mit felelt erre Eliz, arra Domoszlay már nem emlékezik. De annál jobban
                  emlékezik az első és egyetlen odaadás nagyszerűségére és arra a boldog, isteni
                  elragadtatásra, amely azt követte...</p>
               <p>És azóta sokszor, majdnem mindennap eszébe jutott, hogy ez volt az egyetlen csók
                  az életében, amelynek nem volt keserű utóíze. Amelynek elcsattanása után azt az
                  isteni elragadtatást érezte, amiről hosszú, öt évi hiábavaló őrült hajsza után már
                  tökéletesen lemondott. Ez volt az első és utolsó... Mert aztán nem történt
                  semmi.</p>
               <p>Másnap viharos lelkendezéssel kereste a vele való találkozást. Az asszony kitért
                  előle. Harmadnap megállította és könyörögni akart neki ő, Domoszlay László, aki
                  még minden asszonytól megfutott az első csók után. Nem is juthatott szóhoz. Az
                  asszony elpirult, szeme megtelt könnyel és odasúgta Domoszlaynak:</p>
               <p>- Az Istenre kérem... felejtse el.</p>
               <p>Azóta állandóan és elevenen érzi, mily mélységes megbántást érzett gőgös férfiúi
                  szívében. Egyszerre átcsapott a legképtelenebb közönyösség fitogtatásába.
                  Voltaképpen pedig úgy volt, hogy egyfelől a feleségének jelenléte, másfelől az
                  önmagával való elégedetlenség és Eliz visszautasító magatartása tökéletesen
                  megbénította.</p>
               <p>Végül is megúnta ezt a méltatlan helyzetet és hirtelen elutazott Domoszlóról.
                  Pestre ment, onnan Bécsbe, de megundorodott minden régi emléktől és új kísérlettől
                  s napról-napra elviselhetetlenebb lett vergődő, hiú rögeszméje. Fékezhetetlen
                  dühvel kérdezgette folyton magától, hogy Eliz fenyegető, néma, dacos, szenvedő
                  passzivitással miért állta útját minden újabb közeledésnek. Miért? Vár talán
                  valamit?</p>
               <p>Ha vár, akkor kitelik attól a kis, önhitt teremtéstől, hogy egy minden gátat
                  szétromboló, nagy és kétségtelenül bebizonyított örök szerelemre vár. Ha nem vár
                  semmire, ha véglegesen befejezte a maga rövid, egyetlen fejezetével az egész
                  Domoszlay regényt... akkor... és ez látszik valószínűbbnek... akkor Eliz nem
                  szereti őt.</p>
               <p>Domoszlay szíve halálosat dobbant, amikor arra gondolt, hogy Eliz nem szereti őt.
                  Fizikailag kínlódott és dühöngött és szinte bősz haraggal jogot formált ahhoz,
                  hogy Eliz halálosan szeresse őt. Emellett szinte az sem érdekelte, hogy övé lesz-e
                  Eliz, akár csak egyetlen egyszer is. Sőt azt a gondolatot, hogy Eliz szerelem
                  nélkül pusztán hiúságból, vagy szervilizmusból, unalomból vagy a saját fiatal
                  temperantuma követelőzéséből fogadja el az ő csókjait, egyenesen elutasította
                  magától, mint a saját szerelme meggyalázását. Ha Eliz szerelem nélkül a szeretője
                  lesz, akkor közönséges, hitvány és becstelen kis nőszemély, olyan, akivel egy
                  pillanatig sem szabad lelkileg foglalkoznia. Nem, akkor nem is kell a csókja. Eliz
                  csak úgy kell neki, ha odaadása egy tiszta, büszke, higgadt és meggondolt lélek
                  szerelemben összeomlott szemérmességének égbekiáltó bizonyítéka.</p>
               <p>Észre kellett vennie, hogy itt kényszerképzetek ejtették hatalmába az eszejárását.
                  Bármire gondol, bármivel foglalkozik, vita, társalgás, írás, olvasás, evés,
                  szivarozás, tervezgetés, szemlélődés közben odaszúrja, fonja, csavarja magát az
                  Elizre való emlékezés édes fájdalma, a vágy és töprengés, a hiúsággal és gőggel
                  gúnyolódó rögeszme, amit a maga nevén sohasem mert, nem akart, szégyelt kivallani:
                  hogy életében először, negyvenöt éves korára végre szerelmes lett valakibe, aki
                  éppen úgy vonzza az érzéseit, mint amennyire taszítja a komoly, férfias, józan
                  intellektusát. Az volt a szerencsétlensége, hogy akkor lett szerelmes, amikor már
                  szeretett volna megöregedni. Két emberre esett szét az egyénisége s e két dühös
                  ellenfél viaskodását nem bírta ki sokat szenvedett öntudata. Két hétig állta a
                  számkivetést Pesten. Álmatlan éjszakák, unalmas, kínos, üres nappalok után,
                  amelyekben hiába keresett narkotikumot csökönyös feminin szeszélyének
                  elhallgattatására - azzal az elhatározással ment vissza Mindszentre, hogy Elizt
                  véglegesen a szeretőjévé teszi. A parkban kereste a találkozást. Eliz Shakespeare
                  szonettjeit olvasgatta megint s ahogy észrevette, tiszteletteljes fejbiccentéssel
                  üdvözölte őt, mint alkalmazott a főnökét. Kissé meghökkent Eliz ridegségétől, de
                  aztán hirtelen összeszedte magát és a legkomolyabb szertartásossággal - mintha
                  csak házasságot ígért volna - felajánlotta neki a barátságát.</p>
               <p>- Nem értem önt - válaszolt az asszony s a szemében megcsillant egy súlyos,
                  szemérmes, szemrehányással teli könnycsepp. - Mi nem értjük meg egymást és én
                  félek, nagyon félek öntől.</p>
               <p>Igen, egészen tisztán emlékszik a szavaira. Megdermedve a meglepetéstől, pár
                  pillanatig némán bámult maga elé, az asszony pedig felemelkedett és lassú
                  léptekkel vonszolta magát a kastély felé. A könyvet - kínos zavarában bizonyára -
                  ott felejtette a padon. László - ugyancsak tétova idegességében - felemelte azt s
                  olvasgatni kezdte, ahol a lapok maguktól szétnyíltak. A 111. szonett volt:</p>
               <p>Mért, hogy csak ily silány állást adott,</p>
               <p> Miben silány lesz erkölcs és szokás...</p>
               <p>Ezzel vége volt a regény második fejezetének is.</p>
               <p>A visszautasítás után futva menekült ismét Budapestre s azóta itt kínlódik sértett
                  hiúságában és emésztő vágyában, amelyekre, úgylátszik, reménytelenül keresi a
                  Stefánia-féle narkotikumokat is.</p>
               <p>Sötét embergyűlölet kerülgette. A melankólia amúgy is családi betegség volt a
                  Domoszlayaknál s László úgy találta, hogy most, háború alatt, amikor minden ember
                  kimeríti életképességének és teremtő erejének legszélső teljességét, a melankólia
                  nemcsak betegség, de egyenesen becstelenség.</p>
               <p>Azért gyűlölte embertársait, mert irígyelte őket. Sokszor, álmatlan éjszakán,
                  önvádtól és tehetetlenségtől fölbőszült egzaltációval, szeretett volna
                  kiszaladni az utcára, benézni a háborús üzemek műhelyeibe, a kormányzat éjféli
                  üléseire, a gyárak verejtékező munkásai közé, a klubba, ahol a haza sorsán
                  tanácskoztak, a kártyabarlangba, ahol felejtenek, a mulatókba, ahol élveznek, az
                  utcára, ahol villanyfény mellett is továbbfolyik az okos, gondos, odaadó,
                  fáradhatatlan munka... szeretett volna a tömegek közé kiszaladni és telekiabálni
                  az emberek fülét:</p>
               <p>- Hogy irígyellek titeket, ti boldogok, akik végtelen sok apró pillérre
                  építettétek jó kedvetek és megelégedettségtek templomát. Akik tudtok hinni valami
                  rendeltetésben, belemerülni mindennapi, kicsinyes, de okos feladatok
                  megoldásába, nézegetni magatokat a népszerűség tükrében, melegedni a fanatizmus
                  tüze mellett, nagy ábrándokban elégni, hóbortokban nevetségessé válni, rajongásban
                  üdvözülni, vagy akár egy apró kedvtelésben elszórakozni, állatokat, virágokat
                  szeretni, az izmok tornájában kifáradni, színházban siránkozni, vagy hahotázni,
                  hivatalért, rendjelért, címért, rangért sóvárogni... mert mindegy az, akár egy
                  világot, akár egy asztaltársaságot hódít meg az ember, csak tudjon örülni a
                  hódításnak. Ó, boldog részegek, boldog babonásak, boldog cinikusok, boldog
                  becstelenek, hogy irígyellek benneteket, életetek teljességeért, kebletek
                  forróságaiért, apró örömeitek és parányi bánataitok múló epizódjaiért, izgatott
                  álmaitok és édes pihenéstek kisded szenzációiért! Mit tudjátok ti, hogy vannak
                  olyan emberek is, akik mindezeknek alatta vagy fölötte állanak, a földet útálják,
                  az eget nem érik el, az éjszakát átvizionálják, a nappalt átunatkozzák... mit
                  tudtok ti azokról a Szent Antalokról, akik anyaggá szeretnének válni, eloszolni a
                  minden istenségű világegyetemben mert elszakadtak a földtől, mint egy meteor,
                  amely céltalanul kering az éterben!</p>
               <p>De nem ment ki az utcára ehelyett nagy adag veronált szedett be, amitől kábulva,
                  lerongyolt idegekkel, nyitva maradt szájjal, dagadt szemhéjakkal, mereven
                  kifeszített tagokkal párnájára hanyatlott és átadta magát az öntudatlanságnak.</p>
               
            </div>
            <div type="chapter">
               <head>
                 V. Janus két arca.
               </head>
               <p>Domoszlayt nyugtalansága néha a másik végletre ragadta. Sóvárgott az emberek után,
                  akik lerántsák az életbe, az apró banalitások üdítő, friss és szórakoztató
                  realitásaiba, elfecsegjék neki eleven ujság gyanánt a legújabb híreket és
                  visszavezessék a szükséges és hasznos érdeklődések népes és vidám országútjára.
                  Hírlapot úgyis alig olvasott Domoszlay. A háború, amely eleinte magával ragadta és
                  fascinálta, most már úntatta és felbőszítette. A hazafias frázisok együgyű, vagy
                  szemtelen hazugságai émelyítették, a politika idegessé tette.</p>
               <p>Különben úgy vélte, hogy a politika ma éppen olyan életpálya, mesterség,
                  foglalkozás, kenyérkereset, mint a tanárság, vagy a patikusság, vagy a börzén
                  való ügynökösködés. Azoknak az időknek már régen vége, amikor a születés, a
                  nemesség, magyar fajhoz való ősi kapcsolat kötelességükké tette vagy tette volna a
                  Domoszlayaknak, hogy politizáljanak. Aki még ma is hazafiúi kötelességének érzi
                  azt, hogy minden megaláztatások, gyanúsítások, brutális támadások és félreértések
                  ellenére véres fejjel és vonagló szívvel verekedjék a haza boldogulásának ilyen
                  vagy amolyan felfogásáért, az úgy jár, mint teszem a geszti gróf, akire Domoszlay
                  mindig úgy nézett fel, mint például az egyiptomi piramisokra, vagy az indiai
                  templomok kőrengetegeire: nézte, bámulta, csodálta, imádta, de nem értette és
                  majdnem sajnálta: mennyi emberfeletti erő pazarlódik el a roppant bálványember
                  kötelességtudásában! Ő azt hiszi, hogy lehet még, hogy érdemes még, hogy szükséges
                  még a közdolgokkal foglalkozni. Most, amikor már a vak is látja, hogy a
                  világtörténelem kormánykereke eltörött s az emberiség sorsát a gyávaság,
                  esztelenség, bosszú és barbárság orkánja sodorja ismeretlen zátonyok felé. Nem,
                  most minden tiszta ember álljon el az útból, hadd tombolják ki magukat a tömegek -
                  négy és félesztendei lenyűgözöttség után. Négy és félesztendeig egy egységes,
                  nagy, megtámadhatatlan és megbírálhatatlan akarat fogta le az emberek izgága
                  temperamentumát. Egy ember parancsolt és a többi engedelmeskedett. Ez kissé sok
                  volt a lelkeknek. Most ledobják magukról a zabolát és nyihogva, rugva,
                  harapdálva, ficánkolva száguldoznak a szabad mezőkön, amelyek fölött kisütött az
                  Anarchia meleg, rothasztó és izgató napja. Most a rejtett odukból, a hivatalok,
                  gyárak, titkos egyesületek, dohos pincelakások és füstös dolgozószobák, porlepte
                  könyvtárszobák és rozoga katedrák repedéseiből kimásznak a felocsúdott
                  emberbogarak és elkezdenek cselekedni. Miután évek során át a professzionátus
                  politikusok szétmállasztották a közéletet és üzletes, szélhámos, gőgös, ostoba
                  kalandorok lapultak meg a nagy bálvány árnyékában, most helyet adnak a kiéhezett
                  ambícióknak, amelyek a dilettantizmus vesszőparipáján száguldanak a hatalom
                  irányában. Most itt az alkalom: a süllyedő hajón az parancsol, aki legelszántabb a
                  kegyetlenségben, legocsmányabb a kiabálásban és nincs nagyobb becsvágya, mint hogy
                  a kormányost a tengerbe dobja és néhány óráig hatalmaskodjék néhány halálravált,
                  félőrült hajótöröttön.</p>
               <p>Ezért néha úgy gondolta, hogy most már csak kétféle politikus van a világon: az
                  egyik, aki tudatos rosszhiszeműséggel, a másik, aki lelkes együgyűségével
                  bolondítja a tömegeket. Ezt a hitét megerősítette az a tapasztalat, hogy a
                  legkülönbözőbb párton lévő politikusok, este a kaszinókban, mintha nappali
                  álarcukat levetették volna, egészen egyformává vedlettek: egyformán mesélték el
                  szerelmi kalandjaikat, ugyanazzal a hévvel érdeklődtek a tőzsdei árfolyamok
                  iránt, teljesen egyek voltak a panaszkodásban a drágaság és a vasúti közlekedés
                  mizériái miatt és emellett semmi különbség nem volt köztük abban, hogy a magas
                  búzaáraknak és a bor hallatlan drágulásának örvendeztek. László tehát nem tudta
                  megérteni, miért játszanak barátai oly sokféle szerepet, ha megjelennek a fórumon
                  és miért gyűlölik egymást a nyilvános felháborodás oly dühös képmutatásával,
                  amikor minden dolgok lényegében valamennyien egyformák.</p>
               <p>- Éppen azért! - világosította fel egy kaszinói barátja, amikor ezt a kérdést
                  nyilvánosan is felvetette. - Azért állanak útjában egymásnak, mert valamennyien
                  ugyanazt akarják, mégpedig kizárólag csak a maguk javára megvalósítani.</p>
               <p>Éppen ezzel a barátjával találkozott Domoszlay, ahogy belépett a kaszinóba. Egy
                  nagy lap szerkesztője volt, Rozsányi Miklósnak hívták, apró, sárgabőrű, törékeny,
                  már a megjelenésében is csodálatosan szellemes és agilis ember, mozgékony és
                  fáradhatatlan, tele a legnagyszerűbb tervekkel és a megvalósításokhoz való
                  tehetséggel. Még sem vitte semmire. Talán azért, mert túlságos sok volt benne a
                  mohóság az igazság megismerése és a megismerések megvalósítása után. Eredetéről
                  és családjáról senki sem tudott, de ez iránt nem is érdeklődött senki, annyira
                  teljes és tartalmas volt az ember önmagában is. Eredeti, találékony, kíméletlen és
                  zseniális. Sem meghatni, sem félrevezetni, sem megszelídíteni nem lehetett őt
                  soha. Nem is tudta lekötelezni sem asszony, sem férfi, mert tele volt önmagával, a
                  gondjaival, a terveivel, az ellenségeinek és barátainak megvetésével; kegyetlen
                  volt a szerelemben, cinikus a hitében, következetes abban a pillanatról-pillanatra
                  változó impresszionizmusában, amelyben folyton megadta magát a saját hangulatainak
                  és nem vesződött azzal, hogy objektív, vagy megbocsátó legyen. Tökéletes önzése
                  talán nem volt homályos és alacsonyrendű ösztönök eredője; csak mérhetetlen
                  önhittségéé, heves és túlzó vérmérsékletéé mely maga körül és a magáén kívül nem
                  ismert respektábilis elvet, csodálatra érdemes intellektust, vagy tiszteletreméltó
                  szubjektivitást. Minden pillanatban meg tudott volna halni egy eszméért, vagy két
                  nappal később annak az ellenkezőjéért; de sohasem volt ideje, sem alkalma
                  valamiért meghalni, mert mire ilyen végzetes lépésre került volna a sor, Rozsányi
                  már elejtette tegnapi álláspontját és új ideáknak, új embereknek és új
                  szimpátiáknak dobta karjaiba egész heves, szikrázó elméjét és rajongó
                  lelkességét.</p>
               <p>Ideáljainak megválasztásában a saját tökéletes önzésén és gyomorbajának
                  pillanatnyi diszpozícióján kívül, különösen egyetlen körülmény tudta erősen
                  befolyásolni: hogy minek van a legnagyobb ellenzéke, hogy miben marad leginkább
                  egyedül, hogy mivel képpesztheti el a szájtátó hallgatóságát. Ehhez majdnem
                  következetes volt: soha nem úszott az árral, sőt egyenesen a többség
                  meggyőződésének a negatívumából kovácsolta össze saját rövidéletű, de
                  sziklaszilárd véleményét. Az egész háború alatt erős antantpárti volt, már csak
                  azért is, mert életének javát Párizsban, Londonban töltötte, irodalmi ízlése
                  erősen ellentmondott a germán nagyképűségnek és szentimentálizmusnak s azt
                  állította, hogy a német szellemi életet sekrestyések és gránátosok irányítják.
                  Most pedig, ahogy Domoszlay belépett a kaszinóba, egyenesen a karjaiba esett és
                  mintha egyedül őt tette volna felelőssé a parlamentben már nyiltan hangoztatott
                  antantbarát közbeszólásokért, fölháborodástól és gyűlölettől égő arccal harsogta a
                  fülébe:</p>
               <p>- Alávaló, becstelen dolog volna most cserben hagyni a németeket!</p>
               <p>- Mi az, Miklós, kibékültél a császárral? - kérdezte harsogó kacajjal a fiatal
                  gróf Devecsery, aki már elérkezettnek látta az időt, hogy kormányképessége
                  érdekében nyiltan tüntessen antantbarát érzelmeivel.</p>
               <p>De a szavak úgy zuhogtak Rozsányi ajkáról, mint völgyekben május elején a jeges
                  eső: lecsépelték a még csírájában levő ellenvéleményt, tönkreverték a legzsengébb
                  kétkedést is és elárasztották fagyos, zuhogó záporral az egész közhangulatot.</p>
               <p>- Félre most az otromba, öngyilkos pacifizmussal: most ne szociológusok és
                  diplomaták, hanem vaskezű és sarkantyúscsizmás diktátorok kormányozzanak!</p>
               <p>- De be kell látnod, hogy a nyugati offenzíva megbukott, a franciák győztek, a
                  német sereg nem képes megállani s ha fegyverszünetet nem kötnek, a francia marsall
                  bevonul Berlinbe.</p>
               <p>- Soha! - csattant fel Rozsányi olyan hangon, amellyel egy megfutamodott német
                  ezredet egy csapásra fel tudott volna tartóztatni. - De nem is ez a kérdés magva.
                  A fontos az, hogyha valaha, akkor most kell Magyarországnak minden katonai erejét
                  harcba dobni a határok védelmére. Mert az mégis világtörténelmi gyalázat, hogy
                  mindenki, még Brazília, a búr köztársaság és az indiai gyarmatosok is tudják,
                  hogy miért harcolnak, csupán arról nem hallottunk soha, hogy a magyar nemzet mikor
                  és hol fogja leszüretelni négyéves erőfeszítéseinek gyümölcsét. Mi eddig nem
                  tettünk egyebet, mint bárgyú büszkeséggel örvendeztünk azon, hogy fehér lisztből
                  sütjük kenyerünket, a kávéházban még cukrot adnak a feketéhez, hogy egyévi
                  bortermésünk letörlesztette az egész birtokunkon levő jelzálogkölcsönt, hogy a
                  magyar bakák jó humorral verekedtek a Doberdón, papírjaink ára az egekbe szökkent,
                  bankjaink minden hónapban felemelik az alaptőkéjüket és hogy milyen ügyesen be
                  tudtuk csapni az oroszokat Bresztlitovszkban.</p>
               <p>Báró Lucic, aki millióit legalább is megtízszerezte a háború alatt, elborulva
                  üldögélt egy sarokban és a fejét rázta Rozsányi beszédére.</p>
               <p>- Te megint túlzásba estél, fiam, ámbár határozottan jobb lett volna, ha mindezt
                  félesztendővel ezelőtt irod meg a lapjaidban.</p>
               <p>Lucic báró kövérkés, szürke arcú, nagyon síma beszédű, halkhangú pénzmágnás volt,
                  aki olyan lágyan ejtette ki a mássalhangzókat, mintha azzal is energiát akart
                  volna megtakarítani. Kövérkés, fehér kezével néha megtapogatta kopasz homlokát,
                  amelyre néhány barnára festett hajtincs borult, jobbról-balra fésülve, szálankint
                  odaragasztva, rendezgetve, fésülve és fényesítve a koponyájára, hogy hajat
                  mutasson a látszat kedvelőinek. Azután a monoklijához nyúlt, megtörülgette, a
                  világosság felé fordította, átnézett rajta kétszer-háromszor, majd újra mély
                  szemüregébe helyezte, balról, a húsos, nagy érzéki orra tövébe. Végül hüvelyk és
                  gyűrüs ujjával végighúzott a hamis fogsorára tapadó arcbőrén, mi által a szája
                  kissé összecsucsorodott s ezáltal egész gyermekes, jólelkű, kissé elábrándozó és
                  bizalomgerjesztő karaktert kapott az arca, ami nem volt minden kellem és derültség
                  híján. Aminthogy Lucic báró egyike volt a legélvezetesebb férfiaknak. Amióta
                  meghalt a felesége, megint olyan fiatal, amilyen ötvennyolc esztendős bankelnök
                  csak lehet, aki negyven évet tőzsdei manőverek, gyáralapítások, pénzkeresés és a
                  pénzért megvásárolható szerelem viharos tengerén hajókázott át. Cukros és mézes és
                  illatos volt, mint egy francia apátúr: ezzel hitte megédesíteni a keserűségeknek
                  azt a mérhetetlen tengerét, amelybe klienseit, rabszolgáit, ügynökeit, adósait és
                  néha hitelezőit belefullasztotta. De a klubban szerették és hízelegtek neki, mert
                  mindig volt egy igazgatósági vagy felügyelőbizottsági tagsága, amellyel politikai
                  barátait lekötelezte, jó tipje, amelyet a tőzsdén értékesíteni lehetett, néhány új
                  kibocsátású részvénye a vállalatai tőkefelemelése alkalmával, amelyekkel elegáns
                  formában alamizsnákat osztogatott, kedélyes vacsorái, amelyeket szép és odaadó nők
                  tettek kívánatossá öregek és ifjak előtt.</p>
               <p>Egyébként Lucic, szerb származása mellett is konok konzervatív, erős nacionalista
                  és határtalanul becsvágyó volt a magasabbrendű életszépségek, előnyök és
                  arisztokratikus igények terrénumán. Végtelen hiúsága temérdek pénzébe került, de
                  ezzel legalább visszaadott valamit a társadalomnak melyet éppoly szenvedéllyel meg
                  is koppasztott, ha alkalma nyilt rá. Százezreket adott jótékonyságra, milliókat a
                  művészet fényűzésére s megjutalmazva érezte magát a számtalan elnökség, védnökség,
                  rendjel és cím imaginárius értékében. Bőven omló csatornája volt ő a pénznek, ha
                  azt hiúságán keresztül szivattyúzta a komoly államérdek, a társadalmi divat, vagy
                  akár az egyéni szélhámosság.</p>
               <p>Törhetetlenül agresszív módon és művészi affektálással tudott nagylelkű és nemes
                  humanista lenni és ezzel elfelejtette, hogy vagyonának kilenctizedrészét úgy
                  szerezte, mint a legutolsó uzsorás. Vallásos volt, mert így látta az ősi
                  arisztokráciánál. A papok és apácák áldották a nevét és temérdek búcsút
                  osztogattak neki bőven sarjadzó és soha szűnni nem akaró bűntevéseiért. Magyar
                  volt és gyűlölte a radikálisokat és szocialistákat és a pacifistákat. Igaz, hogy a
                  háború a milliók oly tekintélyes tömegéhez juttatta, hogy igazi hálátlanság lett
                  volna tőle, ha Mars istent meg nem becsüli méltóképpen. Szerette a szép képeket, a
                  jó szobrokat, a zengőhangú énekeseket, a fürgelábú táncosnőket, a mély elméjű
                  egyházi szónokokat, akárcsak bálványozott elődei, Cosimo de Medici, Fugger Jakab,
                  M. A. Lumague, akit Van Dyk lefestett, vagy Goszkovszky, aki műgyüjtőt csinált
                  Nagy Frigyesből, de mindenekfölött imádta a leányát, Bertóthy bárónét, akit minden
                  asszonyi szépség, nagyszerűség összehasonlíthatatlan megtestesülésének tartott. Ha
                  Ferentzy a bárónőnek régészetben, művészettörténetben, stílusban, irodalomban,
                  sportban, öltözködésben, eleganciában, szépségben való kiválóságát dícsérte, az
                  öreg báró elérzékenyedett, megsimogatta homlokát, zavarában kétszer leejtette
                  monokliját, összecsucsorította a száját és halkan, kéjesen elragadtatva a
                  hiúságtól, átszellemülve súgta meg Ferentzynek, hogy vegyen salgótarjáni
                  részvényeket.</p>
               <p>Így élősködtek mellette Wein-Thőri, a diplomata, Beretvás, a képviselő, néhány
                  császári és királyi kamarás, gróf Szentpétery, a volt miniszter, egy
                  durvaerkölcsű, sokgyermekes pap, aki püspök akart lenni, egy tucat nagyvilági nő,
                  író, művész, múzeumigazgató, lapkiadó, letört dzsentri, bukott mágnás és semmiházi
                  kalandor.</p>
               <p>A háború elvesztése neki is mérhetetlen károkat okozott nemcsak milliókban, de
                  abban a nyugalmas hangulatban is, amely kedélyét valami gyermekes derűvel
                  aranyozta meg s amely abból a könnyelmű optimizmusból fakadt, hogy a háborús
                  konjunktúra örökkévaló. Ez minden nagystílű üzletember erénye s csak a kicsinyek,
                  az aggodalmaskodók, a krajcároskodók alapítják üzleti programjukat az idők goromba
                  változandóságának és a hét sovány esztendőnek rémképeire.</p>
               <p>- Soha életemben nem jutott eszembe, - szokta fejtegetni a báró - hogy
                  jövedelmeimet megszámláljam. Kiadásaimat sohasem tettem függővé a bevételeimtől.
                  Ellenkezőleg. Igényeimhez mértem a jövedelemszerzés tempóját. Fiam, okos
                  nemzetgazda is így tesz - tanácsolta a képviselőknek. - Nem a kiadásokat kell
                  mérsékelni, hanem a jövedelmeket kell gyarapítani.</p>
               <p>- Szerencsés ember! - sóhajtott Beretvás képviselő, aki soha életében nem
                  produkált semmit s amily zseniális volt a költekezésben, épp olyan tudatlan abban,
                  hogy a kölcsönkérésen kívül hogy kell valamiből pénzt teremteni.</p>
               <p>Most azonban kissé meghökkent és eszébe jutott, hogy pénzügyei, ha nem is
                  aggodalmasak, de túlságos mértékben rendezetlenek. Ezért tett most méla
                  szemrehányást az elkésett jövendőmondónak.</p>
               <p>Rozsányi oda sem hallgatott, hanem egyik cigaretta végét a másik után hajítva ki
                  az erkélyre, hevesen folytatta rögtönzött vezércikkeit.</p>
               <p>- Valóságos karnevál volt eddig a háború, kifogyhatatlan bányája az aranynak,
                  kéjnek, az egyéni érvényesülésnek, a kávéházi és hotelhódításoknak, a könnyű
                  nyereségnek és könnyű hősiességnek. Mily boldogan kacagtunk az oroszok
                  szenvedéséin! Milyen bőven buzgó forrása volt ez az elmésségnek és a humornak!
                  Milyen mulattató volt, hogy az orosz hadseregnek egy zászlós a vezére, a kozákok
                  kiveszik a tisztek szájából a szivart, a hadifogoly iroda főnöke egy matróz, a
                  pavlovi gárdát egy vénasszony vezeti s a breszti tárgyaláson a pénzügyi referens
                  nem tudta, mit jelent ez a szó: valuta. A gyárakból elkergették a mérnököket, az
                  igazgató helyébe beleült a fűtő és a portás és ezek oly takarosan irányították a
                  termelést, hogy a morosovi textilművekben pár hónap alatt ötvenezer munkás
                  vesztette el a kenyerét. Kimondhatatlan édes elégtétel volt nekünk mindez és
                  esténként azzal a boldogító értesüléssel hajtottuk pihenésre fejünket, hogy
                  Oroszországban egy borotválkozásért 25 rubelt fizetnek, Péterváron úgy lövöldöznek
                  egymásra az emberek dumdum golyóval, mint ahogy egykor konfettivel dobálóztunk a
                  Riviérán, de a bombák és kézigránátok elől nincs menekvés, mert csak két
                  használható mozdony áll a pályaudvaron. Ezt akarjátok Magyarországon is?</p>
               <p>- Hát egy jófajta Orlow-kancának mi lehet az ára, Miklós! - vágott közbe
                  Szentpétery, aki félfüllel odahallgatott s most azt szerette volna tudni, hogy mit
                  kapna trapperjeiért, ha ki tudná csempészni az orosz ellenforradalmárok
                  szállásmesterének.</p>
               <p>Domoszlay vállát vonogatta a keserű jeremiádok hallatára és elgondolta, hogy mégis
                  gonosz és léha embernek kell tartania önmagát, mert mindezek sohasem jutottak
                  volna az eszébe, sőt még most sem tudják túlságosan megindítani. Félrevonta a
                  szerkesztőt, egy sarokba ültette és őszinte, szinte nőies gyöngédséggel szemébe
                  nézve, csillapítgatta barátját:</p>
               <p>- Miért keseríted magadat, Miklós? Az élet nagy vízimalomhoz hasonlít, amelynek
                  kerekét rohanó hegyipatak hajtja. Esernyőd kampós nyelével hasztalan ragadod meg a
                  kerék küllőjét, a víz esésének lendítő ereje túlságosan hatalmas a te karjaidhoz
                  képest. Várjunk.</p>
               <p>Rozsányi kissé lecsillapodott, de nem azért, mintha barátja valamiről meggyőzte
                  volna. Csak kifáradt. Lehorgasztotta a fejét, fölhörpintett egy pohárka konyakot,
                  megigazította monokliját és belekezdett egy kaland elbeszélésébe, amelynek hőse
                  kis szőkefejű, szürkeszemű, őzikelábú leányka volt, tegnap délután a Rózsadombon.
                  Az elbeszélés odacsábította Lucic bárót, Wein-Thőrit, Ferentzyt és Beretvás
                  képviselőt, akik lelógó alsóajakkal, piros fülekkel, kidülledt szemekkel, még az
                  idegesen vibráló lábuk hegyével is kéjelegtek a Rózsadomb ifjú tündérének avatott
                  kézzel megrajzolt pikáns szépségében. Lászlót e pillanatban ez sem tudta
                  felvillanyozni. Esze egy primitív gót szárnyas oltár csúcsíves kontúrjain és
                  elbájolóan groteszk reliefjének alakjain járt, Jézusnak Jeruzsálembe való
                  bevonulásán, amint a mester lábai elé pálmagallyakat, babérágat és szőnyeget
                  teregetnek. A Ghetto egy sötét pinceboltjában pillantotta meg a napokban és
                  elragadtatását annyira nem tudta palástolni, hogy az élelmes kereskedő nyomban
                  tízezer koronában szabta meg az árát.</p>
               <p>- Nem képzeled Miklós, mily nagyszerű lendület van a jeruzsálemi csőcselék
                  tódulásában, az ebionita ingyenélők, az éhenkórász papnövendékek, vásári
                  komédiások, utcai leányok és szíriai szemfényvesztők tolakodásában, amint
                  sikomorfák ágacskáit, piros alsószoknyákat és fehér kendőket teregetnek a szép,
                  fiatal, álmodozószemű próféta lábai elé. Mily tiszta, rendszeres, áttekinthető,
                  szinte liturgikusan szabályozott tömegrendezés - ezt a német fafaragók oly
                  csodálatosan értették, hogy tizenkét ablakkal beláthatatlan sokaság illúzióját
                  tudták felkelteni. És Jézus merev, skolasztikus filozófiával megkomponált arca!
                  Ahogy elnéz az érte rajongó tömeg feje felett. Mintha mondaná: természetesen
                  imádtok engem, abban a naiv hitben, mintha én azért jönnék közétek, hogy
                  beültesselek benneteket a farizeusok, szadduceusok és a leviták palotáiba és
                  ezután ti kapjátok ingyen válogatott bő tizedét a termésnek.</p>
               <p>A szerkesztő gúnyos mosollyal hallgatta László áradozását.</p>
               <p>- Ezek az amatőrök teszik tönkre Magyarországot. Ahelyett, hogy erős és becsületes
                  karjaikkal megragadnák a végzet rohanó szekerét, hogy férfias és lelkes mellüket
                  nekifeszítenék a sors csapásainak, ahelyett, hogy ostort ragadnának izmos és
                  makulátlan kezükbe és elkergetnék a fórumról a kufárokat, vámosokat és
                  publikánusokat, farizeusokat és a pogányokat, ehelyett 14. századbeli szárnyas
                  oltárokat keresgélnek. Ó, ezek a művészek!</p>
               <p>E pillanatban gróf Devecsery félrevonta Lucic bárót s leült vele egy bőrdívánra.
                  Halkan tanácskoztak, de mivel közvetlen Domoszlay háta mögött ültek, László minden
                  szavukat meghallotta.</p>
               <p>- Egy kissé engem is izgat a dolog. Ötezer hektolitert vásároltam össze a
                  parasztoktól, nyolc, usque tizennégy koronájával. Másfél millióval tartozom rá. Mi
                  lesz velem, ha csakugyan?... - kérdezte a hosszú, sovány, sápadt politikus, aki a
                  földművelésügyi tárcára aspirált. - Jön egy új kormány, monopolizálja a bort,
                  maximálja az árát, kiviteli adót sóz rá... undorító ez az állapot. Ha én kezembe
                  venném a dolgot... Nem radikális kormányra, de közgazdasági érzékkel bíró
                  kormányra van szükség... Másfél millió... ezektől a bolondoktól kitelik, hogy
                  maximálják.</p>
               <p>- Mennyiért adnád a borodat? - kérdezte hanyagul, barátilag, szinte asszonyos
                  bájjal suttogva el a mássalhangzókat a báró.</p>
               <p>- Szívesen leráznám a nyakamról tízért - felelt amaz izgatottan.</p>
               <p>- Az annyi, mint ötmillió. Megtekintésig tartom. Holnap elküldöm Tolcsvára az
                  igazgatómat.</p>
               <p>Így bonyolított le egy ötmilliós borvásárt a kövér, szürkearcú, puha, fehérkezű
                  báró s az ifjú miniszterjelölt olyan áhítattal nézett a pénzemberre, mint egy
                  káplár a tábornokára.</p>
               <p>Domoszlay fejében összezavarodott a péterváradi kommün, az orosz trapperek ára,
                  Jézus Jeruzsálembe való bevonulása és az ötmilliós borüzlet. Ezekre gondolt s
                  kissé felbőszítette, hogy itt ugyan senki sem gondol a hazájára s mindenki a maga
                  kis üzletein jártatja az eszét, de mindenek között mégis ő csüng a
                  leghaszontalanabb semmiségeken.</p>
               <p>Domoszlay lelki egyensúlya olyan tétova volt, hogy érzékenységének legparányabb
                  érintése megremegtette öntudatát. Majdnem elszomorodott a szemrehányásokon, de
                  ellenállhatatlan őszinteségével nem tudott egyebet, minthogy bűnbánóan
                  ismételgette:</p>
               <p>- Belátom, hogy sok igazságot beszélsz, Miklós. Végzetes baj volna, ha minden
                  ember úgy tékozolná magát az irreális és hangulatos szentimentalizmusokban, mint
                  én. De én nem tudok más emberré lenni.</p>
               <p>Kis szünet állott be a beszélgetésben, mert Lucic báró cikket rendelt meg Rozsányi
                  lapjának közgazdasági rovatába. A cikknek a német gazdasági közösség hátrányait
                  kellett kimutatni és egy antantérdekeltségnek kellett megásni az ágyát a pénzügyi
                  körök szimpátiájában. Rozsányi minden ellenvetés nélkül elfogadta a báró
                  ajánlatát. László megjegyezte, hogy ez a közgazdasági notic némileg el fog ütni
                  a lap első oldalán harsogó németbarát vezércikkek tendenciájától. A szerkesztő
                  derülten nevetett.</p>
               <p>- Ez meg az én szárnyas oltárom, László. Ez a fontsterlingek, Louis d’orok és a
                  dollárok gótikája. Más szóval közgazdaság és háború.</p>
               <p>- Háború... gyűlölöm ezt a szót és ha hallom, vagy kénytelen vagyok kimondani,
                  testi gyötrelmeket érzek.</p>
               <p>Rozsányi észrevette, hogy a bakk-asztalt már megterítették. Egyszerre megúnta az
                  agitátor és nemzetvédő szerepét és keskeny vállával a játékosok közé
                  furakodott.</p>
               <p>- Tartom a bankot! - rikácsolta szenvedélyes, dühös, terrorisztikus hangon, mintha
                  egy lázadó ezredet akarna megfélemlíteni és az erdélyi határok felé
                  kommandírozni.</p>
               <p>És egyszeriben elsüllyedt körülötte a világ, vége volt a háborúnak, győztek a
                  középeurópai hatalmak és dús zsákmányt jelzett az elpáholt antant.</p>
               <p>Rozsányi helyet verekedett ki magának a bankárral szemben és nagy csomó bankjegyet
                  söpört a fiókjába.</p>
               <p>És hajnalhasadásig ott ült rángatózó, gúnyos, gőgös, ijedt, szorongó, kárörvendő,
                  lelkendező, majd elfáradt, megnyúlt, lehorgasztott arccal, mint egy halálra
                  kínzott rabszolga. Ez volt a legaktívabb ember a kormányon lévő politikusok
                  klubjában.</p>
               
            </div>
            <div type="chapter">
               <head>
                 VI. Vagy - vagy!
               </head>
               <p>Stefánián szűkszabású, rövidszoknyás, kékróka prémes, sötét bronzszínű kosztűm
                  feszült, amely alól karcsú bokái és aranyszín harisnyái kacérul kivillogtak. Arca
                  szelíd, csaknem alázatos örömöt sugárzott, amikor Domoszlayt a tárlaton
                  megpillantotta.</p>
               <p>Lászlót egyenesen meghatotta ez a tiszta, gyermekes, elfogulatlan jókedv. Oly
                  szépnek találta keskeny, leányos és tökéletes eleganciájú alakját a bárónőnek,
                  mintha most fedezte volna fel valahol egy párizsi szálloda előkelő halljában.
                  Egészen megzavarodott. Ez volt a tegnapelőtti forró, kábult és levetkőzöttségében
                  annyira félelmetes szépség? Mintha most kisebb, jelentéktelenebb, emberibb és
                  megérthetőbb volna, sokkal elbájolóbb és egyszerűbb, semhogy félni kellene az
                  igézetétől. Egy új asszony állott előtte, aki egyetlen célzást sem tett a
                  szerelemre, maga volt a tiszta és szemérmes tartózkodás, a józan és illedelmes
                  nagyvilági hölgy, a bizalmas és közvetlen cousine s Domoszlay e pillanatban szinte
                  kételkedett abban, hogy ez a finom kis arisztokrata asszony írta neki azt a
                  ditirambikus, egzaltált levelet s nem tudta megérteni, miért érzett ő maga olyan
                  tragikus levertséget az első csók orgiája után.</p>
               <p>Együtt nézték a tárlatot, amely sem jobb, sem rosszabb nem volt, mint az egész
                  világ aktuális háborús művészete, de Domoszlayt máskor minden bizonnyal idegessé
                  tette volna a maga unalmas és tolakodó dilettantizmusával. Most azonban mindent az
                  asszony üdítő, egyszerű, naiv szépségén keresztül látott és elnéző, nyugodt, kissé
                  gyermekes örömmel vett tudomásul.</p>
               <p>- Nem volna kedve feljönni egy csésze teára?</p>
               <p>Domoszlay forró reszketést érzett belül a szívében.</p>
               <p>- Nagy társaság?</p>
               <p>- Senki, csak maga, ha úgy akarja.</p>
               <p>Domoszlay hazakísérte az asszonyt s ahogy néha a járókelők kerülgetésében maga elé
                  kellett engednie, gyönyörködve nézte délceg, erőteljes járását, klasszikusan
                  formált, tömött, egyenes és büszke kis törzsét és az antik aranyra emlékeztető
                  hajából elszabadult kis fürtöcskéket, amelyek ráomlottak a nyakára és szeszélyesen
                  cirógatták kabátjának prémjeit. Nem is ismerem ezt az asszonyt - gondolta - és
                  máris le akartam mondani róla. Csaknem ostobaságot követtem el.</p>
               <p>Stefánia ezúttal a maga komoly stílusosságában utólérhetetlen dolgozószobájába
                  vezette barátját. Az ajtót, amely a szobába nyílott, valósággal egy 15. századbeli
                  firenzei palotából hozta Lucic báró még a régi jó időkben. Gazdag ornamentikája
                  ragyogó pompával nyitotta meg a szoba fényűzését. Reneszánsz-székek álldogáltak a
                  fal mellett, amelynek ölnyi magas faburkolata fölött aranyozott bőrtapéta feszül a
                  faragott gerendázatig. A szoba közepén zseniálisan restaurált reneszánsz-szőnyeg,
                  nehéz, Rafael-korabeli oszlopos asztal előtt, amelyen cinquecento bronzok ágálnak
                  klasszikus attitűdökben. Itt egy Riccio, ott egy Giovanni Bologna. A falon egy
                  állítólagos Tizián, alatta egy Bellini. Domoszlay testi gyönyörűséget érzett a
                  tüneményes művészetpompa láttára. A másik falon, a bárónő íróasztala fölött egy
                  kimondhatatlanul gyengéd feszület, Donatello valamelyik tanítványának a kezéből.
                  Mellette jobbról, balról két della Robbia-féle Madonnarelief. A kandalló a
                  legnemesebb anyagból, a legszigorúbb stílus-teljességben. Előtte hosszú széles
                  kerevet, XVI. századbeli himzett brokáttal letakarva.</p>
               <p>Lászlót tíz percre magára hagyta a bárónő. Így, egyedül, ebben a csodálatos
                  miliőben Domoszlay megvallotta magának, hogy itt minden együtt van, amit az ő
                  fantasztikus képzelete egy életen keresztül kirajzolgatott magának. Ott érezte
                  magát az Este-k, Mediciek, Farnesek, Roverek, Morosinik századában, a nagy viragók
                  lelkének suhogását érezte maga körül.</p>
               <p>És amikor Stefánia visszatért, aranyszalaggal a hajában, illatosan, selyem
                  tunikában alig-alig leplezve fiatal istennőhöz hasonlatos szépségét, a karjaiba
                  kapta és művészettől, asszonyi bájtól és a várakozás remegésétől megrészegedve
                  szenvedéllyel borult a karjaiba. Amikor visszanyerték eszméletüket, a bárónő szeme
                  tele volt szivárványos cseppjeivel a boldogság könnyeinek. Felállott,
                  kinyujtóztatta, finom, izmos, karcsú testét és az ég felé mondta szinte vallásos
                  áhítattal:</p>
               <p>- Hálát adok az Istennek, hogy rád bukkantam, László!</p>
               <p>A férfi szeretett volna nagyon meleg, őszintén hangzó, okos szavakat találni, hogy
                  gyengéd legyen és hálás, hogy Stefániát illúziókba ringassa, mintha ő maga is
                  érezne valamit a szerelemnek abból az áldásából, amely az asszonyt egész
                  átszellemültté és megdicsőültté tette. Képtelen volt, hogy agyát egyetlen igaz és
                  meleg gondolat termelésére kényszerítse. Rövid, de kínos viaskodás után végre
                  lemondott arról, hogy finom, őszinte és közvetlen legyen, és néhány banális szó
                  után keresgélt, néhány üres, képmutató és hazug frázissal is megelégedett volna,
                  csakhogy életjelt tudjon magáról adni s valamit válaszoljon Stefánia rajongó
                  fölkiáltására. Hiába, egyetlen szó sem jött ki a torkán s Domoszlay halálos
                  rémülettel vette észre, hogy hangszálai fölmondták a szolgálatot, fulladozik,
                  szédül és hogy képtelen egy összefüggő gondolatsor végigkomponálására.</p>
               <p>Rosszullét gyötörte a testét, lelke kihült, megfagyott és összeomlott, mintha egy
                  jeges nistrál futott volna végig a hátgerincén. Stefánia ezt a néma kínlódást az
                  idegek teljes kimerültségének és a boldogság megsemmisítő hatásának tartotta és
                  még ő vigasztalta Lászlót:</p>
               <p>- Én is ájult vagyok s csak a szerelem tartja bennem a lelket. Legjobb szeretnék
                  sírni, mint egy gyermek. Örökké a tied vagyok. Csak benned és általad élek és
                  meghalok, ha nem szeretsz.</p>
               <p>László sajnálta az asszonyt és gyűlölte önmagát. Érezte, hogy égbekiáltó bűn az,
                  amit most elkövetett: a legaljasabb csalás, amellyel férfiember asszonyi szívet
                  valaha megalázott. Keserves erőfeszítéssel az asszonyhoz hajolt, megsímogatta a
                  vállát, mint egy tékozló atya, aki elkártyázta a leánya boldogságát.</p>
               <p>Néhány percig szó nélkül átölelve tartották egymást, puhán, tisztán, az
                  érzékiségtől ment rokonszenv minden megfinomult gyengédségével, mint két
                  meggyötört, szegény, fáradt testvér. Aztán lassan lefoszlottak egymásról a
                  karjaik, s Domoszlay egy kétségbeesett elhatározással felállott, eltávolodott
                  Stefániától és összeszedve minden testi, lelki energiáját, rekedt és remegő hangon
                  megszólalt:</p>
               <p>- Holnap elutazom.</p>
               <p>Stefánia visszatántorodott és halálsápadtan bámult a férfira, mint egy merénylőre,
                  aki éjjel megjelenik a hálószoba ajtaján és kést szegez az áldozatnak.</p>
               <p>Domoszlay elfordult. Szeretett volna felkiáltani, hogy az istenért, ő nem tehet
                  róla, valami átok feküdt az idegzetére, ő nem ember többé, hanem egy beteg,
                  szánalomraméltó, meggyalázott állat, átkozza meg, szólítsa be a cselédséget,
                  dobassa ki, vagy hívjon orvost, vitesse be az őrültek házába, vagy térdeljen
                  melléje, sírjanak együtt, bocsásson meg neki, gyászolja el, mint egy halottat...
                  Ilyeneket szeretett volna mondani, de egy apró, görcsösujjú, legyőzhetetlen rém
                  még mindig szorongatta torkát és e pillanatban oly kísérteties világossággal látta
                  az élet értelmetlenségét, a halál megváltó erejét, az öngyilkosok igazságát, hogy
                  úgy érezte: hazamegy és főbelövi magát. A következő pillanatban azonban
                  szégyenteljesnek és ostobának találta ezt a gondolatot. Lecsukott szemével,
                  messze-messze nagy falusi parkban megpillantott egy ázalagokkal, repkénnyel és
                  majoránnagyeppel szőnyegezett, nedves, hűs, homályos kerti zugot s abban
                  vízerecske partján, repedezett, zöldes, szürkés márványisten lábainál egy régi
                  kőpadot. A padon szenvedőarcú, fiatal asszony üldögél, a vonásait nem látja
                  tisztán... nem tudja, a felesége, vagy a magyar tanítónő ül-e ott... de két izzó
                  fekete szem bánatosan és szemrehányással nézi őt, halvány szájaszéle reszket:
                  Látod, ezért félek én tőled! Ezért hagyj meg engem a magam nyugodt és békés
                  boldogtalanságában!</p>
               <p>Amikor felnézett, a bárónő már nem volt a szobában.</p>
               <p>Domoszlay kitámolygott a palota kapuján. A hűs szél végigszántotta verejtékes
                  homlokát, de kábultsága még mindig hatalmában tartotta érzékeit. Nem tudja, hol
                  van. Egy ideig azt hitte, hogy a domoszlai parkban sétál. A fákról permetező kövér
                  cseppek kis tócsákban folytak össze a gyalogjáró mellett. A gázlámpa fénye
                  reszketve pislogott a tenyérnyi víztükröcskékben. László megállt s jó ideig maga
                  elé bámult, hogy a járókelők ne vegyék észre szédült támolygását. Folyton azt a
                  két fekete szemet látta, a vizek fényfoltjaiban. Olyan keserűség rágta a szívét,
                  hogy szeretett volna felordítani.</p>
               <p>- Megőrültem én, vagy szívbajos vagyok? - gondolta most már egyszerű, ösztönös,
                  természetes meghökkenéssel.</p>
               <p>Néhány perc mulva annyira magához tért, hogy meg tudta állapítani, merre kell a
                  lakása felé tartania. Elindult.</p>
               <p>- Nyomorult féreg vagyok, - mondogatta magában dühösen és meggyorsította lépteit.
                  - Belátom, végét kell vetnem ezeknek a komédiáknak. Csakugyan hazamegyek
                  parasztnak.</p>
               <p>Újra a domoszlai kertben képzelte magát. Most már tisztán látta a padon ülő
                  asszonyalakot. Eliz volt, a magyar tanítónő. Fekete szeméből dühös, dacos
                  szerelmes láng csapott feléje.</p>
               <p>- Úgy látszik, rajtam már nem lehet segíteni - mondta ki Isten tudja hányadszor
                  ezt a gyáva, lemondó, kétségbeesett szentenciát... - Nem lehet.</p>
               <p>Aztán hirtelen felütötte a fejét.</p>
               <p>- Nem lehet? - kérdezte majdnem hangosan és észre sem vette, hogy a lakása előtt
                  áll. - Lehet! - kiáltotta elszántan és hangosan. - Mi van ma? Szombat? Jó. Hétfőn
                  visszamegyek Domoszlóra. Vagy boldog leszek, vagy elpusztulok. Vagy-vagy.</p>
               <p>Az utcán jártak-keltek az emberek. Háborúról és arról beszélgettek, hogy a
                  húszkoronás aranyért százhatvanat adnak az ékszerészek. A sarkon cigarettát árult
                  egy falábú katona.</p>
               <p>Mikor Domoszlay elhaladt előtte, bizalmasan, kérőn, fontoskodva a fülibe
                  súgta:</p>
               <p>- Egyiptomi cigaretta.</p>
               <p>László dúlt, remegő arccal tekintett a katonára. A cigarettás megijedt, azt hitte,
                  hogy titkosrendőr, vagy finánc hálójába került. Ijedten hátrált és a falhoz esett
                  a mankója. Apró kis bűne s a toloncház, vagy a rokkantkórház gondolata halálos
                  rémületbe ejtette.</p>
               <p>László pedig elkényszeredett, reszkető szájjal rámosolygott, kivett egy százast a
                  tárcájából, a katona markába nyomta és tovább rohant. Néhány lépést téve, még
                  egyszer elkiáltotta magát:</p>
               <p>- Vagy-vagy!</p>
               <p>A cigarettás katona szánakozva tekintett utána.</p>
               <p>- Vagy úgy? - dörmögött bizalmas, bajtársias, mindent megértő szánalommal. -
                  Idegsokkot kapott a lövészárokban. Szegény ördög, megismerem a feje
                  remegéséről.</p>
               
            </div>
            <div type="chapter">
               <head>
                  VII. Az archimedesi távlat.
               </head>
               <p>Mielőtt visszautazott a birtokára, Domoszlay felkereste régi barátját, Gudenus
                  György egyetemi magántanárt, hogy elköszönjön tőle és rábízza a Király-utcában
                  talált szárnyas oltár megvételét. Ez volt minden, ami fontosnak és elintézendőnek
                  tűnt fel a lelkében, mielőtt hosszú hónapokra - talán örökre - visszavonul
                  mindszenti kúriájának vastag, komor, fehér falai mögé.</p>
               <p>Gudenus doktor a Rózsa-utcában lakott s évek hosszú sora óta csak éjszakának
                  idején lépett ki a bérkaszárnya kapuján. Semmire, senkire sem volt kíváncsi, csak
                  az éjszakára. A nappaloktól és mindattól, ami napvilágnál történik a földön, az
                  emberek között, a család, az üzlet, hivatal, iskola, kocsma és az úri szalónok
                  zárkózott négy fala között - mindattól már régen megcsömörlött.</p>
               <p>Gudenus György családja Szászországból került Magyarországba, ősei valahogy
                  elszármaztak Kecskemétre, ott Kálvin vallását vették fel és könyvkereskedést
                  nyitottak a klasszikus és modern tudományok áldásainak terjesztésére.</p>
               <p>- Két része volt a nagy könyvesboltnak - mesélte gyakran Gudenus, ha pohár óbor
                  mellett, csibukjának meggyfaszárával lakkcipőjét kopogtatta és alkoholos
                  basszusával eldörmögte reminiszcenciáit - két része volt a magazinnak: egyik a
                  földszinti bolthelyiségben, a másik a padláson. És ez az utóbbi volt az
                  érdekesebb. Itt voltak azok az istentelen, léha és szemérem nélkül való
                  ábrázolásokkal illusztrált könyvek, amelyeket nagyapám, Gudenus Jeromos hordott
                  össze Olaszországból és Frankhonból, meg a német városok antiquár
                  gyüjteményeiből. Apám, aki özvegy ember és a presbitérium tagja volt,
                  megbotránkozással rakta félre Restif de la Bretonne Paysanne pervertiejét, Aretino
                  novelláit, de elégetni nem volt szíve azokat a finom juhbőrkötések és széles
                  aranypréselések miatt. Alchimia, orvostan, ars amandi, csillagászat, jövendölések
                  és álomfejtések könyve, kártyaművészet, frenológia és kranioszkópia, ördögűzés és
                  mágia, okkultizmus és perverz szépirodalom mind egy halomban hevert a padlás
                  sarkában, egerek martaléka gyanánt, mindaddig, míg egy hatalmas fekete macska
                  fészkéül nem választotta ezt az istentelen környezetet és meg nem szülte benne
                  számtalan kölykét. Az apró macskakölykek hatalmas erővel vonzottak a vadregényes
                  dzsungel felé s a macskák révén fedeztem fel a könyvtár titkos gyönyörűségeit.
                  Tizennégy éves voltam, de már jól olvastam latinul és németül és esztendő mulva -
                  korai vénségemben - már a francia, olasz és angol foliánsok értelmét is könnyedén
                  kibetűztem...</p>
               <p>Természetes, hogy György a dús kényelmű, falusiasan fényűző, tekintélyes és
                  elhanyagolt háztartásban, ahol a gyermekek nevelése egy iszákos teológusra és
                  három-négy tolvaj cselédre volt bízva, a gimnáziumot sem végezte el teljesen.
                  Otthon hentergett, hol a gyümölcsösben, hol a padláson, leginkább az utóbbi
                  helyen, beteges mohósággal falva a könyveket, eleinte az erotikus képek és
                  fantáziát izgató érzéki történetek kedvéért, később magáért a betűért, amelyet már
                  válogatás nélkül szeretett abban a korban, amikor mások labdával és puskával
                  játszanak. Sokszor napokig a padláson penészedett étlen-szomjan, vagy almán és
                  száraz kenyéren tengődve, félhomályban, porban és rothadt papírfoszlányok bűzében.
                  Nem csoda, ha sápadt, rövidlátó és ferdenövésű lett, s vékony nyaka, mélyen
                  beesett vállai, görbe háta, csontos, túlhosszú végtagjai, puffadt hasa és kurta
                  lábai régi hegedű, a lira di gamba, vagy az archiviola alakjához tették
                  hasonlatossá. Így fejlődött ki benne a zárkózott, könyvimádó, okkultizmusra és
                  regényességre hajló exotikus különc, aki a kisvárosi korhelykedések és olcsó
                  szerelmi perverzitások korszakában majdnem az elzüllés örvényébe sodródott. Minden
                  diploma nélkül, a feje telve zenei, irodalmi, természettudományi, orvosi és
                  teológiai ismeretek heterogén szemetjével, még gyermekkorában elvesztette az
                  apját, egyedül maradt egy nagy, de rendezetlen vagyon terhével a nyakán. Ha
                  tizenhat éves korában már vénemberszámba ment, most, túl az ötvenen, gyámoltalan,
                  naiv, óriási gyermekként áll a világban.</p>
               <p>Könyvesbolt, nyomda, legelők, szántók, marhaállomány, négy-öt nagy ház a piac
                  körül, - Gudenus György szinte kétségbeesett, hogy mindenre neki kell majd gondot
                  viselni s mindennek a jövedelmét neki kell elkölteni.</p>
               <p>Amikor nagykorú lett, első dolga volt, hogy felhagyott a kereskedéssel. Birtokát
                  bérbeadta és kiszaladt Párizsba. Tíz teljes évig lubickolt a Szajna partján
                  mindabban a mocskos, idegölő, de tanulságos fertőben, amihez a kedve, pénze,
                  hóbortjai és duzzadt fantáziája hozzájuttatta. Itt ismerkedett meg Domoszlayval s
                  a nála tíz-tizenkét évvel fiatalabb Lászlónak odaadó, szíves barátjává lett.
                  Együtt jöttek vissza Pestre, ahol Gudenus beiratkozott az orvosi fakultásra. Erre
                  a maga szempontjából is nagy szüksége lett volna, mert az idegrendszere rohamosan
                  gyengült és szemei kétségbeejtően romlottak. Esztendőnél tovább nem bírta ki itt.
                  Megállapította, hogy semmi polgári életpályához nincs kedve és arravalósága.
                  Egyetemes intelligenciájú és bő fantáziájú embernek nem is való így beskatulyáznia
                  magát és visszamenekült kecskeméti független és szabad zárkozottságába. Ott egy
                  ideig kémiai és fizikai tudományoknak áldozta minden lobogó lelkességét és
                  agyának csodálatosan tág befogadóképességét. Aztán a zeneirodalomra vetette magát
                  s megkomponált egy oratóriumot, amelyhez maga fogadott orkesztert, betanította,
                  tökéletlennek találta és tűzbe vetve a kéziratot, szétkergette muzsikusait.
                  Egyideig kiábrándulva, megrőkönyödve, tétován nézett maga körül.</p>
               <p>- Mihez kezdjek? - kérdezgette barátaitól, akik szívesen segédkeztek abban, hogy
                  vagyonát ez a telhetetlen és beteg tehetetlenség tökéletesen eleméssze.</p>
               <p>Nagy spekulációkba rántották, gyárakat, szabadalmakat, telkeket és drága
                  állatfajtákat vásároltattak vele s egy napon, nemsokkal azután, hogy a vidéki
                  város már minden tisztességet megadott a pénz, a balszerencse, a könnyelműség és
                  pazarlás gyámoltalan hősének, észrevette György, hogy könyvein, zongoráján, kémiai
                  és elektrotechnikai műszerein kívül nincs egyebe, mint néhány, követelőző
                  szeretője és számtalan hitelezője. Gudenus otthagyott mindent Kecskeméten.
                  Elköltözött Pestre, hogy értékesítse magántanári diplomáját, amelyet királyi
                  elismerés révén, Németországban kiadott filozófiai értekezéseiért kapott, miután a
                  bonni egyetem díszdoktorsággal tüntette ki s a berlini filozófiai társaság rendes
                  tagjai közé választotta.</p>
               <p>A tanár úr a második emeleten lakott a nagy bérkaszárnyában. Mialatt Domoszlay
                  botjával a műkőlapokat kopogtatta s tapogatózva haladt fel a szűk és sötét
                  lépcsőn, majdnem felbukott egy kis ládán, amelyen még furcsább emberke
                  üldögélt.</p>
               <p>- Félórája csengetek - dörmögte a kis gnóm - az ördög vigye el a süket
                  embereket.</p>
               <p>- Kopogtatni kell itt barátom, - válaszolt jókedvűen László - a tanár úrnak
                  különös szokásai vannak.</p>
               <p>Domoszlaynak eszébe jutott, hogy Gudenusnak számtalan ilyen kliense van, törpék,
                  hisztérikus férfiak és nők, szívbajosok, médiumok, tudományos csodabogarak,
                  akikkel szívesebben van együtt, mint az Alma mater méltóságos professzoraival.
                  Ilyen lehetett Johnson Sámuel, “aki a Flett-utca északi részén, London üzérkedő
                  negyedében, sötét udvarban lakik egy szomorú ház valamelyik emeletén. Felmegyünk
                  a lépcsőn, útközben halljuk négy asszony és egy vén sarlatán orvos dörmögését: e
                  szegény beteg, elhagyott természetű teremtményeket ő szedte fel és tartja el és
                  azok ennek fejében bosszantják és sértegetik.”</p>
               <p>Domoszlay kettőt koppantott az ajtón és egy rekedt, édeskés és durcás hang
                  kikiáltott:</p>
               <p>- Ki az?</p>
               <p>Gudenus gazdasszonya. Matild jól megválogatta, hogy mikor és kiket enged be
                  gazdájához, akit kínos és gyötrő gyengédséggel őrzött, éppen mint a híres Titty,
                  Mrs. Porter Erzsébet az ő szerelmes doktorát, az angol szókincs s az emberi vágyak
                  hiábavalóságának boldogtalan kutatóját.</p>
               <p>Domoszlay azok közé tartozott, akiknek a gazdasszony nyomban megnyitotta az
                  ajtót.</p>
               <p>- A tanár úr kotyvaszt - jelentette a vörösképű, mézédesen goromba szakácsné,
                  ezzel akarván megvetését kifejezni Gudenus vegyi kísérleteivel, lombikjaival és
                  villamos gépeivel szemben.</p>
               <p>Domoszlay belépett a tanár lakásába, amelyben a könyvek, apró gépecskék, mérlegek,
                  kitömött állatok, virágvázák, drága porcellánok és orvosságosüvegek,
                  bakteriológiai preparátumok, rézmetszetek és ujságpapirosba csomagolt
                  ásványdarabok, zongora, lábbal fujtatható kis orgona, régi hangszerek, fotografáló
                  készülékek, ételmaradékok, teafőző villamosedény, konzervskatulyák és kínai
                  lakkdobozok képtelen lim-lomja között, orrát mélyen belefúrva lombikjai közé,
                  Gudenus csakugyan vegyi kísérletekkel foglalatoskodott.</p>
               <p>Domoszlay leült egy csomó könyvre és teát kért; Gudenus bekapcsolta a kontaktust
                  és megkérdezte vendégét:</p>
               <p>- Hogy van uram, látom, pompásan.</p>
               <p>László panaszkodott, hogy ideges és unatkozik. Aztán egy angol folyóiratot
                  lapozgatott és szó nélkül várta, mikor bugyborékol a teavíz a kannában.</p>
               <p>- Rosszkedvű embernek Chrysanthemum Orange Pecco való, gyenge, aromatikus,
                  idegnyugtató.</p>
               <p>- Rossz kedvem van, barátom, - fakadt ki Domoszlay, aki még mindig Elizre gondolt,
                  most már valósággal keserű dühvel, hogy nem tud szabadulni a rögeszméjétől. De
                  restelte elárulni, hogy mi az igazi oka nyugtalanságának. E helyett elmondta, hogy
                  elvesztettük a háborút és forradalomtól félnek a politikusok. Gudenus a vállát
                  vonogatta, nem felelt és egykedvűen tolta szét asztalán a műszereket, hogy helyet
                  csináljon a teás porcellánoknak.</p>
               <p>- György! Magát igazán nem érdekli a háború?</p>
               <p>- Nem.</p>
               <p>- De ha összeomlik a rend, az állam, az ország, az egész világ?</p>
               <p>Gudenus felkapta a fejét.</p>
               <p>- Hohó, barátom, nem szabad túlozni. Az egész világ nem omolhat össze. Összeomlik
                  az, amit az emberek összetákoltak. Gyermekjátékszerek eltöredeznek, szétmállanak,
                  kormányok megbuknak, trónok felborulnak, királyok esetleg elszaladnak - milyen
                  nagy szaladgálás volt a mult század harmincas, negyvenes, ötvenes éveiben! - az
                  emberek összevesznek, polgárháborút rendeznek, kibékülnek, összecsókolóznak, újra
                  adót fizetnek, restaurálnak és végeredményben elülről kezdenek mindent, amit
                  abbahagytak. De e közben érintetlenül marad Newton gravitációs törvénye, az elemek
                  teóriája, az energia megmaradásának elve, a statika örök princípiumai és megállás
                  nélkül haladunk a végcél felé: megkaparintani a teljes uralmat a természet
                  felett.</p>
               <p>- Az istenért, György, ön úgy beszél, mintha nem is Magyarországból, hanem egy
                  archimedesi perspektivából nézné a cselekményeket.</p>
               <p>- Archimedes pontját a Duna partjain is fel lehet állítani, ha van hozzá való
                  archimedesi intuícióm.</p>
               <p>- Nem félti a hazát, Gudenus?</p>
               <p>- A hazának annyi derék, bőbeszédű fia van, aki egyébbel sem törődik, mint a
                  honmentéssel, hogy én bátran rájuk bízom a sorsát. Én nem értek a honmentéshez.
                  Hagyjuk ezt a politikusoknak. Én a vegytan és a kísérleti lélektan kérdéseihez
                  értek.</p>
               <p>- Hát én mihez értek? - kérdezte Domoszlay erőltetett mosolygással. Fájt neki,
                  hogy az öreg tudós ily cinikusan tér ki a kérdései elől. Bántotta az az
                  “archimedesi perspektíva”, amelyben a legderekabb magyarok elsáncolják magukat a
                  cselekvés elől. Csak így lehetséges, hogy a politika szabad prédája lesz a
                  kalandoroknak és korlátoltaknak.</p>
               <p>- A szerelemhez - nevetett gúnyosan az öreg. - Önnek nem is kell máshoz értenie,
                  mint a szerelemhez. Előkelő, finom, elegáns, szép, szentimentális úr, ért a
                  művészetekhez és az asszonyok lélektanához, a női divathoz és az ars amandi
                  titkaihoz.</p>
               <p>Gudenus letette kezéből a cukortartót és a teáskannát, amelyeket valahonnan a
                  laboratórium legtitkosabb szekrényéből, kémiai és elektrotechnikai műszerek
                  csillogó nikkel lim-lomjai közül halászott ki keservesen. Megállott, mutatóujját
                  az orra hegyére illesztette és irónikus komolysággal megszólalt:</p>
               <p>- Mondja, édes barátom, miért nincs magának egy derék, csinos, hűséges, jóravaló
                  kis szeretője?</p>
               <p>Domoszlay hosszasan, szívből, keserű örömmel felkacagott. Örült, hogy valahogyan
                  megérintheti a maga kínos kis tragédiáját.</p>
               <p>- Undorodom a szerelemtől.</p>
               <p>- Ostobaság! - rivallt rá a tudós. - Ostobaság! - ismételte elnyujtott,
                  csodálkozó, lenéző hangon, amiben felháborodás és méltatlankodás rezgett. Aztán
                  nevetni kezdett, kipirult, leejtette a szemüvegét, felvette, megerősítette és újra
                  a fülére tekergette annak hosszú, vékony, hajlékony, rezgő drótkarjait. Percekig
                  tartott, amíg alaposan kikacagta magát. Aztán rumot töltött a teájába, sokat.</p>
               <p>Egy öreg kakukos óra primitív lombfűrészes kalitkájából kiugrott a fából való
                  együgyű kis madár és kilencszer kiabált bele a két férfi beszélgetésébe. Egyikük
                  sem hallotta. A földön heverő könyvek, vonalzók, körzők és apró mérlegek között
                  vigasztalanul gubbasztott egy töröttlábú széken Domoszlay és a festetlen fenyőfa
                  munkaasztal mögül ellenségesen villogott feléje Gudenus dupla szemüvege.</p>
               <p>- A Domoszlay-féle szemérmes magyar emberek magukhoz nem méltó férfiatlan és
                  obszcén dolognak tartják beszélni a szerelmükről. Magát a szerelmet is szégyelni
                  való állati gyengeségnek tartják. Ez régi magyar álszenteskedés, magyar férfigőg,
                  parasztos prüdéria. De én azt mondom önnek, kedves barátom, ne szégyenkezzék
                  afölött, hogy önben a nagy Logost néha leteperi Aphrodite, az orra alá fricskáz
                  Dionysios és szamárfüleket mutogat az átkozott sansculotte Eros. Vigasztalódjék,
                  hogy ezt már Chrysostomus is észrevette, aki erősen gyanakodott, hogy csakugyan
                  édes dolog lehet életközösségben élni, testben és lélekben egyesülni az
                  asszonnyal, még házasság híján is. Az ember remekműve az Isten kezének. El lehet-e
                  gondolni, hogy tisztátalan dolog az, amit ez a remekmű cselekszik? A modern
                  aszkézis legfagyosabb, leggőgösebb és legelvontabb reprezentánsa, Nietzsche
                  felháborodva harsogja, hogy aki a szerelem szépségeire a tisztátlanság fátyolát
                  dobja, az halálos vétket követ el az Élet szent szelleme ellen.</p>
               <p>Gudenus, akinél sohasem tudta az ember, hogy meggyőződésből, gúnyolódásból,
                  őszinte ellágyulásból, vagy kegyetlen iróniából fakad-e különös, kusza, sokszor
                  vaskos, néha erőltetett, de mindig meglepő dialektikája, beszéd közben
                  háromszor-négyszer rummal öntötte fel a teáját, amelyből hatalmas kortyokat
                  hörpentgetett. Aztán felkapott egy acélból való vonalzót és maga elé tartotta,
                  mint egy lángoló pallost, amellyel ki fogja űzni a pogányokat, akik piszkos
                  saruval és avatatlan lélekkel közelednek a szent misztériumokhoz. Mintha hadat
                  akarna üzenni a világ összes képmutatóinak, az erkölcstanok minden szélhámosának
                  és ki akarná írtani az álszemérem, a prüdéria, a hipokrízis őrjöngő derviseit a
                  Természet templomából. Domoszlay majdnem mosolygott e lángoló felháborodáson.</p>
               <p>- De most nem olyan időket élünk, amelyben az embernek joga volna a kötelességek
                  semmibevételére, a cinikus gúnyolódásra, a félreállásra, a szerelmeskedésre. A
                  háború... a katasztrófa, a fenyegető forradalom...</p>
               <p>László maga sem tudta, miért lett egyszerre ilyen szigorú önmagához. De jól esett
                  neki, hogy a maga lelkével kegyetlenkedik. Gudenus azonban csendesen
                  félbeszakította:</p>
               <p>- Maga mindig azon panaszkodik, hogy csalódik a szerelemben. Hogy az ölelés után
                  emberileg le nem küzdhető patológikus undor és önvád ragadja el. Igaz?</p>
               <p>- Igaz.</p>
               <p>- Noshát, nem azt jelenti ez, hogy az asszonyhoz fűzött a priori illúziók
                  csalékonyak? Nahát. Ha ez így van, akkor nincs más hátra, mint megízlelni a bort,
                  amiből mámort akarunk szüretelni. Feleljen őszintén. Soha, soha életében, egyszer
                  sem akadt olyan asszonyra, akinek a csókját másodszor is, harmadszor is, talán egy
                  örök életre megkívánta volna?</p>
               <p>Domoszlay zavartan elgondolkozott. Dehogy nem akadt ő ilyenre. Dehogy nem adná oda
                  életének felét, ha azt az órát, mint Józsua a napot, megállíthatta volna, vagy
                  megállíthatná.</p>
               <p>- Maga nem válaszol, László, tehát eltaláltam. Maga is megtalálta már a párját, de
                  valahogyan kiszalasztotta a kezéből.</p>
               <p>Most görcsös köhögés fogta el az öreg urat, úgy, hogy hosszú karjaival levegő után
                  kapkodott, lábával fölrúgta a földön heverő üveggömböket és gazdasszonya ijedten
                  szaladt be az olympusi kacagásra.</p>
               <p>- Megüti a guta, az Isten szerelmére! - nyafogott a pongyolájában majdnem
                  mezítelen, piros arcú némber - még szívbajos lesz ettől a nevetéstől.
                  Csillapodjék, csillapodjék - nyugtatta a gazdasszony és belemártva ujját egy
                  pohárba, hideg vízzel lefricskázta a tanár kipirult arcát.</p>
               <p>- Megfúl, uram, a kiabálástól. Hagyja abba, az istenért, ha nem akarja, hogy
                  megüsse a guta. Hallotta, hogy a frontról hazajönnek a katonák? Elvesztettük a
                  háborút.</p>
               <p>Gudenus ijedten nézett az asszonyra, aki oly szemrehányással jelentette be a
                  háború elvesztését, mintha ennek kizárólag az volna az oka, hogy gazdája és
                  Domoszlay itt üres szószaporítással lopják a napot. Az asszony idős volt, de arcán
                  ujjnyi vastagon málott a festék és hintőpor. Duzzadt melle piszkos pongyoláját
                  majd szétrepesztette és hasán végigperegtek a mosogatóvíz zsíros cseppjei. A szája
                  valamikor érzéki és piros lehetett, lelógó ajkai most csak zabolátlan étvágyról
                  beszéltek, ételben és gyönyörűségben. Hiányos fogai, nagy, bozontos szemöldöke,
                  sárga, kócos haja, rövid ruhája és piros papucsba bujtatott meztelen lábai a
                  szerelmes markotányosnő és a közönséges alkohol képzetét keltették fel
                  Domoszlayban. Gudenus félénken szólt a haragos némberre:</p>
               <p>- Bánom is én a háborút. Vigyázzon, hogy rá ne lépjen a lombikjaimra.</p>
               <p>- Hátha a háborúval nem törődik, legalább törődjék önmagával uram, - sikoltott
                  édeskés sértődöttséggel Matild. - Az egészségével törődjék, mert nyavalyatörőssé
                  lesz a sok éjjelezés, szavalás, kiabálás, koplalás és italozás miatt.</p>
               <p>- Csendesen, csendesen! - csitította a felingerült némbert Gudenus és megveregette
                  a gazdasszony húsos, puha vállát.</p>
               <p>- Bizony - folytatta most amaz, most már Domoszlay felé fordulva, - a nagyságos úr
                  jól tenné, ha elvinné magával az öreget a pusztájára. Egész nap itt kotyvaszt,
                  krákog, köpköd, csibukozik és szédeleg, mint egy részeg kappan, mert elfeledkezik
                  az evésről s az Isten napját egy esztendeje nem látta. Éjjel csatangol a városban,
                  göthös tüdejébe szívja a hideg, nedves, füstös pesti levegőt, aztán hazajön nekem
                  krákogni, krá, krá.. - utánozta gyönyörűséggel és gyerekes bosszankodással az
                  asszony az asztmás Gudenus köhögési rohamait.</p>
               <p>Domoszlay megörült az eszmének.</p>
               <p>- Jöjjön velem, György, holnap indulok Mindszentre.</p>
               <p>- Hogy én elmenjek innen? Hogy gondolja barátom?</p>
               <p>Gudenus ijedten nézett a vendégére, meg Matildra, mintha rablógyilkosok között
                  állna, akik pénzét, magasfokú villamosáramot fejlesztő gépeit, vagy az életét
                  követelnék.</p>
               <p>- El fog menni Mindszentre, - harsogott az asszony Gudenusra, s az ölnyi magas,
                  hajlott ember rengeteg karjait lelógatta és csapott vállai megremegtek e szigorú
                  szavak hallatára.</p>
               <p>- Gondolja? - fordult szelíden az asszony felé. - Na jó, de holnap még nem
                  tehetem. Jövő vasárnap azonban ott leszek, - mondta Domoszlaynak bocsánatkérő,
                  bizalmas, meghitt, ravasz és sokat jelentő mosollyal, mintha azt akarná vele
                  megértetni, hogy ne mondjon ellent asszonyfélének az, akinek a földi nyugalma és
                  békessége kedves.</p>
               <p>- Ennek örülök, - lelkesedett Domoszlay és szívesen, hosszan, szinte boldogan
                  rázta öreg barátja kezét.</p>
               <p>Matild asszony duzzogva kipöndörödött, Gudenus pedig élvezettel nézett utána rengő
                  csipőjének és fehér lábának.</p>
               <p>- Csinos egy teremtés - dörmögte, mint Johnson Sámuel az ő Tittyjéről - nem csoda,
                  hogy mindenki megkívánja.</p>
               <p>És meghazudtolva az archimedesi perspektívát, gyanakodva nézett Domoszlayra.</p>
               
            </div>
            <div type="chapter">
               <head>
                 VIII. A martír.
               </head>
               <p>Lászlónak sohasem volt kedve a gazdálkodáshoz. Csak a kastélyt szerette a maga
                  ötvenholdas belsőségével. A föld, a jószág, a fa, a víz - minden csak arra való
                  volt neki, hogy művészi hangulatainak forrásává és eszközévé tegye, nem pedig hogy
                  éljen belőle, termeljen és kereskedjék vele, mint az édesapja. Nem is hasonlított
                  semmiben sem derék, joviális, anekdótázó, kártyázó és zsidókkal üzleteskedő
                  apjához, sem pedig higgadt, mélyen vallásos, szegényeket és betegeket istápoló,
                  pedáns, de türelmes, férfiasan karakteres, de hajlékonylelkű édesanyjához. Ő
                  egyenesen Farkas és Frigyes tragikus természetét örökölte és folytatta a saját
                  vérmérsékletében. A kúriája is tele volt Farkas és Frigyes műtárgyaival, érmeivel,
                  archeológiai limlomjaival, öreg könyveivel és családi levéltárával. Az udvarában
                  ritka madarak, exotikus emlősök lustálkodtak, szép és bizarr színekben pompázó
                  haszontalanságok, amelyek távoli faunák romantikáját lopták az istállóban topogó
                  trapperek, két jószármazású, de kissé elhízott hátasló és egy féltucat svájci
                  fejőstehén közé. A majoros-udvar is egy kis természetrajzi gyüjtemény volt, inkább
                  a fantázia játékos kedve, mint reális célok szolgálatában; Domoszlaynak csepp
                  érzéke sem volt aziránt, hogy miből lehet pénzt csinálni, de összehasonlíthatatlan
                  művészettel értett ahhoz, hogy a pénzből, még a kevésből is, mint lehet szépet és
                  elbájolót produkálni. Ez természetesen a gazdálkodási egyensúly rovására ment, de
                  szép volt, úri és finom és művészi s mindeddig nem fenyegetett komoly
                  veszedelemmel. A kastélyt évszázados kőrisfák, tölgyek, hársak és sűrű
                  fenyőgruppok sorfala védte az országút gyilkos fehér porhullámai ellen és
                  nyílegyenes vadgesztenye-allé vezetett a főbejárathoz. A gesztenyefák lombjai
                  összehajoltak, összeölelkeztek és összesúgtak, ha az esti szél megingatta
                  lombkoronájukat és zúgott, suhogott a millió sárguló levél, ropogtak a száradó
                  gallyak, zümmögtek a darazsak, halkan neszeltek a nedves törzseken a bogarak,
                  csipogtak, sikoltottak a verebek és a sárgarigók s mégis oly mélységes, áhítatos,
                  isteni csend volt ebben a homályos, hűvös, jószagú párákat lélegző alléban, mint
                  egy templom hajójában.</p>
               <p>Itt szokott sétálgatni Domoszlay, ha egy-egy nyári hónapot a birtokán töltött,
                  estefelé, mikor a gulyát hazahajtja a csordás, a templomban megszólal az Angelus,
                  az aratók dalolva hazafelé sietnek a kaszálóról, a föld kileheli a déli hőség
                  bomlasztó, erjesztő, nedves melegét és nehéz, kábító gőzökben ontja termékeny
                  páráját. A déli szél végigszántja a rétek sűrű, puha szőnyegét és magával hozza
                  távoli virágok illatos hímporát, messze vizek párolgását, vadkacsák elhaló
                  kiáltásait, megnevezhetetlen búgását a közeli erdők vadjainak... Jó szagok,
                  titokzatos hangok, erős légáramlatok, villamos ütések, amelyek fiatallá,
                  ujjongóvá, vágyakozóvá, de türelmessé teszik az embert... Ez az isteni színjátéka
                  a leáldozó napot búcsúztató természetnek Domoszlayt néha olyan elragadtatásba
                  hozta, hogy sírni tudott volna édes szomorúságában.</p>
               <p>Felesége inkább a parkot szerette. Az utakat, amelyek szeszélyes kanyargással
                  vezettek egy-egy mohos kőpadhoz, vagy apró, szellős vadszőlővel, krimzon-rózsával
                  és gledicsiával befuttatott filagóriához. A nagy tulipános viola-ágyakat, a
                  hortenzia- és orchidea-gruppokat, amelyek, mint valami japán akvarell színfoltjai,
                  úgy izzottak a zöld pázsitba hasított sárga homokgyűrűben. Itt bolyongott kora
                  reggel vagy a késő délutáni órákban a magános asszony s gyengéd vonzalommal nézte,
                  ápolta, nyeste, tisztogatta az üvegház körül kirakott tropikus pálmák, babérfák,
                  narancs- és citrombokrok sötétzöld lombjait és szinte baráti szeretettel gondozott
                  egy erős, bütykös, mindig könnyező törzsű vén fügefát, amelynek terméketlen
                  elhagyatottságában szinte a saját maga szimbólumát látta.</p>
               <p>Most is ott pihent a kúria terraszán, brokátselyempárnákkal kibélelt széles,
                  alacsony, öblös, fonott karosszékben, mint egy hervadó, sápadt virág.</p>
               <p>Lágy, izgalomtól remegő, mindig panaszkodó hangon beszélt a német
                  szobalányhoz.</p>
               <p>- Kisasszony, hűvös van, Vilmácska a szobájában vacsorázik. Hány óra?</p>
               <p>- Félnyolc, nagyságos asszonyom, az én órámon.</p>
               <p>- Félnyolc. Milyen rövidek már a napok. Jól benne vagyunk az őszben.</p>
               <p>- Nagyságos asszony a verandára parancsolja a vacsorát?</p>
               <p>- Köszönöm. Egy csésze teát kérek. Kis sonkát. Nem. Tojást, lágyat. Szőlőt. A miss
                  a szobában van? Szeretném, ha velem vacsorázna... Nagyon hideg van. Teréz! Hozza
                  ki, kérem, a sárga selyemkabátomat.</p>
               <p>- Igen.</p>
               <p>- Teréz, várjon csak, egy széles prémet hozzon inkább, fázom.</p>
               <p>- Akkor talán az ebédlőben terítenék.</p>
               <p>- Isten ments, itt akarok vacsorázni. A barna felöltőmet hozza ki, a
                  szilszkingallérost. Elíz kisasszony maradjon Vilmácskával. Siessen. Éhes
                  vagyok.</p>
               <p>Domoszlayné még egyszer visszahívta a szobalányt, s indulatosan megjegyezte, hogy
                  bundában nem tud vacsorázni. Fekete trikókabátját kéri, de nem árt, ha Teréz
                  kihozza a kasmírsálját is.</p>
               <p>A beteg asszony szép, símára fésült feje hátrahanyatlott a selyemvánkosra, mindig
                  lázas, kutató, boldogtalan és gyanakvó szemének pillantása végigsuhant a sötétlő
                  égboltozaton s beesett arcán, amelyet a veranda előtt álló tuják tömör, komoly
                  tömege kékesszürkére árnyékolt, izgatott remegés árulta el, hogy belül ez az
                  asszony tele van lefojtott szenvedélyekkel.</p>
               <p>- Hedvignek olyan tragikus arca van, mint Judic asszonynak az egykori
                  rézmetszeteken - mondták róla a környékbeli hölgyek, a Tarnóczy-, Jeszenszky- és
                  Draskovich-családok szépei, akik feltűnő szimpátiával sajnálkoztak a magánosan
                  élő, beteg és boldogtalan asszony hervadó szépségén.</p>
               <p>- Pedig most sokkal szebb, mint leánykorában - tették hozzá az idősebbek, akik
                  valaha halálosan szerelmesek voltak Domoszlayba s közülök nem egy várta, majdnem
                  az aggszűzesség határáig leste-várta, hogy a szép és hódító új földesúr szeme
                  megakad az ő kacér kelletésén.</p>
               <p>De Domoszlay Lászlónak, a maga duhaj és megútált szerelmi kálváriája után ez a
                  tisztaságtól és égi erényektől illatozó tragikus fejecske ragadta meg a lelkét és
                  az egész környék sopánkodása közepette Babochay Hedviget tette a feleségévé.</p>
               <p>Itt, egy japán ernyő alatt, nagy karosszékben, puha, pihés párnák közé szokta
                  törékeny kis testét beágyazni, s órákhosszat üldögélt egymagában, könyvvel a
                  kezében, de rendszerint anélkül, hogy felvágná. Unta és gyűlölte a tartalmát,
                  amely boldog emberekről, néma rezignációról, felejtésről és megbocsátásról szólt
                  és arról, hogy a világon minden ábránd hiú, minden beteljesült vágy öncsalás,
                  minden jóság hiábavaló és minden asszony mártírja a maga illúzióinak, mert a
                  férfiak léhák, csapongók, hálátlanok és lelkiismeretlenek. Hedvig minden könyvből
                  ezt olvasta ki s gyűlölte a házasságtörő férfiakat, a szeretőket, akik elcsábítják
                  a férjeket, a társadalmat, amely megbocsátja a hűtlenséget, a regényeket, melyek
                  szentesítik a kicsapongó érzékiség forradalmait, a költőket, akik kultuszt
                  csinálnak a hetérákból és az egész világot, hogy nem roskad össze bűneinek
                  gyalázatos súlya alatt. Hedvig nagyon szerette az urát és mindent, az eget, és a
                  földet, az Istent és az embereket, a templomot és a színházakat, a madarak
                  szerelmes kergetőzését, a virágok lángoló színorgiáit, a méhek kéjes fürdését a
                  rózsák kelyhében, a francia naturalista regényeket és az arató leányok naiv
                  népdalait, a bibliát és Heine daloskönyveit, a sárgarigó füttyentését és a
                  darazsak dongását, mindent, mindent, mindent ezen a legyőzhetetlen, kielégítetlen,
                  féltékeny és bosszúra éhes szerelmen keresztül szűrt át az öntudata. Rájött, hogy
                  az Isten csak azért teremtette a világot, hogy attól reszketve féltse az urát,
                  akit ő imád és akit nem tud meghódítani.</p>
               <p>Ez mindennap eszébejutott Hedvignek, ott, a vörös japán ernyő alatt, szívbajos,
                  beteg testével alámerülve a dagadó párnapuhaságok enyhe, meleg, illatos fészkében.
                  Mert a nagy szerelem csak három-négy esztendeig tartott. Ahogy megszülte
                  Vilmácskát, férjének mintha minden rajongása, hódolata és szerelme a csöppség feje
                  fölé sűrűsödött volna, neki nem maradt semmi, csak a betegnek szóló hűvös
                  figyelmesség és szánalom. Azóta keveset vannak együtt, az ura emancipálta magát
                  minden házastársi kötelesség alól, folyton jár-kel a világban, bizonyára ő is
                  szenved és kutat, keres, kísérletezik valami körül, ami betöltené az életét...
                  Hedvig szíve irtózatosat dobbant, valahányszor arra gondolt, hogy egyszer meg is
                  találja, vagy talán már meg is találta azt egy másik szerelemben, egy asszonyban,
                  aki elveszi tőle Domoszlay László szívét. Néha hangosan felsikoltott erre a
                  gondolatra, tíz év óta állandóan gyötrődve, félénken, önmagában kínlódva,
                  hánykolódva, fetrengve a tehetetlen dühben és kétségbeesésben.</p>
               <p>Ezért gyűlöli ő a gliciniákat, a virítókat, a tubarózsát, a buja illatút, a
                  mályvát, a kacérat, a rózsát, az érzékiségre csábítót, a pálmát, a fennhéjázót, az
                  orchideát, a szemérmetlent és önmagát, az igénytelent, a szemérmest, a fakót, az
                  unalmast, az idegest, a tisztát, a hűségest, a meguntat. Most ott ül a verandán,
                  fázik, várja a prémeket, a meleg teát, nem tudja, egyedül vacsorázzék-e, avagy a
                  kislányával, temetkezzék-e el a maga bánatos elhagyatottságába, vagy utazzék
                  Pestre meglátogatni Lászlót - Istenem, hol lehet most László, mit csinál, gondol-e
                  rá, csalja-e, elfelejtette-e?... A szíve majd kiugrik a száján, ha arra gondol,
                  hogy asszonyok között van, udvarol, kacag, csábít, ígér, kér, találkát beszél meg,
                  reménykedik, reszket, boldog...</p>
               <p>- Teréz, - sikoltott csaknem magánkívül - hagyja a vacsorát, hozza be a teát a
                  hálószobába.</p>
               <p>Hiába fut be a kastélyba, a rémek követik, a rémeknek ragyogó bíborajkuk,
                  ibolyaszemük, orchidea-arcuk van, szőkék, vörösek, erősek, ruganyosak, fiatalok,
                  kacérak, bűnösek, buják, perverzek és az ő urát ölelgetik.</p>
               <p>A szobalány félénk mozdulattal közeledett.</p>
               <p>- Sürgöny Budapestről.</p>
               <p>Hedvig arcából minden vér az agyára futott. Jaj, ha tőle jönne a sürgöny!</p>
               <p>- Adja ide, kérem - kiáltott a félszegen várakozó leányra. - Köszönöm - tette
                  hozzá hirtelen, mert restelte túlerős felindultságát. - Istenem, ha valami baja
                  van szegénynek!</p>
               <p>Ilyenkor érezte, hogy mennyire szereti az urát. A saját, gyenge kis életének apró,
                  pislogó lámpása is kizárólag László egyéniségéből s a magamagából kiáradó
                  emberfeletti szerelem olajából táplálkozik s ha egyszer elveszítené őt, akkor ez a
                  kis mécses is nyomban kialszik, abban a pillanatban. Össze-vissza tépte a távirat
                  blankettáját, ahogy reszkető kezével felszaggatta a papirost. Szeméből kristályos
                  könnycseppek potyogtak a sorokra, alig tudta kibetűzni a szavakat. László kocsit
                  kér az állomáshoz, mert estére érkezik.</p>
               <p>Néhány percig lélegzetelakadva pihegett s kezében gyufaszálnyi vékonyságra sodorta
                  a papirost. Olyan izgalmas, kínzó, lángoló szerelmet érzett a szívében, hogy
                  belepirult.</p>
               <p>- László! - sóhajtotta maga elé és majdnem megcsókolta a sürgöny durva, piszkos
                  papírlapját.</p>
               <p>Boldog izgalma csak néhány pillanatig tartott. Nyomban eszébejutott, hogy László
                  mindig fáradtan, kimerülten, boldogtalanul szokott hazatérni. Miért? Iszonyú ütést
                  érzett a szívébe erre a gyilkos kérdésre. Csak pihenni, gyógyulni jön haza, új
                  szenvedésekre és új gyönyörűségekre új erőt gyüjteni... szörnyűség, milyen
                  megalázó, bűnös és undorító a feleségnek ez a pszichológiai értelemben vett
                  ápolónői szerepe... Hedvig olyan felháborodást érzett erre a gondolatra, hogy
                  minden átmenet nélkül feneketlen gyűlölség szállt föl a lelkéből és elborította
                  azt az embert, aki őt így megalázza.</p>
               <p>Az arca hideg, kemény, ellenséges lett, de izgatottan nézte az órát.</p>
               <p>- Nyolc óra. Kilenckor jön a vonat. Még hatvan perc.</p>
               <p>Gyorsan kiadta a rendeleteket a kocsisnak, inasnak, szakácsnénak. Vilmácskát
                  összecsókolta, megengedte, hogy egy órával később feküdjék le, hátha addig
                  megérkezik apuka. A kislány szinte beteges ragaszkodással csüngött a szülein;
                  anyját földöntúli, szent és megközelíthetetlen eszménynek látta, a jó és rossz
                  fölött való szelíd, de kérlelhetetlen bírónak, a ház királynőjének, minden
                  elevenek között a legnagyobb tekintélynek, a legfőbb hatalomnak, a jó Isten földi
                  helyettesének. Az apját ellenben legkedvesebb pajtásának és legmulatságosabb
                  játszótársának, minden pajkosságok megbocsátójának, protektornak és mentornak, az
                  összes emberi gyengédségek, becézgetések és kényeztetések kútforrásának, a maga
                  öreg, kedves, hatalmas bűntársának tekintette és úgy kezelte, mint a legdrágább
                  bábuját, vagy legszebb játékszerét. Most, hogy apját várta, egészen elváltozott
                  ujjongó jókedvében. Jobbra-balra futkosott, szüntelen csacsogott különös,
                  affektált, izgatott hanglejtéssel, hosszú, összefüggéstelen mondatokban, mint egy
                  megittasult kis madár.</p>
               <p>Hedviget idegessé tette a háznak szinte természetellenesen kilobbant jó kedve és
                  ujjongása. Ilyenkor észrevette, hogy itt mindenki Lászlót imádja azzal a meleg,
                  szívből jött, közvetlen, elfogulatlan és vidám szeretettel, amit minden félelem
                  nélkül a gyermekek, a művészek, vagy az aggastyánok iránt érez az ember. Őt, a
                  gyenge, beteg asszonyt mindenki respektálja, ápolja, félti, tiszteli; de senki sem
                  szereti szívből, csak kötelességből, csodálatból, szánalomból, vagy
                  félelemből.</p>
               <p>Irígykedett Lászlóra és féltékeny volt egész házanépére és úgy érezte, hogy itt
                  mindenki vagy sajnálja, vagy gyűlöli őt, a boldogtalant. Gyanakodva nézte, hogy a
                  miss egy pillanat alatt átöltözködött, haját kisütötte és arcán tekintélyes
                  mennyiségű festéket kent szét az érkező tiszteletére. A magyar tanítónő ellenben
                  gyanúsan sápadt volt és révedező tekintetű, szótlan és szórakozott és a torkán
                  megcsuklott a szó, ha mégis mondani akart valamit. Hedvig ezt mind észrevette s a
                  szimptómákat, amelyeket túlozva, kiélezve, színben és jelentőségben az izzásig
                  felfokozva látott, nyomban analizálni kezdte és visszavezette arra a férfiúi
                  varázsra, amely Lászlóból kisugárzott és amelyet László oly bűnös ambícióval
                  árasztott maga körül minden teremtett lélek irányában. Csak egyedül vele, a
                  feleségével szemben sohasem. Bizonyos, hogy ez az öntudatlan férfiúi kacérság,
                  amely még az öreg béresasszonyokat is megbabonázta, László legellenszenvesebb
                  tulajdonsága. Ez a hiú tetszenivágyás, ez a hajszolása a férfiúi sikernek már a
                  karakter rovására megy és valósággal permanens lelki házasságtörés... gondolta
                  Hedvig és e pillanatban egyenesen megvetette az urát, mint ahogy megvetette azokat
                  is, akik ennek a varázsnak megadták magukat és Lászlót istenítették.</p>
               <p>Minél inkább közeledett a megérkezés pillanata, annál hidegebb, durcásabb és
                  ellenségesebb lett a kedve Hedvignek. Szinte már nem is örült az urának, akiért
                  minden este könnyek között imádkozott az ő szentjeihez.</p>
               <p>A vonat késett. Tíz óra elmult, a gyermeket lefektették. Tizenegy órakor a két
                  nevelőnő is visszavonult és Hedvig egyedül várta az urát. Az ebédlő habfehér
                  damasztjaival, ragyogó velencei kristályokkal, a legnehezebb családi vert
                  ezüstökkel várta a vendéget: így szerette László a legintímebb családi étkezésnél
                  is. Az asztal közepén kilencágú, nehéz ezüst kandeláber, amelynek liliomokon
                  felkúszó, egybefonott, amoretteket ábrázoló karjaiban már csonkig égtek az
                  alabástromszínű csavart gyertyaszálak.</p>
               <p>A kandalló előtt angoramacska bőrére nyugtatva lábait, meghajoltan, feszült
                  várakozással üldögélt a feleség. Halántékán, nyakán és a bordái között egyforma
                  erővel lüktetett a vére, mintha versenyezne az öreg, aranyozott bronzóra
                  ketyegésével, amely pontosan jelezte a másodperceket, perceket, órákat, napokat,
                  hónapokat; a tavaszt, a nyarat, az őszt és a telet: a reményt, a szerelmet, a
                  rezignációt és a halált. Már féltizenkettő... Hedvig nem érezte az idő múlását,
                  neki már itt volt az ura, mert a lelkében már végigviharzott a remény, a szerelem,
                  a rezignáció és a halál kérlelhetetlen egymásutánja is... és ahogy László
                  belépett, szomorúan, kínos öntudatossággal, majdnem keményen és gyanakvó
                  óvatossággal lépett eléje, csókra nyujtotta homlokát és megjegyezte, hogy megint
                  soványabbnak és kimerültebbnek találja, mint amikor elutazott.</p>
               <p>És attól fogva folyton átható, szúró, fenyegető tekintettel kémlelte és tekintete
                  szinte átvilágította László arcát; Domoszlay tudta ezt és kényelmetlennek, majd
                  lealázónak találta a folyton rajtafüggő gyanú beszédes némaságát.</p>
               <p>- Vilmácska?</p>
               <p>- Alszik, nem győzte a virrasztást, - felelte fagyosan az asszony és a hangjában
                  annyi szemrehányás rejlett, mintha feltételezné, hogy a vonat késésének is László
                  férfiúi kacérsága és egy röpke kis vasúti kaland volt az oka.</p>
               <p>Domoszlay pompás antik karcsattot hozott a feleségének. Hedvig megcsókolta érte,
                  de nem nézte meg az ajándékot.</p>
               <p>László beszélgetni kezdett a pesti élet sivárságairól.</p>
               <p>Hedvig közbevágott:</p>
               <p>- Ha itthon élnél, volna módod a falut is végkép meggyűlölni.</p>
               <p>- Pusztul a falu is, úgy-e?</p>
               <p>- Anyagiakban nem nagyon. A háború alatt mindenki kifizette az adósságát, eladta
                  hitvány, csenevész lovacskáit s muraközi fajtával töltötte meg az istállóját.</p>
               <p>- Ez még a szerencse...</p>
               <p>- Hiszen, ha itt megállnának. De a pénz ördöge felcsiklandozta bennük a fényűzés
                  vágyát. Szalóngarnitúrákat hozatnak a városból. Keresztes Jánosék berakott
                  schreibkommodot vettek, s tojást raktak el benne fürészpor közé. Kis Miska most
                  házasodott, mert felmentették a katonáskodás alól. Zongorát vásárolt a
                  menyecskének, Maricának, a tehenesünk lányának.</p>
               <p>Domoszlay jóízűen kacagott.</p>
               <p>- Hát Mariska zongorázik?</p>
               <p>- Azt nem, - felelt epésen az asszony - de a körmét hetenként ráspolyoztatja és
                  fényesítteti.</p>
               <p>- Manikür is van már Mindszenten?</p>
               <p>- Van - mosolygott keserűen és szemrehányóan az asszony, mintha a régi
                  patriarchális erkölcsök pusztulásáért is Lászlót akarná felelőssé tenni. - Marica
                  tiszta szobájában egy katonai állatorvos lakik, aki a trénnek rekvirált.</p>
               <p>- Ah, hát azért manikürözteti Marica a körmeit...</p>
               <p>- Azért. Ámbár a többi menyecske is buzgón vásárolja a pudert és a kölni vizet. A
                  lányok selyemharisnyában jönnek vasárnap a misére. Undorodom a népemtől.</p>
               <p>László maga is elszomorodott volna mindezen, ha nem veszi észre, hogy ezzel az
                  erkölcsi felháborodással Hedvig csak izgatott rossz kedvét akarja elpalástolni.
                  Sejtette, hogy mindez alig érdekli őt, de amiről beszélni szeretne, az egyelőre
                  még nem akar kijönni összeszoruló, lüktető gégéjén. Ezért szinte kedvét találta a
                  témában.</p>
               <p>- És a ládafia mindenhol tele van ezüst és arany koronákkal.</p>
               <p>- Meg frankkal, dinárral, lírával, márkával; meg rubellel. A szabadságos katonák a
                  valutaárfolyamokkal is megismertették a zselléreket. Vége már a bibliai
                  együgyűségnek.</p>
               <p>Az asszony ezalatt egyre László arcvonásait fürkészte. Mikor a dollárokról
                  beszélt, akkor az ura révedező tekintetén, kitágult pupilláján, néha
                  meg-megránduló szájaszögletén járatta a szemét, amelyet a gyanakvás és
                  féltékenység megélesített és képessé tett arra, hogy az ura bőrét átvilágítsa, s
                  pillantásával kiboncolja a petyhüdt idegeket, amelyek álmatlan éjszakáktól,
                  elégületlenségtől és türelmetlen vágyaktól lerongyolódtak.</p>
               <p>- A tehenesed családja Maricának és az olasz frontról hazatért Miskának jóvoltából
                  francia konyakot iszik a reggeli teájához.</p>
               <p>- Miska itthon van? - kérdezte Domoszlay szórakozottan s ezalatt arra gondolt,
                  hogy Hedvig most gyötrődik, viaskodik, vérzik a sajátmagával folytatott, kínosan
                  leplezett küzdelemben. Ő is annyira jártas volt már felesége eszejárásában, hogy
                  minden szó mögött érezte a ki nem mondott gondolatot. Dehogy is Miskáról van szó,
                  a hetyke, durva és hánykolódó béresfiúról, aki a fél falu lányát elcsábította.
                  Miska csak azt akarja jelenteni, hogy Hedvig utálja az erkölcstelen és telhetetlen
                  étvágyú nőcsábítót, akár Miskának, akár Domoszlay Lászlónak hívják is az illetőt.
                  De Hedvig még nem volt kész önmagával s ezért így folytatta:</p>
               <p>- Miska itt hentereg az apjánál a cselédházban.</p>
               <p>- Dolgozik?</p>
               <p>- Eszeágában! Tele van pénzzel, lumpol, iszik, kártyázik, lányok után jár és
                  szocialista ujságokat olvas. Úr. Politizál. Az embereket izgatja, hogy ne adjanak
                  búzát a zsidóknak. Kiki törődjék önmagával - kiabálja az udvaromban, füleim
                  hallatára - aki enni akar, fogja meg az eke szarvát és álljon a cséplőgép mellé. -
                  A füleim hallatára! - tört ki a keserűség a régi magyar nemes asszonyok unokájából
                  s egy pillanatig el is feledkezett László bűneiről. De aztán annál hatalmasabb
                  erővel tört ki belőle a rég vajúdó nehéz, kínos kérdés:</p>
               <p>- Volt Bertóthyéknál?</p>
               <p>László érezte, hogy kissé elpirult. Ez zavarba hozta és mondhatatlanul
                  bosszantotta. Hedvig lenézett a földre, de a lecsukott szempilláival, elgondolkozó
                  homlokával, összekulcsolt, sovány, hófehér és kéken erezett kis öklével is látta,
                  hogy Lászlónak most árnyék suhant végig az arcán. Tehát folytatta:</p>
               <p>- Stefánia még mindig hódító?</p>
               <p>- Érdekes asszony.</p>
               <p>- Tetszettél neki?</p>
               <p>- Erről nem nyilatkozott.</p>
               <p>- Csodálom. Öt percnél tovább nem szokott ilyesmit titokban tartani.</p>
               <p>László ránézett az asszonyra és megsajnálta. Hedvignek tulajdonképpen igaza van.
                  Ez az asszony szereti őt és szenved. Felkelt az asztaltól, ráereszkedett annak a
                  széknek a karfájára, amelyen Hedvig összeroskadva üldögélt, egyik kezét az asszony
                  álla alá tette, gyengéden hátravonta a fejét, s a másik kezével belemélyedve a
                  barna fürtök tömegébe, belelehelt felesége arcába, száját rátapasztotta a vékony,
                  gúnyos, reszkető ajkakra és sajnálkozásból, részvétből, lelkiismeretfurdalásból és
                  szégyenkezésből fakadó fájdalmas szomjúsággal itta annak eleinte hűvös, kicsit
                  vonakodó, de egyszerre csak kigyulladt, fellángolt, forróvá, nedvesen tapadóvá és
                  vágyakozón marcangolóvá nyilt végtelen csókját.</p>
               <p>Az asszony teste vonaglott, a dereka megfeszült, erős, magas ívbe domborodott a
                  melle, a lába kinyujtózkodott, mint egy ébredő, síró macskáé, s karjaival elkapta
                  László nyakát, vékony, száraz, görcsösen görbülő ujjait beleszorította az arcába
                  és lélegzetelállóan szorította a magáéhoz, mintha bele akarna fulladni a
                  szerelmébe és féltékenységébe.</p>
               <p>Amikor mind a kettőnek elállott a lélegzete és mikor az asszony karjai mint
                  jóllakott, elernyedt, tönkrement kígyók lehullottak a nyakáról, László szédülten,
                  csodálkozva a pillanat extázisán, maga is kissé eltikkadva hátralépett és hatalmas
                  vágya támadt tisztaságra, hűségre, házasságra. Valami lelki békességgel nézte
                  végig tetőtől talpig a feleségét, akit szépnek, érdekesnek, rendkívülinek és
                  kívánatosnak talált, mint egy érzéki szentet a liliomok között, egy törékeny,
                  finom, okos és komoly Madonnát a jószagú mezei virágokon.</p>
               <p>- Talán az volna a legszebb: újra beleszeretni ebbe az engesztelhetetlen
                  szerelembe.</p>
               <p>Egy pillanatig vívódott magában, de aztán hirtelen olyan bűnbánatot érzett, mint
                  aminőt egy el nem követett gonoszság végiggondolásán érezhet valaki. Nem, ez az
                  asszony többet érdemelne annál, mint amit adhatna neki. Gyengéden megfogta Hedvig
                  kezét, kérte, hogy mutassa meg neki alvó leánykáját, megcsókolta Vilmácska tiszta,
                  tearózsaszínű homlokát, pár pillanatig gyönyörködött az álomtól piros arcocska
                  szépségében, aztán kezet fogott a feleségével és megérintette ajkával a Hedvig
                  homlokára tapadó kis fürtöcskéket.</p>
               <p>- Jó éjszakát, Hedvig.</p>
               <p>- Jó éjszakát, László.</p>
               <p>A mindszenti kastély kupoláján rekedten, rozsdásan, kísértetiesen csikorgott a
                  szélkakas. Erős északi szél kerekedett, megrezzentek az ablakok, a házőrző kutyák
                  barátságtalanul vakkantottak s a faluból öblös hangok feleltek a csaholásra.
                  Förtelmes éjszaka ígérkezett. Ma nem lesz csendes, nyugodt álma az embereknek.</p>
               
            </div>
            <div type="chapter">
               <head>
                 IX. Az apagyilkos.
               </head>
               <p>Vasárnap délben Gudenus György csakugyan beállított Domoszlayékhoz. Két régi
                  disznóbőrtáskát hozott magával: egy kicsit, meg egy óriást. A kicsiben fehérneműi
                  voltak, a másikban, amelyet két markos vasúti munkás verejtékezve cipelt Domoszlay
                  kocsijáig, könyveit hozta az öreg magántanár.</p>
               <p>- Önnél akarom bevárni a karácsonyt - mondta magyarázatképpen barátjának - s amint
                  tudom, természettudományi munkákban a Domoszlay-könyvtár nem bővelkedik.</p>
               <p>Gudenus friss volt és mozgékony elméjű. Dícsérte a jó levegőt, a kastély
                  nehézpompájú szobáit, a park komoly eleganciáját, az ebéd választékos és zamatos
                  étrendjét, a borok és szivarok finom aromáját, Vilmácska szerafikus szépségét és
                  hódolattal udvarolt a ház úrnőjének, akit hamarjában a középkori lovagköltészet
                  bágyadt Madonnáihoz, Petrarca Laurájához, Michelangelo Colonna Vittoriájához,
                  Lucretiához és a bibliai Hágárhoz hasonlított és többször egymásután melegen
                  gratulált Domoszlaynak családi boldogságához.</p>
               <p>Még a csemege és feketekávé alatt kifejtette elméletét a nők befolyásáról a
                  történelemre s ezt a históriai példák oly bőséges adathalmazával világította meg,
                  hogy öt óra lett, mire Domoszlay szóhoz jutott és indítványozhatta, hogy tegyenek
                  sétát az országút mellett fekvő kis temetőkápolna felé.</p>
               <p>Félóra mulva, lassan lépegetve a jegenyefák által beszegett hófehér kőúton, a
                  mélyen járó nap gyengéd sugaraiban fürdetve vállukat, a kápolna elé értek. Kései
                  osztrák barokk formákban épült, repkénnyel befutott piniák és galagonyabokrok közé
                  rejtett kis templomocska volt ez, amelynek déli oldalán a leomlott mészvakolat
                  alatt néhány egyszerű márványlap csillogott: Itt nyugszik Domoszlay Virgil... Itt
                  alussza örök álmát Domoszlay Virgilné... Itt várja a feltámadást G. M.
                  esperes-plébános, Istennek és a szegényeknek szolgája...</p>
               <p>- Apám, anyám... - mutatott komor ellágyulással a feliratokra László - öreg
                  papunk, keresztelőm, nevelőm, első barátom.</p>
               <p>Gudenus még egy szemüveget tett a homlokára s orrát végighúzva a kopott aranyozású
                  betűkön, hatalmas vállait legörnyesztve, ujjaival betűzte a sorokat.</p>
               <p>- Rómában a Forum Romanum semmi érdeklődést nem keltett bennem, de az ókeresztény
                  temetkező helyek omladozó márványai között napokig ottfelejtettem magamat
                  étlen-szomjan, álmatlanul, már ahogy én szoktam. A halál romantikája...</p>
               <p>László ezalatt egy utilapúbokrot tépett ki tövestül, amely egészen elfedte a
                  márványlap alsó negyedét.</p>
               <p>- A jövővel szemben nem tudok másban vigaszt találni, mint az elmult dolgokban,
                  rég letűnt korokban, amelyek ellentéteit a halál gyengéd tapintata elsimítja és
                  mennyei harmóniában olvasztja fel - jegyezte meg Domoszlay, mialatt az ezerszálú
                  gyökércsomót erősen megrázta s a földet a támadt lyuk helyén lábával ismét símára
                  taposta. - Különösen most, ezekben a keserves időkben.</p>
               <p>- Semmi pesszimizmus - szakította félbe hevesen a tanár. - Az élet sohasem szép,
                  sohasem jó, sohasem kívánatos, csak ha már lezajlott. Az életet csak én magam
                  tehetem széppé, mert a lét csak a saját lelkivilágom vetülete. Mindennek belülről
                  kell jönni, mert különben a világ sötét, alaktalan, hideg és értelmetlen.</p>
               <p>- De azt megengedi, György, hogy most példátlanul szomorú a jelenünk és még
                  keservesebb jövőnek nézünk elébe. Nyomor, erkölcstelenség, vad, esztelen küzdelem
                  a létért, örökös izgalom, folytonos bánat... megengedi, hogy van okunk az
                  elkeseredésre?</p>
               <p>- Nem engedem meg - tiltakozott Gudenus és kiegyenesedve, háttal a napnak, hosszú,
                  vékony, sötét folt gyanánt meredt társa szemébe. - A történelem tele van ilyen
                  korszakokkal s mégis éltek az emberek valamennyien. A jövőtől azért félünk, mert
                  perspektívában a bajok is megnőnek, csakúgy, mint az örömök és a szépségek.</p>
               <p>- De ezek itten - mutatott Domoszlay a márványlapokra, amelyeken isteni derűvel és
                  békülékenységgel hirdette az elmúlást a kereszt, - ezek itten mégis szebb napokat
                  láttak.</p>
               <p>- Ki tudja? A relativitás elve seholsem érvényesül annyira, mint az emberi örömök
                  és szenvedések terén. Hány csendes kis tragédia folyt le ezekben az álmosan
                  nyujtózkodó, hosszú, üres egyhangú években! Hány szerelmi bánat, meg nem valósult
                  ambíció keserűsége, nyomorúságos tengődés kétségbeesése, illúziók
                  megcsúfoltatása, mellőzés, sértett hiúság, meggyalázott méltóság, testi-lelki
                  betegség, erkölcsi és anyagi kudarc, őrület, téboly, gyilkosság és öngyilkosság
                  tragédiája lappang ennek a temetőnek gaztól, lomtól, kakukfűtől, csalántól,
                  büröktől behálózott sírhalmai alatt. Mert a történelmi Treuga Dei nem jelenti ám
                  az egyén boldog istenbékéjét is. Gondoljon csak arra a béreslányra, aki teherbe
                  esett, elhagyta a szeretője, utcára űzte az édesapja, s most megy szegény, hogy a
                  temetőben felakassza magát.</p>
               <p>- Igaza lehet önnek, - felelt elgondolkozva László és eszébejutott a maga baja,
                  amelyre még a középhatalmak győzelme, az angol kereskedelem tönkretétele, a világ
                  minden hadisarca és az egész földkerekség meghódítása sem hozná meg az orvosságot.
                  - De mégis őrült és gaz merénylet az emberiség ellen a háború - vetette oda csak
                  úgy banális konvencióból, hogy leplezze a maga kicsinyes rosszkedvét.</p>
               <p>Gudenus egy hajlós, síma fűzfavesszőt faragcsálva, vállait vonogatta.</p>
               <p>- Nem tudom, nem olyan gaz merénylet-e egy országos jégeső, amely tönkreteszi az
                  emberek vetését, egy földrengés, amely rombadönti San Franciskót, egy vulkánikus
                  kitörés, amely elpusztítja Pompejit és Herculanumot.</p>
               <p>- Ön tehát - jegyezte meg halkan Domoszlay, amikor észrevette, hogy asztmatikus
                  roham fenyegeti barátját - ön tehát, kedves barátom, mindent egyszerűen tudomásul
                  vesz, ami történik és iparkodik ahhoz alkalmazkodni.</p>
               <p>- Úgy van, - fejezte be az eszmecserét Gudenus - minden úgy van jól, ahogy...</p>
               <p>- Van?</p>
               <p>- Nem, hanem ahogy azt, fogadjuk. Legyünk résen s kezünket a fegyverünkön tartva,
                  nyugalommal figyeljük a Balsors dölyfös arcát éppúgy, mint a Jószerencse kacér
                  mosolygását.</p>
               <p>Aztán hazafelé ballagtak, sütkérezve a leáldozó nap langyos, őszi sugaraiban.
                  Domoszlay parkja mellett emelkedett a falu temploma, alacsony téglakerítéssel
                  övezett hársfaliget enyhe magaslatán. A ligetben szokott vasárnapi litánia után a
                  falu népe összecsődülni, hogy megbeszélje a mult hét nevezetes eseményeit, a jövő
                  heti gazdasági munka programját, az adót és a párbérfizetést, a közmunkák
                  beosztását. Itt hirdette ki a kisbíró a hatósági hirdetéseket, itt szemelte ki
                  párját a házasulandó legény, idejárt ki a pap, hogy szétossza a vasárnapi
                  füzeteket, amelyeket a missziótársulat, a püspöki nyomda s a kegyes alapítványok
                  küldtek a faluba. Itt tartotta nyáron megbeszéléseit a szövetkezet s a gazdasági
                  egylet helybeli osztálya. A község örege, apraja itt ténfergett a
                  templom-ligetben, közel az Úristenhez, akinek testét itt hordozták körül
                  nagyszombaton és Úrnapján s akit kedves, meghitt öreg barátjuknak tartottak,
                  ráhivatkoztak az alkudozásnál, csereberélésnél, fogadalmaknál és szerelmi
                  vallomásoknál. Az emberek itt látták maguk között vezéreiket, a papot,
                  szolgabírót, kántort, tanítót, sekrestyést, templomatyát, itt ebben a mindenki
                  számára kedves, nyilt és mégis intím oázisában a falu sáros, poros, fagyos, gödrös
                  nyomorúságos Szaharájában.</p>
               <p>Így volt ez régen, de ma hiába kereste Domoszlay szeme a labdázó leányokat, a
                  pipázgató esküdteket, a birkózó legényeket, a piruló, szemlesütve suttogó, hosszú
                  hajfonatos, pántlikás, kartonszoknyás hajadon szűzeket, az olvasót pörgető
                  vénasszonyok fekete csoportját, - ahogy minden kor, minden nem tisztességgel
                  elkülönül a maga hasonlóinak társaságában, tiszteletben tartván az öregek
                  fáradtságát, a leányok szemérmességét, a férfiak duhaj temperamentumát, a
                  gyerekek csintalanságait, a vénasszonyok ájtatosságát, az úrinép zárkózottságát...
                  nem, most fel és alá egy tömegben hullámzott a falu, s amikor egy kacér,
                  pirosképű, villogószemű, selyemharisnyás és csipkevállkendős leányzót
                  megkérdezett Domoszlay, hogy mit csinálnak itt, az merészen az uraság szemébe
                  nézve, öntudatos női fölényességgel felelt oda neki:</p>
               <p>- Nem látja, nagyságos úr? Korzózunk kicsit.</p>
               <p>Domoszlay és Gudenus elkeveredett a korzózók között. Valaki a hadikölcsönökről
                  beszélt.</p>
               <p>- Azért mondtam mindig, hogy ne vegyenek hadikölcsönt kendtek - rikoltotta fülük
                  mellett egy harsány bariton. - Ha háborút akarnak, fizessék az árát az urak, meg a
                  zsidók.</p>
               <p>Domoszlay megismerte az izgága Miskát, a tehenes fiát, Marica bátyját, a vitézségi
                  érmekkel elborított mellű nőcsábítót. Komoran végignézett rajta és régi, hűséges,
                  együgyű cselédjének fia köszönés nélkül, dacos tekintettel viszonozta
                  pillantását.</p>
               <p>Gudenus ügyet sem vetett a parasztokra. Rövidlátó szeme a messzeségbe tekintett,
                  távoli korok és helyek könyvekből ismert embereit vizsgálgatta, még mindig a maga
                  tételeinek igazolására.</p>
               <p>- A Ptolemaeusok... - kezdte magyarázó hangon, mintha az előbbi témához néhány új
                  adatot talált volna kifogyhatatlan emlékezetében. De nem folytathatta, mert az
                  országút porából kavargó fellegeket korbácsolva fel, lovaslegények kurjongatva
                  közeledtek a templomtér felé.</p>
               <p>- Nini, ezek sásdiak, - morogtak az öregek - mi az ördög lehet a bajuk?</p>
               <p>A lovasok csakugyan a szomszéd faluból jöttek, egy órajárásnyiról. Sásd a hegy
                  taréján túl, mély teknőben feküdt, úgyhogy a tornya sem látszott el idáig. De az
                  erdős hegyhát mögül most már felfelé gomolygó vörös szikrákkal pontozott
                  füstfellegek jelentették, hogy tűz ütött ki odaát, amely lassankint narancsszínűre
                  mázolja az égboltozat alját.</p>
               <p>- Tűz van Sásdon. Ég a falu! - szaladt ki egyszerre mindenkinek a száján s a
                  jegyző, aki a korzón bámulta a boltosok és bérlők feketeszemű asszonyait, nyomban
                  kiadta a parancsot, hogy az emberek vontassák ki a tűzoltókocsikat és fecskendőket
                  a községházáról. Megcsípte egy bámész suhanc fülét és beszalasztotta a faluba a
                  napos előfogatokért.</p>
               <p>A sásdi lovaslegények pillanatok alatt odaérkeztek. Csapzott hajuk az arcukba
                  ragadt mellük zihált a fáradságtól és izgalomtól, szemükben kétségbeesés lángja
                  égett.</p>
               <p>- Emberek, segítsetek! Porrá ég a falunk! A kutakat már kimerítettük. Mind egy
                  szálig koldusbotra jutunk. Szénánk, búzánk, kukoricánk, kazlaink, szérűskertünk,
                  házunk az ördög martaléka lesz. Segítség, emberek!</p>
               <p>A lovaslegények össze-vissza száguldoztak a faluban, a korzó összeverődött, az
                  asszonyok sikongtak, a gyerekek eszeveszettül futottak a paripák elől, a
                  sekrestyés felszaladt a toronyba és meghúzta a harangokat. Az öregek azonban
                  kedvetlenül verődtek egy csoportba és pipázva, köpködve, dohogva, vállaikat
                  vonogatva, bosszúsan magyarázgatták:</p>
               <p>- Fáradtak a lovaink.</p>
               <p>- Tavaly a sásdiak sem segítettek nekünk.</p>
               <p>- Holnap felszántom az alvégi földemet.</p>
               <p>- Most ötezer pengő egy muraközi csikó.</p>
               <p>- Ne menjetek! - tüzelt Miska, a tehenes fia. - Dögöljenek meg a sásdiak. Mindenki
                  törődjék a maga bajával. Menjenek oltani az urak meg a zsidók!</p>
               <p>A kongatás, lárma, lódobogás, kurjongatás, a sásdi tűzveszedelem híre a kastélyba
                  is eljutott s először kirohant a cselédség, aztán kijött maga Hedvig is
                  Vilmácskával, az angol missel és Elizzel, a magyar tanítónővel. Hamar megtalálták
                  Domoszlayt és Hedvig kérdőszemmel nézett az urára, mi most a teendő?</p>
               <p>László már intézkedett. Megparancsolta a kocsisának, hogy vezesse ki a sárgákat. A
                  fecskendő elé. Ő majd a szürkéken előrevágtat.</p>
               <p>Az öreg kocsis lihegve szedegette lábait. Domoszlay utánakiáltott, hogy az
                  igáslovakat is szerszámozza fel, azok húzzák majd a vizeshordót. Egy pillanatig
                  elgondolkodott, hogy ki hajtsa az igáslovakat. Aztán hirtelen tehenese fiára,
                  Miskára esett a tekintete.</p>
               <p>- Te mégy a hordóskocsival.</p>
               <p>Az meg sem mozdult.</p>
               <p>- Nem hallod, kölyök? - rivalt rá átható, kemény kiáltással.</p>
               <p>- Hallom bíz én - vágott vissza a legény s rándított egyet a vállán, - csakhogy
                  nem megyek. Én szabadságon vagyok.</p>
               <p>Aztán kidüllesztette a mellét, közelebb lépett az urasághoz és hetykén
                  odamondta:</p>
               <p>- Tudja meg az úr, hogy én katona vagyok. A lövészárokból jöttem. Különb poklokat
                  is láttam én a Doberdón. Fogjon be maga, ha megijedt a tűztől.</p>
               <p>Domoszlay nem felelt, ő is tett egy lépést a fiú felé, jól a szeme közé nézett,
                  aztán kiterjesztett tenyerével hatalmasan arculvágta. Miska megtántorodott,
                  elhalványult, ökölbeszorította a markát, egyet ordított, de mielőtt káromkodni
                  tudott volna, egy második ökölcsapás érte, amitől elterült a földön.</p>
               <p>Az angol miss felsikoltott, Vilmácska sírni kezdett, a falu népe szétrebbent, a
                  magyar kisasszony hisztérikusan kimeredt szemmel bámulta a vad jelenetet... csak
                  Hedvig maradt nyugodt, mert sok ilyent látott már a Babocsay-kúria udvarán és
                  olybá vette, mint az Istentől kapott földesúri jog szent és megfellebbezhetetlen
                  igazságszolgáltatását. Akkor ijedt volna meg, ha László meg nem torolja a
                  gyalázatot, amely rajta keresztül családját, őseit, nemzetségét, fajtáját, a
                  magyar virtust és a földesúri tekintély sérthetetlen nimbuszát érte. Gudenus
                  nevetett.</p>
               <p>Domoszlay pedig állt egy darabig, mellén összefonta karjait és várta a legény
                  támadását. Miska feltápászkodott a földről, letörölte az orrából kibuggyant vért
                  és elsompolygott. Öt perc mulva fent ült a lajtos-szekéren és irgalmatlanul
                  végigverte az igáslovakat, nyargalt velük az égő falu felé.</p>
               <p>Domoszlay éjfél körül tért haza cselédjeivel és csak ennyit mondott a reá várakozó
                  családjának:</p>
               <p>- Ha nem érkezünk idejében, porrá ég a falu.</p>
               <p>Többet nem beszéltek a délután izgalmairól. A hölgyek aludni mentek s Domoszlay
                  elkísérte vendégét a szobájába.</p>
               <p>- Nyugodalmas jóéjszakát, György - köszöntötte baráti melegséggel és két gyertyát
                  gyujtott meg az éjjeli szekrényen. - Itt van egy csengő zsinórja, ott vannak a
                  szivarok.</p>
               <p>- Sok maradandó impressziót kaptam ma, László - felelt a magántanár, elgondolkozva
                  a zsidók történetén.</p>
               <p>Domoszlay azt hitte, hogy Gudenus a délutáni jelenetre gondol.</p>
               <p>- Gazemberek lettek belőlük, a háború elvette az eszüket. Mindegyik egy-egy dühös
                  fenevad.</p>
               <p>- Nem, - szólt közbe egyszerűen Gudenus. - Nem a háború az oka. Ha nem jött volna
                  a háború, jött volna forradalom, vagy lázadás, valamiféle szociális vagy vallási
                  őrület, mit tudom én mi, amiben ki kell magát tombolnia az emberi
                  bestialitásnak.</p>
               <p>- Nem voltak mindig ilyenek az emberek.</p>
               <p>- Minden ember magában hord egy gonosztevőt, vagy egy őrültet. A vallások, a
                  civilizációk, az államok jogrendje, a büntető pallós csak nagy üggyel-bajjal
                  fékezik meg az önzés, düh, bosszú, irígység, kéjvágy és rögeszmék őrültjeit vagy
                  fenevadjait. Zsandár, porkoláb és korbács kell nekünk, mint ahogy vessző kell a
                  gyereknek, hogy rendbejöjjön önmagával, megtisztuljon a félelemben és megcsókolja
                  a büntető kezet. Az ember gonosztevőnek születik és elmebajjal hal meg.</p>
               <p>Domoszlay ijedten nézett barátjára, aki izgatottan nyujtogatta nyakát, homlokát
                  összeráncolta, mintha messze tekintene és ott szörnyűségeket pillantana meg
                  vastag, kerek, csillogó pápaszemén keresztül.</p>
               <p>- László, elmondok önnek valamit, amiből kiviláglik, hogy a kulturált ember és a
                  barlanglakó, a társadalom támasza és az útszéli betyár, a becsület és a gazság, az
                  erény és a bűn mily közel járnak egymáshoz bizonyos kritikus helyzetekben.</p>
               <p>Domoszlay leült, szivarra gyujtott, Gudenus pedig halkan, suttogva mesélni
                  kezdte:</p>
               <p>- Koránérett, nagytestű, sápadt, fejfájós gyerek voltam, egyetlen fia apámnak,
                  elkényeztetett, költekező, fantaszta és esetlen mozdulatú siheder, felpuffadt,
                  sárga, húsos, érzelgős és álmodozó virága könyveknek, korai szerelmeknek, öregek
                  társaságának, mértéktelen evésnek, lusta, hosszú, tétlen nappaloknak és ideges
                  érzékiségben áthánykolódott éjszakáknak. Az anyámat beteges rajongással imádtam,
                  az apámat gyűlöltem. Érti? Gyűlöltem. Most fáj a szívem, ahogy kimondom ezt, de
                  akkor azt hittem, jogosan lehetek bírája az apámnak. Igaz, hogy gyarló ember volt
                  szegény, telve a gazdag, semmittevő, szerencsés magyar kereskedő minden
                  hibájával, félművelt ember, egyharmadában úr, másikában paraszt, a harmadikban
                  üzletkedvelő zsidó. Ha ivott, garázda volt és gúnyolódó, brutális az édesanyámhoz,
                  hozzám, a házanépéhez, az üzletfeleihez. Néha nagylelkűségi rohamai voltak és
                  elhalmozott bennünket drága haszontalanságokkal, melyek bennem az eltitkolt és
                  mérhetetlen gazdagság gyanúját ébresztették fel. Másrészt pedig időnként kitörő
                  esztelen zsugorisága mód nélkül megalázta hiúságomat. Józan állapotában fúró,
                  faragó ember volt, gépeken törte a fejét, fantasztikus vállalkozásokat
                  tervezgetett, titkolódzó emberekkel jött össze, akikkel rejtelmes dolgokat
                  feszegetett. Isten, vallás, haza, forradalom, szabadkőművesség, ilyen szavakat
                  hallgattam ki néha a gondosan becsukott ajtószárnyak mögül. Szedett-vedett
                  szeretőket tartott, emellett hosszú, állandó viszonya volt egy rosszhírű özvegy
                  kocsmárosnéval s nála tartotta fehérneműjének, pénzének, ékszereinek egy részét,
                  mert anyámra mindig gyanakodott, hogy egyszer csak megszökik a háztól és magával
                  viszi az értékeket. Főszenvedélye azonban a vadászat volt, amelyre engem is korán
                  megtanított és tizenkétéves koromban már vittem utána a puskát, négy évvel később
                  pedig már résztvettem a körvadászatokon, s lovon kergettem a rókát. Csak a
                  vadászaton engedett közel magához, egyébként fontoskodó és kegyetlen kritikusa
                  volt minden cselekedetemnek, még járásom, nézésem, beszédem és testalkatom
                  sajátosságainak is. Most már tudom, hogy mindez a maga lelkének örökös
                  izgatottságából, az alkohol, asszony, kártya, álmatlanság által okozott
                  egyensúlytalan jelleméből fakadt, amitől szegény, ő maga többet szenvedett mint a
                  környezete. De akkor hatalmas és könyörtelen ellenségemet láttam benne és eleinte
                  szepegve, sírdogálva, később haraggal és dacosan demonstráltam, végül keserves
                  kétségbeesésemben dühös bosszút forraltam közös zsarnokunk ellen. Sajnáltam a
                  családi vagyon lassú pusztulását, vérzett a szívem édesanyám néma szenvedéseinek
                  láttára, néha hangos és durva kifakadásokra vetemedtem, amelyeket apám brutális
                  tettlegességgel megtorolt. Meggyűlöltem őt és lassankint egy szörnyű és esztelen
                  meggyőződés sarjadzott ki lázadozó és túlizgatott vérmérsékletemből: azt hittem,
                  hogy a magam feláldozásával, egy szörnyű bűn vállalása révén, jót teszek vele is,
                  anyámmal és magammal is, megtorlom e tengernyi méltatlanságot és megakadályozom
                  enyéim végső pusztulását.</p>
               <p>Gudenus kissé elgondolkodott, Domoszlay pedig szánakozva és megrettenve kapta le
                  róla tekintetét.</p>
               <p>- Két évig, tizenhat éves koromtól tizennyolc éves koromig vívódtam magamban:
                  megöljem-e az apámat, vagy önmagamat pusztítsam el, hogy ne legyek tanuja e
                  szörnyű élet fenyegető összeomlásának. Két évig állandóan ennek a sötét
                  tragédiának az előkészítésével foglalkoztam, százféle tervet eszeltem ki, -
                  méreg, bérgyilkosság, golyó, tőr - minden megfordult romlott fantáziámban s egész
                  tudományos rendszerességgel fejlesztettem ki magamban a gyilkolás elméleti
                  előképzettségét. Anatómiát tanulmányoztam, patológus szenvedéllyel merültem el a
                  kriminálpszichológia mélységeiben, törvényszéki esetek után kutattam, rávetettem
                  magam a büntető jogra, előre elkészítettem a védőbeszédemet, arra az esetre, ha
                  mégis kiderülne a titok. Két hosszú esztendeig erre a gondolatra irányult minden
                  testi és lelki erőfeszítésem s végül egész higgadt elszántságommal - a folyton
                  növekvő sérelmek által folyton növekvő önigazolással - megállapítottam a sötét
                  terv kivitelét. Apám magával visz a körvadászatokra. Én úgy helyezkedem el, hogy
                  jól megcélozhassam. Egy óvatlan pillanat, hajtók lármája, puskák ropogása, gallyak
                  recsegése, bozótok zörgése, kutyák ugatása, kiabálás, üvöltés, vadak nyöszörgése,
                  mindezt számtalanszor megfigyeltem, amikor pszichológiai próbákat tartottam a
                  magam lelkierejének és a helyzet alkalmas voltának kipuhatolására - minden menni
                  fog, mint a karikacsapás s a Medardus napján rendezendő körvadászaton végrehajtom
                  szándékomat. Fegyveremet gondosan megvizsgáltam, hidegvérrel mentem apámmal az
                  erdő szélén felállított helyünkre, egész biztos voltam a sikerben, tudtam, hogy
                  mindenki véletlen balesetnek gondolja a tragédiát s mindennel leszámolva, halálos
                  elszántsággal álltam a posztomra.</p>
               <p>- Gudenus! - kiáltott megrettenve Domoszlay - Gudenus, az Istenért, mondja már,
                  hogy tréfál, hogy elméletet akar felállítani, csak meg akar ijeszteni, mondja,
                  hogy álmodta az egészet, ne gyötörjön engem is, magát is, Gudenus!</p>
               <p>A sápadt, rövidlátó, hórihorgas ember felemelkedett az ágy széléről és odahajolt
                  Domoszlayhoz:</p>
               <p>- Borzasztó dolog történt. Javában készültem a merényletre, amikor egyszerre
                  fájdalmas ordítást, hosszan elnyujtott bődületes férfijajt, aztán bugyborékoló
                  hörgést hallok, amilyen a vértől elborított torokból szakad föl a haldoklás
                  pillanatában. Apám volt. Ott feküdt vérében, valaki csakugyan meglőtte őt
                  véletlenül. Nem én, hanem egy barátunk, aki ugyan maga is beismerte, de a lövés
                  iránya, a seb formája, a bordák közt rekedt golyó, amely éppen az ő fegyverébe
                  illett, szintúgy kétségtelenül igazolta, hogy ő volt a halál okozója.</p>
               <p>- Tehát nem maga.</p>
               <p>- Nem. Ez akkor - mondom: akkor, - egészen kétségtelen beigazolást nyert. De
                  nézetem szerint mindez nem változtat a dolog erkölcsi beszámíthatóságán. László,
                  mondja meg ön, kisebb-e az én bűnöm azáltal, hogy a vak véletlen egy másodperccel
                  megelőzött és megakadályozott abban, hogy apagyilkos legyek?</p>
               <p>- Úgysem tette volna - vigasztalta inkább önmagát, mint barátját Domoszlay.</p>
               <p>- Lehet. De nem igaz-e, hogy két esztendeig hordoztam magamban az apagyilkost s
                  nem igaz-e, hogy apám abban a pillanatban halt meg, amelyikben magam akartam a
                  másvilágra küldeni? Nem vagyok-e én azért apagyilkos, erre feleljen nekem, ha tud,
                  kedves barátom!</p>
               <p>Domoszlay nem felelt, csak tenyerébe hajtotta a fejét és erős aléltságot
                  érzett.</p>
               <p>- Őrjöngve rohantam apám holttestére s végigcsókoltam szarkasztikus keskeny ajkát,
                  deres bajuszát, erős, csontos állát, hófehérre vértelenült széles, nagy kezét és
                  csizmája szárát, amelyet nem tudtak lefeszegetni merevedő tagjairól. Most a magam
                  életét boldogan adtam volna oda, ha csak egy félórára feltámaszthatom.
                  Belebetegedtem. Élet-halál közt lebegtem hónapokig s még ma sem tudom, hogy
                  apagyilkos vagyok-e én, vagy egy meghibbant elméjű fantaszta, aki gyerekkori
                  ostobaságait tragikus hallucinációkká dolgozza fel elsatnyult idegrendszerében.
                  Egy azonban bizonyos. Az embert hajszálfinom nüanszok választják el a pusztán
                  kóborló éhes farkasoktól és ehhez nem is kell háború.</p>
               <p>Néhány másodpercig halálos csendességben vonaglott a két egymással szembenülő
                  ember s a jéghideg, hátborzongató némaságba elmerültek az élettelen tárgyak is. Az
                  óra, amely az éjjeli szekrény márványlapján ketyegett, hirtelen megállt, mintha
                  annak is elakadt volna a szívedobogása. A fal tövében eddig tücsök cirpelt. Most
                  az is behúzódott biztos, nyugodt, otthonos kis repedésébe. Az északi szél elült a
                  parkban s megszűnt rázni a külső ablaktáblákat. Nem lehetett már hallani a fák
                  suhogását. Egyetlen emberi vagy állati hang sem szűrődött be az országútról; a
                  kutyák, úgylátszik, otthagyták éjszakai őrállomásukat, mert belefáradtak az
                  ugratásba. A falusi bakter leheveredett a kocsma eresze alatt farkasbundájára s a
                  falu gondját rábízta az Úristenre.</p>
               <p>Így tartott ez hosszú percekig és Gudenus lehúnyta mind a két szemét, szájaszéle
                  lelottyant, arca behorpadt, feje belesüppedt csüngő vállaiba, mintha szavain
                  keresztül kiszaladt volna arcából az élet, amely eddig feszesen tartotta a
                  csontjaira boruló izomrostokat.</p>
               <p>Az ablak alatt végre elvakkantotta magát a házőrző kutya s rá a falubeli ebek
                  dühös kakofóniában felelgettek percekig. A szél újból nekikerekedett és a fák
                  száraz ágai megroppantak az éj nehéz sóhajtásai alatt. László is meg tudott
                  mozdulni, odalépett Gudenushoz, kezét nyujtotta neki, erősen megszorította a
                  jéghideg, reszkető ujjakat és elhagyta a szobát.</p>
               <p>Másnap Gudenus visszarakta könyveit a táskájába és kocsit kért az állomásra.</p>
               <p>- Hát eddig tartott a barátság? - kérdezte Domoszlay.</p>
               <p>- Az éjjel eszembejutott egy nagyszerű megoldás, hogy mint lehetne
                  magasfeszültségű villamosáram segítségével...</p>
               <p>- Egy pár napig még várhatna, György...</p>
               <p>- Nem mondom, ha itt volnának a műszereim... Meg aztán - súgta tréfás mosolygással
                  László fülébe - kissé Matild is hiányzik nekem. Legjobb, ha mellette vagyok
                  állandóan. Csinos és sűrűvérű nőszemély, a férfiak, mint éhes farkasok kerülgetik
                  a szoknyáját. Egyedül van, unatkozik, az asszonyt legjobb szemmel tartani, ezt
                  nem azért mondom, mintha kételkednék benne... de sohasem lehet tudni... Igaz, mi
                  van a maga szerelmével?</p>
               <p>De ahelyett, hogy a kérdésre bevárta volna a választ, finom bókokkal köszönve meg
                  Lászlónak a szeretetteljes, gyengéd vendéglátást, a déli vonattal visszautazott
                  Budapestre.</p>
               
            </div>
            <div type="chapter">
               <head>
                 X. Eliz.
               </head>
               <p>Október 10.</p>
               <p>Esti tíz óra. Az egész ház virraszt. Domoszlayt várja mindenki. Most jó volna, ha
                  itt ülne előttem valaki, egy meghitt lélek, akinek kibeszélhetném mindazt, ami
                  bennem nyugtalankodik. Úgy szeretném, ha volna egy okos, önzetlen, higgadt,
                  idősebb nővérem, vagy egy bölcs, megértő, öreg barátom, akinek kifecseghetném
                  kusza gondolataim naivságait, vagy elsírhatnám panaszaimat anélkül, hogy
                  irígységtől, részvétlenségtől vagy félreértéstől kellene tartanom. De én soha az
                  életben egyetlenegy embert sem ismertem, akivel húsz őszinte szót válthattam
                  volna. Nem tudom, csak a mi családunkban van-e ez így, vagy közös
                  szerencsétlensége ez annak az egész nyomorúságos, szegény, mindennapi kenyérért
                  küzdő és apró élvezetekben komiszkodó társadalmi rétegnek, amelybe én
                  beleszülettem? Szegény, jó anyám örökös panaszai, durva szemérmessége, szűnni nem
                  akaró féltése és fenyegetődzése már gyermekkoromban megtanított titkolódzni,
                  eltagadni, hazudni, - más emberi lélek nem is volt kíváncsi titkaimra, hacsak
                  azért nem, hogy szennyes fantáziáját hízlalja egy otrombán vergődő lány
                  vallomásain. Csodálatos, hogy a szegény emberek mennyire önzők, rosszhiszeműek,
                  zárkózottak és ellenségesek. Ez, azt hiszem, azért van, mert nincs meg náluk a
                  jómódnak és a megelégedettségnek az a feleslege, amiből kitelik a más számára való
                  érdeklődés is. Pedig milyen megnyugvás volna, ha az ember kiönthetné a lelkét és
                  széjjelteregethetné bánatait, bűneit, vágyait, csalódásait, mint egy nedves
                  fátyolt, hogy a rokonszenv és jótanács napsugaraiban elpárologjon róla a könnyek
                  harmatja.</p>
               <p>Az egész ház virraszt. Én sem tudok lefeküdni, pedig künn voltunk a szőlőhegyen s
                  Vilmácskával meg a missel halálra gyalogoltuk magunkat. Kimerült, álmos, testben
                  édesen elcsigázott vagyok, de a lélek reszket bennem, mint valami öröm, vagy bánat
                  előérzetében. Ma éjjel itthon lesz Domoszlay. Félek.</p>
               <p>Milyen különös az én életem. Egy barátnőm elszerződött a tavasszal vidékre
                  házitanítónőnek. Közben akadt egy barátja s kollégám nevetve mesélte nekem, hogy
                  gimnáziumra készülő dzsentri leányka mindennap akad elég, de gazdag és szerelmes
                  udvarló csak egyszer-kétszer jelentkezik az életben és ezt nem szabad
                  elszalasztani. Rábeszélt, hogy vállaljam helyette Domoszlayéknál a pompás
                  kondíciót. Én akkor keltem fel mellhártyagyulladásból, örültem, hogy hízlalókúrát
                  tarthatok a más költségén és így jutottam ide. Milyen banális, szennyes kis
                  véletlen. Ilyen véletleneken fut az ember sorsa? Nem is tudom elhinni, hogy szép
                  és nagy dolgok így kezdődhetnek. Azt hiszem, regénynek vagy drámának ez az
                  expozíció felette silány és érdektelen volna. Igaz, hogy az én életem maga is
                  olyan szürke és mindennapi...</p>
               <p>Már tizenegy óra és még mindig nincs itthon Domoszlay. Az egész ház izgatott,
                  mintha mindenki szerelmes volna a gazdájába. Csak én gyűlölöm őt. Május elsején
                  jöttem Mindszentre. Addig alig láttam falut, csak a mi évenként két hétig tartó
                  ostoba kis nyaralásaink alkalmával, piszkos és kapzsi parasztok között, nedves,
                  földszagú, alacsony szoba ablakából. Az ágyam párnája mindig penészszagú volt, az
                  udvarban szabadságos katona fújta a szájharmonikát, a hugom folyton panaszkodott,
                  hogy a szúnyogok felmarják a testét, édesanyám a háziasszonnyal veszekedett és az
                  ablak előtt fehérnadrágos bankfiúk magyarázgatták nekem, hogy egyszer úgyis meg
                  kell történnie annak s felvilágosult és modern nő nem ad a nyárspolgárias morál
                  nagyképű tilalmára. Undorodom, ha erre gondolok, s bevallom, hogy csak
                  véletleneken múlt, hogy az unalom, a kíváncsiság, a barátnőim példája le nem
                  rántottak a piszkos kis pesti bukások színvonalára. Keserves, tisztátalan,
                  rosszillatú szegénység, gyűlöllek és elátkozlak és nem akarok rólad tudni, inkább
                  a halálról. Ne mondja nekem senki, hogy az emberek egyformák. Nem. A tömegeken
                  felül van egy kis réteg, egy művészileg és fajilag megfinomodott emberfajta,
                  amelynek még a bűnei is szebbek, mint az én együgyű, ízléstelen és durva
                  környezetem erkölcsei.</p>
               <p>Milyen boldog voltam, amikor idekerültem Domoszlayékhoz! Számomra ez egy soha el
                  nem képzelt, nagyszerű, ragyogó világ, örökös vasárnap, tiszta, finom, elegáns
                  hangulat. Minden étkezés egy ünnepi szertartás. Istenem, milyen kristályok, milyen
                  ezüstök, milyen fehérsége a habos, fényes, hűvös jószagú vásznaknak... milyen
                  csend, milyen halk tónus, milyen lágy, meggondolt szavak, milyen finom esztétikája
                  a tálalásnak rózsák és kandeláberek között... milyen élet! Hogy elszorult a
                  szívem, ha eközben hazagondoltam, úgy sajnáltam magamat s a szegény szüleimet,
                  akik mindig egymást okolták az élet nyomorúságai miatt. Úgy szégyelem, hogy
                  kicsinynek, titkolnivalóan közönségesnek találom az ő életüket. Mily hálátlan
                  vagyok, ha elfelejtem az értem hullatott könnyeiket, a nehezen előteremtett véres
                  kis forintjaikat, amiket rám költöttek... ó, mégis csak ők szerettek engem egyedül
                  ezen az egész világon. Itt mindenki finom és előkelő, de senkinek sem jutott még
                  eszébe, hogy megkérdezze tőlem: jól aludtam-e az éjszaka, nincs-e lázam, nem
                  vertek-e meg szemmel, ha fáj a fejem és senki nem mondta, hogy tegyek kendőt a
                  vállamra, ha estefelé lehűl a kert levegője.</p>
               <p>Talán csak Vilmácska naiv kis szíve dobog értem ösztönösen és én is úgy szeretem
                  őt, mintha az én gyermekem volna... az én gyermekem! Nekem is lehetne gyermekem...
                  már hároméves volna, de az uram bevonult katonának, két hónap mulva kivitték a
                  frontra, másnap elfogták, azóta Szibériában van.</p>
               <p>Mi ez?... Kocsidübörgést hallok. Domoszlay megérkezett... Eloltom a lámpámat,
                  lefekszem, mert a szomszédszobában alszik Vilmácska. Domoszlay biztosan megnézi a
                  kisleányát, akit imád, nem akarok vele találkozni.</p>
               <p>Október 11.</p>
               <p>Csak az ebédnél láttam. Megkérdezte, hogy vagyok, de nem hallgatta meg, mit
                  felelek a kérdésére. Később újra felém fordult.</p>
               <p>- Mit szól Vilmácska az első deklinációhoz?</p>
               <p>Minthogy észrevettem a szórakozottságát, nem is válaszoltam.</p>
               <p>Ilyen volt az első nap. Úgy látszik, neheztel rám. A maga önző és kegyetlen
                  férfiúi szempontjából talán igaza is van neki. Lehet, hogy egyenesen megvet. Ez
                  sem volna csoda azok után, ami köztünk történt. Hiszen úgy adtam magam neki, mint
                  egy marokszedő leány este, aratás után, az útjába került kaszásnak. Mit tettem, én
                  Istenem. Gyűlölöm magamat.</p>
               <p>Október 13.</p>
               <p>Ma vendége volt a háznak. Domoszlaynak egy barátja, valami Gudenus nevű. Olyan az
                  az ember, mint egy hosszan kinyujtózkodott, mindig vonagló, jobbra-balra pislogató
                  szemüveges kígyó, amely puffadt hasában éppen egy most elfogyasztott probléma
                  megemésztésén fáradozik. Úgy látszik, hogy Domoszlay azért szereti, mert roppant
                  okos és beszédes és minden dolgot másként lát, mint a többi ember. Amikor beszélt,
                  magam is csendes elragadtatást éreztem, pedig eleinte féltem a vizsgálóbírói
                  tekintetétől.</p>
               <p>Ma egyébként majdnem elájultam. Olyan jelenetet láttam, amelyet még most sem tudok
                  megmagyarázni. Domoszlay arculütött egy hetvenkedő katonát, a falu rettegett
                  verekedőjét. Az Isten tudja, hány embert ölt az már meg a harctéren. Azt hittem,
                  hogy vége lesz Domoszlaynak. De a katona tisztelettel tudomásul vette a véres
                  fenyítést és mint egy megkorbácsolt vadászkutya, alázatosan elsompolygott. Mi volt
                  ez? Így istenítik faluhelyen az urat? Domoszlay csakugyan úgy állott ott, mint egy
                  szent és sérthetetlen bálvány. Én is majdnem leborultam előtte és szerettem volna
                  megcsókolni a kezét.</p>
               <p>Én vagyok a legszerencsétlenebb asszony a világon. Úgy érzem, mintha ketté vált
                  volna a lelkem s ez a két, vérző, vonagló, kínlódó lélek sohasem tud többé
                  megbékélni egymással. Az életem, úgylátszik, szakadatlan láncolata az
                  ellentmondásoknak, amelyek között úgy vergődöm, mint egy megsebzett, tőrbeesett
                  madár. Szerelmes vagyok Domoszlayba?</p>
               <p>Október 14.</p>
               <p>Ma délben kínos jelenetnek voltam akaratlanul szemtanuja. Domoszlay levelet kapott
                  Budapestről. Kibontotta, megnézte az aláírást, összetépte és zavartan nézett maga
                  körül, hogy hova dobja a papírdarabkákat. Domoszlayné szúró, fekete szeme
                  állandóan az ura mozdulatain függött; az angol egy névjegy-kosarat nyujtott
                  Domoszlay felé. Ő egy pillanatig habozott, megköszönte a figyelmet, de a
                  papírcsomót idegesen a zsebébe dugta. Az asszony elsápadt, fölkelt, reánknézett,
                  mint hogyha egyenként könyörgött volna valamennyiünkhöz, hogy menjünk ki a
                  szobából. Mi zavarodottan fészkelődtünk a helyünkön, az asszony szeméből pedig két
                  nagy könnycsepp hullott ki. Mivel restelte zsebkendőjét arcához emelni, a két
                  könnycsepp a nyilvánossá lett fájdalom kínos tüntetésével lassan végigsiklott
                  Domoszlayné arcán. Ez a néma családi jelenet volt a legtragikusabb mindazok
                  között, amiket az életben láttam. Szerencsére Vilmácska elkezdett csacsogni az új
                  ponnijáról és ezzel valahogy kitisztult a levegő. De Domoszlay alig várta, hogy
                  vége legyen az ebédnek, fölkelt, meghajtotta magát és szó nélkül távozott. Milyen
                  szánalmas volt az ő gyáva és gyerekes rettegésében. Ez volt az a vasárnapi
                  félisten, aki megverte a falurosszát és szemének haragos pillantásával térdre
                  kényszerítette a lázadó parasztot? Most asszonyos szégyen, sajnálkozás és fájdalom
                  volt a tekintetében, amely véletlenül az enyémmel találkozott. Abban a pillanatban
                  csak egyetlen érzésem volt s az az asszonynak szólott. Nyilvánvaló, hogy
                  szerelmeslevelet kapott Domoszlay és kimondhatatlanul sajnáltam a feleségét.
                  Most, ahogy végiggondolom az eset jelentőségét, most már mást sajnálok.
                  Önmagamat. A levél engem is megaláz, gyűlölöm Domoszlayt. Amíg én itthon
                  szenvedtem, ő élte a maga színes, változatos, szenzációs életét, hódított,
                  szerelmeskedett és egyetlenegyszer sem gondolt rám és június 10-re. Június 10!
                  Bizonyos, hogy ő már elfelejtette nemcsak a dátumot, de elfelejtett engem is. Mi
                  jelentősége volna ránézve annak, hogy ezen a napon karjaiba esett a
                  házitanítónője, mint annyi más asszony, nálam bizonyára sokkal szebb és
                  összehasonlíthatatlanul jelentékenyebb? Hány asszonyt csókolt már azóta! Hogyan is
                  történt? Jött, egyedül talált a parkban, néhány szép és izgató szót súgott a
                  fülembe, átölelt, én elvesztettem a magam fölött való kritika képességét, a
                  testemet elborította a tüzes lávaeső és átengedtem magamat annak a véletlen
                  szituációnak, amelyet talán már régóta vártam a magam gyáva és passzív
                  romlottságában. Eszembe jut Shakespearenek egy sora: Az alkalom szennyes
                  martaléka... Ez voltam én. Milyen borzasztó szó: szennyes. Nem csodálom, hogy ő
                  másnap észre sem vette jelenlétemet, s azóta mindennap jobban megaláz
                  ridegségével. Gyűlölöm magamat és szeretném, ha valami nagy szerencsétlenség érne,
                  melyben levezekelhetném a magam ellen elkövetett szörnyűséges vétket.</p>
               <p>Október 16.</p>
               <p>Nagy társaság volt nálunk. Hogy rajonganak érte az asszonyok! Fiatal leánykák és
                  érett dámák úgy tömjénezik őt, hogy nem csodálom, ha feleségének pokol az élete.
                  Domoszlay mindenkivel kedves és lovagias. Ő az utolsó gavallér az országban, úgy
                  gondolom. A környékbeli nemes urak és arisztokraták hozzá képest kocsisok és
                  muzsikus cigányok.</p>
               <p>Egyikük, báró Ferentzy, egy fiatal képviselő, mindig lángoló arcával és
                  halszemeivel állandóan inzultál engem; sohasem láttam ilyen nyilt, szemérmetlen és
                  brutális bujaságot, ilyen megszégyenítő és dermesztő állati éhséget világoszöld
                  szemekben, rőt angol bajuszban és szeplős, vörös pofacsontokon. Valósággal
                  elálmélkodtam rajta és arra gondoltam, hogyha egyedül találkoznék vele erdőben,
                  vasúton vagy négy fal között, a félelemtől és útálattól megkövülve védekezni sem
                  tudnék ellene. Amint elhaladt mellettem, szántszándékkal mellemhez súrolta a
                  karját s belesúgta a fülembe, hogy nagyon tetszem neki. Ijedten néztem Domoszlayra
                  és észrevettem, hogy ő is összeharapja a szájaszélét. Bizonyára látott és talán
                  hallott is mindent. Az első pillanatban szinte örültem, hogy fájdalmat okoztam
                  neki, hogy talán felébred benne valami kis visszfénye a féltékenységnek és ha jól
                  emlékszem, zavaromban s hogy a fájdalmas hatást még növeljem, tüntető kacérsággal
                  visszamosolyogtam a báróra. De a következő pillanatban halálos rémülettel állott
                  el a szívem dobogása. Arra gondoltam, hogy Domoszlaynak ennyi körülbelül elég volt
                  ahhoz, hogy elbuktasson engem és feltételezi, hogy ez a fiatal bárónak is elég
                  lesz. Oly megvetőleg fordult el tőlünk, hogy sértőbb, kegyetlenebb, égbekiáltóbb
                  inzultust a magam számára el sem tudok képzelni. Most már nem törődtem azzal, hogy
                  rászolgáltam-e erre a bánásmódra, vagy sem, bennem is felcsapott a dac, a
                  gyűlölködés és a megsértett női büszkeség hangja és némán, kínszenvedésteljes
                  egyoldalúsággal lejátszódott lelkemben egy csúf és izgalmas viaskodás minden
                  fázisa. Most büszke vagyok arra, hogy augusztus 12-én, amikor kétheti távollét
                  után visszajött Budapestről és felajánlotta az úgynevezett örök barátságot,
                  bosszút álltam a gyalázatomért és visszautasítottam. Visszautasítottam őt, akit
                  valószínűleg még soha, egyetlen asszony sem utasított vissza. Most nevetni tudnék
                  örömömben és jókedvemben, hogy elégtételt szereztem magamnak e fölött a hiú és
                  szédületes sikereiben eszét vesztett ember fölött. Hogy is gondolhatta, hogy oly
                  egyszerűen, szinte üzletszerűen meg lehet engem vásárolni! Akar-e a barátnőm
                  lenni? Ez az ember éppígy alkudozhatik egy fajcsikóra és bizonyára ezerszer
                  nagyobb megindultsággal vásárol egy régi bronzot, vagy bútort, amely megtetszik
                  neki. Belenéztem a szemébe s a pupillájában megláttam arcom miniatűr mását.
                  Elgondoltam, hogy éppen ilyen kicsibe vesz ő engem, mint amekkorának most én látom
                  az arcomat. Remegtem az izgalomtól, a vágytól, a szégyentől és a dühtől, de
                  borzasztó erőlködéssel azt feleltem neki, hogy nem akarom komolyan venni a
                  szavait, mert különben meg kellene neheztelnem és azonnal el kellene hagynom a
                  házát. Ő bocsánatot kért és hátat fordított. Elindult, két-három lépést tett,
                  aztán megállt, visszanézett és megkérdezte:</p>
               <p>- Nem haragszik rám?</p>
               <p>- Nem, - feleltem halkan és reszketve a félelemtől: vajjon lesz-e még több
                  mondanivalója? Nem volt. Ha akkor még csak egy, csak egyetlen egy meleg hang, egy
                  mozdulat, egy tekintet érintette volna a lelkemet! Ha megfogta volna a kezemet!...
                  Ha odajött volna hozzám és...</p>
               <p>De megint elfordult és lassan távozott. Valamit akartam mondani neki, de a torkom
                  összeszorult és megnémultam. Ez a némaság valóságos katasztrófája az életemnek.
                  Már gyermekkoromban megesett rajtam, hogy nyugalmam, jókedvem, legszebb terveim
                  és örömeim meghiúsultak egyetlenegy szócskán, amelyet nem tudtam kimondani, mert
                  elvesztettem hatalmamat az akaratom, idegeim és érzékeim fölött.</p>
               <p>Most örülök, hogy így történt. Most már tudom, hogy sohasem lett volna képes
                  nemcsak arra, hogy igazán, őszintén és tartósan szeressen, hanem még arra sem,
                  hogy érzéki föllobbanásában magával egyenrangú társnak tekintsen. Ha akkor
                  ellágyulok, talán egy örökkétartó tragédiának nyitom meg az életem kapuját. Igaz,
                  hogy egyszer beszennyeztem magamat, de megtisztultam és újjászülettem. Szeretem az
                  uramat és mindennap imádkozom, hogy hazajöjjön Szibériából.</p>
               <p> Október 20.</p>
               <p>Napról-napra kínosabb és elviselhetetlenebb ez a helyzet. Nem tudok így élni
                  Domoszlayék között. Valami különös feszültséget érzek a mellemben, valami belső
                  izgalmat, amely szétrepeszti a testemet. Gyötrelmes ez a szenvtelen és néma
                  ellenségeskedés, mert úgy látom, hogy most már nem közönyös irántam, hanem megvet
                  és felbőszíti a közellétem. Mindenkivel szemben gyengéd, lovagias, finom és
                  hódító, csak velem szemben rideg, szótalan és lenéző. A miss minden este rajongva
                  beszéli, hogy Counte (mindig grófnak hívja, bármennyire erőlködnek, hogy erről
                  leszoktassák!) hogyan nézett rá, mit mondott neki, milyen figyelmes volt vele
                  szemben, milyen bókokat mondott az angol irodalomban való jártassága miatt...
                  engem pedig úgy kezel, mint egy kellemetlen és tolakodó idegent.</p>
               <p>Annyira tele van a lelkem, úgy szétszakadoztak az idegeim, hogy a legnagyobb rossz
                  is jobb volna, mint ez a természetellenes, fülledt és emésztő szorongás a
                  szívemben. Tegnap azt írtam, hogy gyűlölöm őt és örülök annak, hogy megaláztam.
                  Nem igaz. De mit tehetek, ha nem kellek neki?</p>
               <p> Október 27.</p>
               <p>Ma délután hat órakor ugyanazon a padon üldögéltem, amelyiken június 10-én
                  rámtalált. Egyszerre hangokat hallottam a hátam mögött. Domoszlay és a felesége
                  beszélgettek. Az asszony sírós, panaszos hangon kérdezte:</p>
               <p>- László, el akarja venni Bertóthynét? Megkaphatja, ha akarja. Miért nem mondja
                  meg nekem őszintén.</p>
               <p>Szerettem volna elfutni az átkozott helyről. Tudtam, hogyha meglátnak, egy percig
                  sem maradhatok tovább a házban. De akarom tudni, mi van Bertóthynéval. Akarom
                  tudni, hogy szeret-e valakit Domoszlay és akarom gyötörni, marcangolni magamat, ha
                  bele is kell halnom a fájdalomba. Lélegzetemet is visszafojtottam, hogy életjelt
                  ne adjak magamról és egyetlen szót se veszítsek el a beszélgetésből.</p>
               <p>- Hedvig, az Isten szerelmére kérem, ne kínozza magát és ne izgasson engem. Higyje
                  el nekem, hogy nem érdekel ez az asszony.</p>
               <p>- Esküdjék meg.</p>
               <p>Halk nevetéssel, kissé türelmetlen és ideges hangon szabadkozott Domoszlay.</p>
               <p>- Ugyan kérem, ne legyen gyerekes. Eskü. Nem gondolja, hogy ez nagyon színpadias?
                  Ha puszta szavamnak nem hisz, az eskü sem bizonyít többet.</p>
               <p>- De László, ha én ehhez ragaszkodom. És ha ez megnyugtat engem... Úgy-e László,
                  megteszi nekem?</p>
               <p>Az asszony hangja oly panaszos volt és oly naivul rimánkodó, hogy e pillanatban
                  azt kívántam, esküdjék meg Domoszlay, még hogyha hamisan is.</p>
               <p>A férfi, mint egy hirtelen ötlet fellobbanásakor, kissé gyorsan és emelt
                  hangsúllyal, ahogy a gyermekeket szokás megnyugtatni, így felelt:</p>
               <p>- Hát jó. Egy feltétel alatt.</p>
               <p>- Esküdj! - sürgette a suttogó és fuldokló hangocska.</p>
               <p>- Igen, egy feltétel alatt. Ha megígéred, hogy sem azzal, sem más asszonnyal nem
                  gyanusítasz többé soha.</p>
               <p>- Egy hétig - javította ki az asszony. - Egy hét nagy idő. Egy hét alatt új
                  érdeklődéseid is lehetnek.</p>
               <p>- Hedvig, ha nem ismernélek, azt hinném, hogy gonosz vagy.</p>
               <p>- Egy hónapig nem bántalak, - alkudozott boldogan az asszony, mint aki már örül,
                  hogy az ura esküjével valamennyire narkotizálhatja magát.</p>
               <p>- Hát jó. Esküszöm.</p>
               <p>- Mondd utánam: esküszöm, hogy Bertóthynét soha meg nem csókoltam, soha meg nem
                  érintettem, soha meg nem kívántam és nem is teszem ezt soha az életben, soha,
                  soha, soha.</p>
               <p>Féltem, hogy a szívem kiugrik az izgalomtól. Ha Domoszlayné tudná, hogy itt a vén
                  Dryad alatt egy szegény, lenézett, szenvedő asszony ül, akit ez a kérdés éppen úgy
                  érdekel vagy még tragikusabban érint, mint őt! Hogy neki, a szegénynek, még az ura
                  féltésében is osztozkodnia kell mással. Leszorítottam a szívemet, hogy a dobogása
                  ne csökkentse hallásom élességét. Ebben a pillanatban csattogó, boldog
                  gyermekkacaj verte föl a park csendjét és Vilmácska ezüstös hangja minden mást
                  túlcsilingelt:</p>
               <p>- Megvagy, apuka, úgy kerestelek.</p>
               <p>A választ nem hallottam. Este nem vacsoráztunk az ebédlőben. A missnek,
                  Vilmácskának és nekem a kis szalónban szervíroztak. Nem láttuk sem a férjet, sem a
                  feleséget. Mi történhetett? Domoszlay nem akart megesküdni? Ez rettenetes volna.
                  Olyan úrtól, mint ő, kitelik, hogy még a felesége nyugalma kedvért sem hajlandó
                  hazudni, annyira rabszolgája az igazmondásnak. De hiszen kijelentette, hogy nem
                  érdekli Bertóthyné. Ez bizonyára igaz is, de azért lehetett köztük valami. Azért
                  lehet, hogy megcsókolta. Ez más. Ez a kettő, férfiúnál kivált, nem zárja ki
                  egymást.</p>
               <p>Megőrülök a nyugtalanságtól. Eszeveszetten féltékeny vagyok, anélkül, hogy tudnám,
                  valójában szerelmes vagyok-e vagy sem. De ha megcsalt, akkor inkább meghalok,
                  mintsem hogy osztozzam.</p>
               <p> Október 28.</p>
               <p>Ez a ház kezd a borzalmak tanyájává válni. Az éjjel belőttek Domoszlay
                  hálószobájába. A Mannlicher-golyó az ágy fölött félméternyire fúródott a falba. A
                  tettest nem találják. Domoszlay vidáman és gúnyolódva szabadkozik a sajnálkozások
                  és vigasztalások ellen. Azt mondja, hogy háború van és a lövészárokban egész
                  golyózápor szakad a katona nyakába. Mi, asszonyok, azonban úgy jártunk-keltünk
                  egész éjjel, mint az őrültek. Reggel Domoszlayné figyelmeztetett bennünket, hogy
                  ebben a házban már nem biztos az ember élete, tehát, ha úgy kívánjuk, elbocsát
                  bennünket és félévi végkielégítést ad kárpótlásul. Mindenki visszautasította.
                  Mindenki szerelmes Domoszlayba?</p>
               <p>Délelőtt a verandára vezető folyosón tartózkodtam s Domoszlayt figyeltem, aki a
                  reggeli nappal süttette a hátát az erkélyen. Elgondolkozó arca néha megrándult. Ez
                  az ember - úgylátszik - folyton szenved. Egyszerre megjelent az udvaron Miska, a
                  katona. A kúthoz jött s nem vette észre az urat. Domoszlay harsány hangon
                  rákiáltott:</p>
               <p>- Miska!</p>
               <p>A legény összerezzent és elsápadt. Domoszlay magához hívta és energikusan, majdnem
                  parancsoló hangon beszélni kezdett:</p>
               <p>- Miska, ostoba fickó vagy és nem tudod kiszámítani a kilőtt golyó pályáját. Pedig
                  ezt meg kellett volna tanulnod az altiszti iskolában.</p>
               <p>- Nem én voltam, aki belőtt - hebegte szemlesütve a gonosztevő.</p>
               <p>- Dehogynem, fiam. A multkori eset óta folyton csúfolnak a lányok. A sásdiak is
                  átizengetnek hozzád, hogy miért nem kérsz sebesülési érmet a két pofon után.</p>
               <p>A legény bamba csodálkozással meredt a gazdájára, mintha azt kérdezné, hogy honnan
                  tudja ez az ember ilyen pontosan az igazságot.</p>
               <p>- Nem én voltam - dadogta önkéntelenül, de teljes lemondással aziránt, hogy el is
                  hiszik a mentegetődzését.</p>
               <p>Domoszlay nevetett és gúnyos hangon folytatta:</p>
               <p>- Ki akartad köszörülni a csorbát, szegény fiam. Hanem ostobán csináltad. Nézd, a
                  hálószobámmal szemben negyven lépésnyire van egy öreg diófa. Ha arra felmászol,
                  éppen egy vonalba kerülsz az ablakommal. Akkor a legalsó ablaktábla közepét
                  megcélozod és a golyó éppen a torkomat találja. Érted?</p>
               <p>Miska odarohant a gazdájához és elsírta magát, mint egy megrémült gyerek s
                  végigcsókolta Domoszlay kezét. A könnyek végigcsorogtak a szép fehér, ideges úri
                  ujjakon és Domoszlay természetes, szinte atyai közönnyel tűrte az alázatos
                  kézcsókokat.</p>
               <p>Én is sírvafakadtam és beszaladtam a szobámba, hogy észre ne vegyék a
                  leskelődésemet.</p>
               <p>Egész éjjel nem húnytam le a szememet. Ha ez gyakran ismétlődik, akkor
                  belepusztulok.</p>
               <p> Október 28 este.</p>
               <p>Isten, Isten, de szeretném belekiabálni a világba, hogy mindenki megtudja, milyen
                  őrült, milyen szerelmes, milyen boldog vagyok. Férj és feleség sugárzó jókedvvel,
                  dédelgető figyelmességgel ültek az asztalnál, az asszony boldogsága megaranyozta
                  az egész ház kedélyét. Biztos, hogy Domoszlay megesküdött. Együtt szerettem volna
                  örülni, nevetni, hálálkodni Domoszlaynéval. Ó, én együgyű, ostoba teremtés, még én
                  örülök, hogy Domoszlay boldoggá tette a feleségét. Istenem, milyen nyomorult az én
                  osztályrészem... most jut eszembe, hátha nem is esküdött, hátha csak kitalált
                  valami titkos rezerváció mentálist, egy ügyes formulát, amellyel az asszonyt
                  megnyugtatta. Mindegy, én boldog vagyok, mert visszakaptam magamat, a jogot, a jog
                  látszatát, vagy bánom is én mit, kaptam egy ürügyet, hogy kilépjek ebből a pokoli
                  álarcozottságból, odaálljak eléje és felkínáljam magamat kérés nélkül, nyiltan,
                  akár kellek, akár nem, mindegy, akarom tudni a sorsomat, mert élni akarok,
                  szeretni akarok, boldog akarok lenni, az övé leszek még ma és mától fogva mindig,
                  örökké.</p>
               <p> Október 29.</p>
               <p>Hallom, Domoszlayné holnap Vilmácskával és a missel elutazik Pécsre. Magam maradok
                  a kastélyban... Vele... Istenem. Ájuldozom a félelemtől. Szeretnék elbújni az
                  édesanyám ölébe.</p>
               <p>Vagy legjobb volna meghalni.</p>
               
            </div>
            <div type="chapter">
               <head>
                 XI. Beteljesedett.
               </head>
               <p>Domoszlay már csaknem három hete volt Mindszenten és meg sem szólította még Elizt.
                  Azért utazott oda, hogy az asszonyt egészen a magáévá tegye, de ahogy leugrott a
                  vonatról, már elhatározta, hogy vár. Ez a várakozás azonban oly őrült
                  izgatottsággal járt, hogy sokszor menekülnie kellett önmagától. Kiszaladt az
                  istállóba, a lovakat nézegette, a bérestől időjárás, termés, háború, hadból
                  visszatért katonafia, felesége, adó és egyebek után kérdezősködött, a kocsissal
                  befogatott, kihajtatott az országútra, vagy lóra ült és nekivágtatott az erdőnek,
                  a rétnek, a földeknek, cél nélkül, öntudat nélkül, magánkívül a magával szemben
                  fölébredt irtózatos elkeseredés miatt. De hiába nyargalászott a kanális partjain,
                  nem gyönyörködött a felvert nyúl őrült rohanásában, a vízimadarak ijedt
                  kiáltozásában, a levegő üde, pirosra üdítő áramlásában, a szénaboglyák egészséges,
                  jó parasztszagában, a vágtatás erős, férfias, fárasztó és mámorító gyorsaságában,
                  a testi elfáradásban, amely máskor a legnagyobb megnyugvást és kéjt adta neki.</p>
               <p>- De talán minden igazi nagy szerelem így kezdődik - töprengett László a
                  szobájában, mind a négy falat beborító könyvei között, ahol mindig megnyugodott
                  kissé, akármily vergődő és zaklatott volt a lelke. - Talán Eliz is így szenved
                  most folytonosan, azért olyan sápadt és kimerült az arca, azért van olyan sötét és
                  zokogó timbre-je a hangjának, azért oly tétova a járása, azért reszket a kezében
                  a kés meg a villa, azért nézi oly földöntúli imádattal Vilmácskát.</p>
               <p>A könyvtárszoba valóságos terem volt keletrenyíló hatalmas, félkörös ablakokkal,
                  melyeknek vasrácsai közé templomi festett ablakokat illesztett Domoszlay. Az
                  üvegfestmények egyike Jézust ábrázolta, amint a szamariai asszonnyal a kút peremén
                  üldögélve, önfeledten elbeszélget. A másik gótikus merevségű atyákat és egyházi
                  doktorokat ábrázolt ornátusban, püspöki pásztorbottal, könyvvel és a tudományok
                  egyéb jelvényeivel bőredőjű reverendájuk szegélye alatt. Szent Ágoston, Aquinói
                  Szent Tamás, Alexandriai Szent Kelemen és Gergely a nagy zenepápa. Az életnagyságú
                  alakok körül apró kvadrátokban mozgalmas jelenetek Krisztus életéből: a
                  megszállott gyermek, Jairus leánya, a hegyi beszéd, Lázár feltámasztása.</p>
               <p>A festményeken ferde sugarakban ömlött át a napsugár ragyogó fényessége és a rubin
                  és ametisztszínű drapériák, azúrkék égboltozat, sárga selymek aranya, aureolák
                  szikrázó sugártörése, zefír- és türkisz-tógák enyhe tónusa összeölelkezett,
                  egymásbaolvadt, egymást megtermékenyítette a szoba fehérstukkós falpillérein, a
                  könyvszekrények dióbarna, selyemtükrözésű oldalfalain, a szőnyegeken, amelyek
                  kiszámított össze-visszaságban hevertek a tölgyfaburkolaton és az asztalok,
                  padok, ülőkék faragványain. A szoba közepén nagy tölgyfaasztal, egykor talán egy
                  délnémet sekrestye hatalmas öltöztető, vagy úrvacsoraosztó oltára volt. Jobbról a
                  sarokban óriás fehér márványkandalló ásította torkát, amelyben hatalmas akác- és
                  fenyőágak recsegtek, ropogtak és ontották a gyantaillatú enyhe meleget. Október
                  végén már hűvös volt a vastagfalú öreg kúriában s ma délben csípős északi szél
                  zúgatta meg a park sárguló vén koronáit. A szél egyenletes erős áramlattal
                  szántotta a mindszenti völgyszoros keskeny, sekély teknőjét és furcsa dallamokat
                  dudált a kúria kéményein keresztül a könyvtárterembe.</p>
               <p>Domoszlay a kandalló előtt keresztbeállított, hosszú, széles indiai
                  selyemszőnyeggel leborított heverő dívánon feküdt és egymásután gyujtott ópiumos
                  cigarettáira. Sajnálta feleségét és Vilmácskát, akik bementek Pécsre a téli
                  bevásárlásokat elintézni. Hedvig, szokása szerint, az angol misst vitte magával,
                  akit jobban szeretett, mint a magyar tanítónőt. Sajnálta őket, hogy rongy, zajos,
                  piszkos szállodában kell tölteniök az éjszakát; ő maga irtózott a kisvárosi
                  szállodáktól, különösen a háború alatt és utálta az átutazó tisztek, a
                  sürgő-forgó hadiszállítók, élelmezők, ápolónők, ügynökök, temetkezési
                  vállalkozók, szabadságos katonák, titkos rendőrök, kémek és galíciai zsidók
                  tolakodó, neveletlen, hangos, piszkos és türelmetlen csőcselékét. Kissé furdalta
                  a lelkiismeret, hogy nem kísérte el őket a városba, de Hedvig maga szabadkozott a
                  kísérete ellen. Csak terhére volnának egymásnak, - mondta azzal a hűvös,
                  ellentmondást nem tűrő, anyáskodó gyengédséggel, amely Lászlóban mindig a félelem
                  és tisztelet engedelmes érzését ébresztette fel.</p>
               <p>Most csaknem az egész kastélyban egyedül volt László.</p>
               <p>Délután öt óra volt. A szomorú, bámész őszi napfény vörösen csúszott lefelé az
                  egek boltozatáról és süllyedésében ferde sugarakat lövellt a könyvtárterem színes
                  ablaküvegén keresztül a szőnyegekre. A szoba langyos, dohányfüstös, fenyőboróka
                  illatától terhes levegője a sárga, ibolyakék és rubint színekben szinte
                  kézzelfogható valósággá sűrűsödött. A tárgyak ellenben mintegy fürödtek és úsztak,
                  reszkettek és átlátszókká lettek a maguk súlytalan, bágyadt és lebegő tömegével. A
                  korai alkonyat mindent egy sötétes, nehéz, testes, színes árnyékokban vibráló
                  tónusban olvasztott össze, mint a rozsdavörös és vérszín ornamensekkel
                  túlszínezett gót vagy román templomokban. A könyvek aranyos háta pompás foltokat,
                  csíkokat, vonalakat írt a nehéz szekrények barna tömegébe.</p>
               <p>A kandalló, mint fehér márvány áldozati oltár bontakozott ki a homályból s öblös
                  torkából kísértetiesen csillogott ki vörös, lilás izzásban a parázs; az áldozati
                  oltár égett, melegített, világított és sárgára festette a kandalló előtt ásító
                  száját a jegesmedvének.</p>
               <p>Ebbe a képbe lépett be Eliz. Sárgaselyem, prémes köpenybe burkolódzva, kecses,
                  fiatalos vékony termete mintha megmagasodott volna, mert vállától a bokájáig
                  egyenes vonalba redőzött le róla köntöse.</p>
               <p>Eliz tudta, hogy Domoszlay a könyvtárterembe vonult vissza s miután egész nap
                  tétován ténfergett a kastély körül, délután három órakor maga is elbujt a
                  szobájában. Levetkőzött, ágyba feküdt, mert már egymásután két éjszaka nem aludt
                  és bágyadt, fáradt, beteg volt az összeroskadásig. Az ágyán gyötrődött két teljes
                  óráig. Az a tudat, hogy az egész kastélyban csaknem egyedül van Domoszlayval,
                  elviselhetetlen izgalmat okozott neki. Az utóbbi napok vívódásai, amelyek a teljes
                  lemondás és a feltétel nélkül való felkínálkozás két véglete között dobálták az
                  elhatározását, csaknem elvették az eszét. Folyton maga előtt látta Domoszlay
                  arisztokratikusan hajlott, finom, magas, keskeny alakját, amelyre a puha,
                  sötétszürke angol posztó olyan természetes, keresetlen és művészi eleganciával
                  símult, mintha rálehelték volna. Valami gőgös kulturáltság, csupa fölényes
                  hanyagságból magától kialakult rendezettség és a tisztaságnak csak az asszonyokon
                  észlelhető illata áradt Domoszlay külsejéről és valami mindenkit megvető
                  konzervativizmus és eredetiség a ruházkodásáról anélkül, hogy ez tüntetésnek,
                  vagy különcködésnek látszott volna. Puha és érzéki volt az egész ember, mint egy
                  fantom, oly zajtalan, kimért, kissé lusta, tétova és bizonytalan a járása, mint
                  akinek soha életében nem volt semmi dolga és nem volt sietni valója.</p>
               <p>Volt benne valami a büszke és nemes királyi ragadozóból, aki asszonyokra vadászik,
                  kimért közönyösséggel és ellenállhatatlan, kipróbált biztosságával a sikernek. Az
                  arca elefántcsontszínű volt és Eliz szemében egy egész külön magasabbrendű
                  emberfaj minden szépségben és dekadenciában kiteljesedett példányának tűnt fel.
                  Vonásai nem hazudták el a korát, de az a negyvenöt esztendő - úgy gondolta Eliz -
                  semmi egyébre nem volt jó, csak arra, hogy az arcát az eleven és holt szépségek
                  kultusza kifinomítsa. Nagyon hasonlított Domoszlay Farkasnak az ebédlőben függő
                  képmásához, amelyet Waldmüller finomkodó és romantikus ecsetje tett símává és
                  regényessé. A profilja hosszú volt, a homloka keskeny, az orra egyenes, a szemei
                  mélyen bentültek üregeikben s azokkal hűvösen, szinte érdeklődés nélkül tekintett
                  a világba, kivéve, ha valamit erősen megnézett. Akkor kitűnt, hogy már
                  előrehaladottan rövidlátó, s szemöldökei ráncba borultak, pupillája kitágult és
                  halántékán néhány ránc futott össze. Keskeny arcán, ha mosolygott, mély árkok
                  támadtak, amelyek a szája körül kesernyés kiábrándulást árultak el. Erre a
                  mosolyra gondolt Eliz s izgatottan dobálta magát ágyában. Ebből a mosolyból annyi
                  fölényes megértés, jólelkű, higgadt és szerény mindentudás, annyi hatalom és
                  bölcseség, érzéki varázs, öntudatos lelkesség, emberi részvét és odaadó érdeklődés
                  áradt, mintha ennek a sokat próbált és soktól megcsömörlött embernek minden gondja
                  és érdeklődése, szíve, lelke, tudása, vagyona, önfeláldozása azé volna, akire
                  éppen rámosolygott. Aki így látta, rögtön kész volt maga, felesége, gyermeke és
                  édesanyja minden titkát Domoszlay kezébe tenni: habozás nélkül kiönteni lelkét,
                  mert meg volt győződve, hogy ezt az embert az Isten semmi egyébért nem teremtette,
                  mint hogy neki segítségére legyen, érte a legsúlyosabb keresztet a vállára vegye
                  és megsemmisüljön az önfeláldozásban és odaadásban. Pedig talán nem is vette észre
                  Domoszlay, hogy az is ember, akivel beszélt, csak a mozdulatai, szürke szemének
                  meleg pillantása, hűvös és üdítő modorának tiszta nyugodtsága, az udvariasságnak
                  hipnotizáló és érzéki áradása volt ilyen szimpatikus.</p>
               <p>- Csak engem nem vesz észre egyedül, - sóhajtott Eliz s két sovány karját kitárva,
                  láthatatlan fürtökben vájkált, idegesen begörbülő keskeny ujjaival.</p>
               <p>Két órai vergődés után egyszerre kiugrott az ágyából és anélkül, hogy valami kész
                  programja volna, hirtelen felrántotta harisnyáit, kivágott cipőjét, puha, csipkés
                  fehér pongyoláját, egy csavarásra fejére fonta a haját s beburkolódzott dúsredőjű
                  sárga paletójába, egyetlen díszes, drága ruhadarabjába amelyet valamikor a háború
                  elején bajba jutott színházi előkelőségtől vásárolt ellenállhatatlan tékozló
                  vágyában, elbájolva, rabulejtve, felizgatva a köpeny szépsége, pazarsága és érzéki
                  rendeltetése által. Azóta alig volt a testén, csak esténkint, ha egyedül maradt a
                  szobájában és kibontakozott abból a feszes, puritánul angolos ruhából, amely úgy
                  illett a Domoszlay-ház arisztokratikus szertartásosságához. Most hirtelen magára
                  terítette, mert félt, hogyha nem siet, újra elpárolog az a démoni elszántság,
                  amely kiemelte az ágyból és űzte, kergette, hajszolta a könyvtárszoba felé.</p>
               <p>Amint belépett a terembe s megállott az ajtó küszöbén, maga is megrendült a saját
                  testi megjelenésének szokatlan érzéki fesztelensége miatt. Úgy érezte, mintha
                  teljesen csupaszon állana az imádott ember előtt. A bő, omlós, könnyű és mégis
                  meleg szövetek, csipkék, selymek alig érintették a bőrét s egyszerre hiányát
                  kezdte érezni a fűzőjének, a feszes blúzának, amely a mellét leszorítani, a
                  szoknyájának, amely combjait súrolni és járását akadályozni szokta, annak az egész
                  tisztességre, tartózkodásra, kimértségre intő kényszerzubbonynak, amely a
                  tökéletesen felöltözött nőt oltalmazza önmagától. Most mintha a levegőben lebegne,
                  vagy láthatatlan langyos vízzel teli medencében ringatózna, megdöbbent a
                  szabadságnak és bátorságnak attól a fesztelenségétől, amit ez a levetkőzöttség
                  kölcsönzött a testének. Most már szeretett volna visszaszaladni, mint egy gyermek,
                  aki esztelenül merész cselekedetbe fog bele, de az első lépésnél megijed a saját
                  vakmerőségétől. Halkan felsikoltott, hirtelen megbénulva, szótlanul megállt az
                  ajtóban, s mint aki felé halálos veszedelem közeledik, lehúnyta a szemét és
                  visszaszorította a lélegzetét.</p>
               <p>Domoszlay lassan megindult a sárga paletó felé. A terem közepén terpeszkedő
                  hatalmas gótasztalon egy bronzveretes achátoszlopos óra megszólalt. Mélyen zengő
                  hárfazúgással egymásután ötször csapott le a csendre, mint egy kínai gongütés.
                  Domoszlay minden gongütésre megrezzent, megállt és az ötödikre elérte Elizt.
                  Megfogta az asszony két kezét és tenyerébe szorította a reszkető, apró, vékony
                  ujjakat. Oly közel volt hozzá, hogy a színes ablaküvegek sugaraiban szinte
                  átlátott a bőrén. Egy pillanat alatt felszívta, megállapította, elrendezte és
                  összegezte magában azt a rendkívüli egyéni szépséget, amely Eliz arcának e
                  pillanatban titokzatos és összehasonlíthatatlan jelleget adott.</p>
               <p>Egyetlen szó sem fért ki ajkukon. Dideregtek. Megfogták egymás kezét,
                  ellenállhatatlanul vonzotta őket a kandalló melege. Domoszlay tele volt Eliz
                  illatával, amitől édes kéjek duzzasztották orra és szája körül a véredényeket. Úgy
                  botorkáltak a könyvek, fotelok, asztalok, szobrok és földgömbök között a
                  kandallóhoz, mint két alvajáró. Eliz lerogyott a dívánra és feje aláhanyatlott a
                  régi dalmatikákból és kazulákból varrt párnákra. A kályha melege mind a kettőjük
                  testét áttüzesítette. László egy pillanatig gyönyörködött a szétnyílt
                  selyemkimonóból kibontakozó lábak szépségében, a mozdulatlanul elterült testnek
                  csipkéken és batisztokon átrajzolódó körvonalaiban, aztán lerogyott és arca
                  elsüllyedt abban a puha, ritka meleg felhőben, amely Eliz vonagló testét lenge
                  fehér foszlányaival eltakarta. Domoszlay érezte, hogy valami beteljesült, ami
                  eddig csak halvány sejtésképpen élt valahol a fantáziájában, valami, amit eddig
                  nem értett, lehetetlen agyrémnek tartott, valami, amire álmaiban, magános lelki
                  orgiáinak titkolt és szégyenlett elképzeléseiben szívdobogva vágyott, de amitől
                  mindig meg is rőkönyödött, amit kíváncsiságtól és vágytól reszkető irtózattal
                  utasított el magától és amit most mint a sorstól, a jószerencsétől, az isteni
                  gondviseléstől kizárólag neki szánt, neki engedett és neki előre megbocsátott
                  privilégiumot boldog, büszke vértanuelszántsággal, mint a legédesebb elégtételt,
                  jutalmat és bűntudatot vállal. Azt hitte, hogy kitalálta az istenek emberfeletti
                  boldogságának legbensőbb titkait.</p>
               <p>Mind a ketten elszédültek, s a férfi, mint egy megrészegedett méh a rózsa illatos,
                  buja, mézes kelyhéről, úgy hullott le a medvebőrre. Az asszony a dívánon maradt,
                  mozdulatlan, ájult pihenésben.</p>
               
            </div>
            <div type="chapter">
               <head>
                  XII. S. O. S.
               </head>
               <p>Domoszlay a könyvtárterem ajtajában mégegyszer megcsókolta Eliz halvány ajkát s
                  hosszan utánanézve a folyosón, magára maradt az egészen besötétedett, langyos
                  levegőjű s az asszonyi test párolgásától illatos szobában.</p>
               <p>Felcsavarta a villamoslámpát, amelynek áramát a ház pincéjében levő kis dinamó
                  fejlesztette.</p>
               <p>- Milyen jól tettem, hogy még a háború előtt berendeztem a villamosvilágítást a
                  kastélyban, a parkban, a cselédházban és az istállókban. Manapság alig kapnék rá
                  vállalkozót. Az is nagyszerű, hogy a vízmedencébe is elektromos erő emeli a
                  vizet. Milyen jó. Hiába, a falusi élet is csak úgy ér valamit, ha az idillt a
                  modern higiéne és kényelem, a technika vívmányai, villamos áram, hidegcsap,
                  melegcsap, lavabo, zuhany, porszívó, szellőztető, telefón, csengő támogatja. És
                  mindennek kezelésére elég egy hadirokkant elektrotechnikus. Pompás.</p>
               <p>Domoszlay olyan gyerekes megelégedést és örömet érzett ezen, mintha az elektromos
                  szellőztetővel valami nagy, váratlan siker, diadal, vagy boldogság köszöntött
                  volna be a házba. Azelőtt nem is jutott az eszébe.</p>
               <p>Egy urbinói kis festett faszobron repedést vett észre. Megcsóválta a fejét. Egy
                  szép napon szétesik ebben a melegben. Erről eszébejutott, hogy az olasz
                  fafaragásokról félig kész értekezése hever valamelyik asztalfiókban. Folytassa?
                  Eh, mit akar az ő dilettáns kontárkodásával! Inkább újra nekiadja magát a
                  gyüjtésnek. Egy pillanatig oly intenzív vágyat érzett sötét, eldugott helyen
                  felhalmozott ócska lim-lomok között való keresgélésre, régiségek felkutatására
                  antiquárboltok hátsó kis kamráiban, padlásokon, pincékben való turkálásra,
                  csereberélésre, alkudozásra, remekművek megvásárlására ócskásokkal,
                  műkereskedőkkel, amatőrökkel való tanácskozásra, hogy legjobban szeretett volna
                  azonnal vonatra ülni és Pestre, Bécsbe, vagy Németországba rohanni.</p>
               <p>- Csakhogy akkor itt kellene hagynom Elizt - mondta majdnem hangosan és maga is
                  elcsodálkozott, hogy amióta az asszony kitette a lábát a szobából, csak most
                  jutott először az eszébe.</p>
               <p>Újra leült, másik cigarettára gyujtott és jó ideig nem gondolt egyébre, mint hogy
                  milyen súlytalan a fizikuma, milyen igénytelen a fantáziája, mennyire nem érzi,
                  hogy van feje, szíve, tüdeje, törzse, lába és dereka, hogy a lelkén kívül van neki
                  teste is.</p>
               <p>- Tiszta szellem vagyok, mint az angyalok, vagy a demiurgosok.</p>
               <p>És újra és újra végiggondolta azt az órát, amely Eliz megjelenése és távozása
                  között eliramodott. Mondott valamit Eliz? Semmit. Sírt. Hangosan, szepegve,
                  aprókat sikongatva, elcsukló ujjongások között sírdogált, mint egy ijedten
                  repdeső, vinnyogó, búgó, szűkölő fácánjérce. Nem mondott semmit, csak egy félig
                  kiejtett szó, egy elsóhajtott név szótagja, egy meglepetéstől, borzongástól
                  kettétört felkiáltás, egy vágyó, reszkető kérés néhány magánhangzója rebbent ki az
                  ajkán... Úgylátszik, ha az a két ember találkozik, akiknek találkozniuk kell, ott
                  nincs szükség szavakra, vallomásokra, ott felesleges minden jelentkezése az
                  intellektus működésének. Ott megszűnik az emberi értelem, ízlés, kultúra,
                  hagyományok, társadalmi konvenció, erkölcsi törvények minden szerepe s ha az ember
                  visszabukik a vegetatív élet mennyei egyszerűségébe, akkor Flaubert Szent
                  Antalából csakugyan boldog anyag lesz, amelyben felolvad az Isten lelke és
                  megtelik a világegyetem nagy, passzív élvezőképességével.</p>
               <p>László szeretett volna mérföld hosszú kürtbe fújni, amelyből az egész világba
                  szétharsogja ujjongását. Egyszerre elkapta egy isteni emelkedettségű tisztánlátás
                  forgószele.</p>
               <p>Aztán ujságot véve kezébe, elgondolkozott az aktuális eseményeken. A lapok azt
                  írják, hogy a középhatalmak katasztrófája meg van pecsételve. A parlamentben
                  legilletékesebb ajkakról hangzott el, hogy a háborút elvesztettük. Most jönnek a
                  nagy konvulziók. A front visszafelé özönlik: a katonák hazajönnek és keresik a
                  hazájukat. Családi tűzhely, kenyér, pihenés és szabadság után sóvárognak. Most jön
                  a nagy összeomlás, ha nem fogadjuk a sors csapásait férfias nyugalommal, tiszta,
                  önzetlen, serény munkakészséggel, okos taktikával lecsapolva azt a méregadagot,
                  amely minden katona lelkében felgyülemlett a háború alatt. Az ellenség a
                  határokon. Be ne eresszük a győzelemben megrészegedett hódítókat! De jaj, a
                  kormány tehetetlen, Pesten utcai tüntetések vannak. Eddig meglapult, vagy
                  fékentartott ismeretlen és idegen erők kezdenek érvényesülni. Forradalom?
                  Anarchia? Borzasztó volna, ha a nemzet most elveszítené a lélekjelenlétét. Most,
                  most, most csakugyan mindenkinek a gátakhoz kell szaladni, hogy az árvíz szét ne
                  szakítsa a partokat és el ne öntse a vetéseket. A győztesek térdre kényszerítették
                  Németországot, béketárgyalások helyett kapitulációt követelnek, a bolgár király
                  Erdélybe menekült és nyilvánosan zokog a fájdalomtól, a horvátok már otthagyták a
                  magyar képviselőházat, a románok megalakították a nemzeti komitét. Ausztria
                  darabokra tört, a fiúmei ezred fellázadt, Szlavóniát rablóbandák dúlják, a király
                  Gödöllőre fut a gyermekeivel... Pesten Nemzeti Tanács alakul - ó, az oroszországi
                  pestis! - a kávéházakban új kormányokat neveznek ki az ingyenélők, a
                  vásárcsarnokok üresek, a vonatok öntik a foglyokat és dezentorokat, oroszországi
                  bolsevisták szöknek át a Kárpátokon, a vidék felütötte a fejét, figyel, résen áll,
                  hogy beleugorjék a bolondok kórusába.</p>
               <p>Ki tudja, mennyi igaz ezekből a hírekből, de az bizonyosnak látszik, hogy
                  katasztrófa előtt áll minden, ami eddig szép volt, amiért élni vagy meghalni eddig
                  tisztesség-, hősiesség- és küldetésszámba ment. A világ mind a négy sarkán lángra
                  lobbant és nálunk világtalan szobatudósok a maguk elkésett elméleteit üvöltik a
                  fórumon. A haldokló ország betegágyánál nagyképű kuruzslók és csodadoktorok
                  nyüzsögnek és boszorkánykonyhában főtt ezerjófüvekkel akarják életrekelteni az
                  agonizálót, aki mellől pokoli lármájukkal elriasztották a becsületes orvosokat. Az
                  utcákon fekete mágusok járnak fel és alá és ellenállhatatlan tolakodással
                  ajánlgatják tudományukat. Egy belvárosi hotelszobában a konvent paródiáját
                  játsszák, ahelyett, hogy... Istenem, ki tudná most megmondani, hogy mit kell
                  tenni, hová kell fordulni és mivel kell büntetni azokat az embereket, akik még
                  tegnap a maguk nyavalygós szerelmi problémáját nagyobb fontosságúnak tartották az
                  egész világ minden nagy, reális tragikumánál!</p>
               <p>Domoszlay hatalmas, dühös léptekkel járt fel és alá a teremben, lelkében elszánt
                  és heves elhatározások dúltak. Felmegy Pestre, szétnéz, hol vehetné neki hasznát a
                  hazája. Valami állami megbizatást vállal, kimegy a frontra a katonák közé,
                  csendesíteni, felvilágosítani, megnyugtatni, rendben visszahozni őket a családjuk
                  közé... Vagy talán nem is erre volna szükség, hanem fegyverben tartani a
                  katonákat, felvilágosítani a munkásokat, szervezni a lőszer- és ágyúgyártást, új
                  hadsereget toborozni, levinni a határokra, őrt állni a veszélyeztetett pontokon,
                  fanatizálni a lakosságot, megerősíteni a csüggedőket, megnyugtatni, kibékíteni,
                  hűségre bírni a nemzetiségeket, megfékezni a gyujtogatókat, támogatni a kormányt,
                  pénzt gyüjteni a hazatérőknek, szervezni a közegészségügyi szolgálatot... ej,
                  majd megmondják neki, mire van legfőbb szükség, ő nem válogat a munkában,
                  dolgozni akar a hazájáért, őseinek, Farkasnak és Frigyesnek bajbajutott szegény
                  magyarjaiért, apja derék, jámbor, csüggedt választóiért, Mindszent izgatottlelkű,
                  ingerlékeny és kiábrándult parasztjaiért, a maga drága, meleg otthonáért, Hedvig
                  békés, nyugodt, kényelmes életéért, Vilmácskáért, önmagáért, Eliz szerelméért,
                  amelynek édessége csak most ismertette meg vele az élet értékét, melyhez soha úgy
                  nem ragaszkodott, mint most... Igen, küzdeni, harcolni, fáradni, izzadni,
                  verejtékezni, nélkülözni is hajlandó, de élni akar és a véres tíz körmével is
                  belekapaszkodik az élet rohanó, recsegő, széthulló kerekébe.</p>
               <p>- Kötelességeim vannak, nem vagyok egyedül, feleségem, gyermekem, szeretőm van s
                  rajtuk kívül ezer és százezer és millió ember, aki szenved, aki esetleg rám vár,
                  akit nekem kell megváltani. Aki most nem megy a kálváriára, az bűntársa az
                  árulóknak, a latroknak, fosztogatóknak és a gyilkosoknak.</p>
               <p>Domoszlay roppant erőt érzett az idegeiben. Friss volt, fiatal, buzgó, lelkes és
                  optimista. Úgy vélte, hogy e pillanatban minden teremtett lélek olyan, mint ő. Azt
                  hitte, csak bele kell kapcsolnia magát a tömegenergia egyetemes lendületébe, annál
                  is inkább, mert lehet, hogy éppen ő az a láncszem, amelyen eddig az egyenletes,
                  folytatólagos és zökkenéstől mentes mozgás lehetősége meghiúsult. Ő az a parányi
                  többlet, amely a mérleg felbillent egyensúlyát helyreigazíthatja.</p>
               <p>E pillanatban inasa, az öreg István, - aki Pesten nagy rézgombos redingotban,
                  pantallóban, fehér nyakkendővel és cugos cipőben szolgálta az urát, de mihelyst
                  hazavetődtek Mindszentre, nyomban kipomádézta bajuszát, felvette régi meggyszínű
                  zsinóros dolmányát és galambszín magyar nadrágját, - alázatosan betipegett az
                  ajtón és átadta a postáját Domoszlaynak.</p>
               <p>László szeles vidámsággal bontott fel egy vastag, tekintélyes méretű borítékot és
                  Rozsányi dr. apró, kúsza, majdnem olvashatatlan betűi táncoltak a szemébe.
                  Feltette üvegét és olvasta a szenvedélyes hangú levelet, amelynek sűrű négy oldala
                  szinte harsogva ontotta írójának sebesen rohanó, lelkendező, exaltált
                  gondolatait:</p>
               <p>- László! Mivel nem tudok akkorát kiáltani, hogy Mindszentig eljusson a hangom,
                  rábízom e lusta autóra, amit mondani akarok neked. Tudod-e, mi történik most a
                  világban? Van-e valami sejtelmed arról, hogy megmozdult alattunk a Vezúv s mire ez
                  a levél elér a te családi sírboltodba, már elhamvasztotta Pompejit és
                  Herkulánumot. Ember! Ébredj fel és siess közénk, mert nekem látomásaim vannak és
                  azt hiszem, rád van most szüksége az időknek. Három betűt akartam csak írni: S. O.
                  S., mint a hajótöröttek, akik szikratávirón könyörögnek a világ minden tája felé,
                  hogy mentsék meg a lelküket. Félek, hogy te még ujságot sem olvassz és nem tudod,
                  hogy a győztesek már kimondták a vae victist s mi itthon őrült dervis táncát
                  járjuk a fölszabadult politikai kísérteteknek. El Ausztriától, radikális kormányt,
                  általános választójogot, lámpavasra a háború okozóival, - üvölti az ország és az
                  államférfiak főrendi jogokról, hitbizományról, agrárius és kapitalista érdekekről
                  disputálnak, hisztérikus jajgatással siratják a halottakat és a viharokat
                  retorikai frázisok harangzúgásával akarják elriasztani, ahelyett, hogy az északi
                  vármegyék, Erdély, a Bánát megmentése körül cselekednének. László! Neked is meg
                  kell tudnod, mi történt itt körülöttünk. Ma éjjel, másfél órával ezelőtt - most
                  éjfél után három óra van és a sofőr itt áll előttem; az autója itt pöfög az ajtó
                  előtt, hogy lerohanjon a Drávához, hírt hozni a frontról - ma éjjel a gyékényesi
                  állomásparancsnokság telefónon sürgős katonai segítséget kért a zalamegyei
                  főispántól. A távíró riadó-kopogással jelezte, hogy a közeli Vozár község
                  lángokban áll, hogy a szomszédos Susine-Gyurgyenovác szintén ég, amerre a szem
                  ellát a horvátországi falvak mind égnek, a szemhatár egészen vörös... Zágrábból a
                  magyar tisztek és vasutasok menekülnek; Lipiken két magyar vasutast megöltek;
                  Barcsot ellepik a Horvátországból menekülő magyarok; Nasicon egy föllázadt dalmát
                  zászlóalj garázdálkodik; az utcán halottak hevernek; Szlavónia felé el van vágva a
                  távirda- és telefón-összeköttetés; Jeskonica, Novogradiska és környéke lángokban -
                  s a Dráva hídját összesen kilenc öreg népfelkelő honvéd őrzi... Fiúme már nem a
                  mienk; a románok újból mozgolódnak, az erdélyi magyarság menekül; Bécsben nyilt
                  összeesküvés tálcán kínálja föl az ország testéből a Muraközt, a Dráva-szöget és a
                  Bácskát; Pest utcáin már polgárvér folyt és a rendőrség felesküszik a Nemzeti
                  Tanácsnak. László! S. O. S. Nem tudom miért, de nekem szentséges rögeszmém, hogy
                  Neked küldetésed van ebben a pokoli sorstragédiában. Jöjj, indíts el bennünket és
                  én megyek utánad.</p>
               
            </div>
         </div>
         <div type="group">
            <head>
              MÁSODIK RÉSZ
            </head>
            <div type="chapter">
               <head>
                  I. Commedia all’improviso.
               </head>
               <p>December második felében Domoszlay levelet kapott Bertóthy Stefánia bárónőtől.</p>
               <p>“Egy órával ezelőtt érkeztem haza. Nem akarok addig senkivel beszélni, amíg
                  magától nem hallom, mi történt itthon a távollétem alatt. Kérem, holnap délben
                  látogasson meg. El kell jönnie. Érti?”</p>
               <p>Domoszlayék a forradalom kitörése óta állandóan Pesten laktak a Baross-utcai
                  bérlakásban. Azóta annyi minden történt a világgal és vele magával is, hogy
                  Stefánia eszébe sem jutott volna Domoszlaynak. Utoljára akkor gondolt rá, amikor
                  Mindszenten levelet kapott tőle. Néhány rövid, lemondó, kétségbeesetten közömbös
                  búcsúszó volt a levélben. Hogy belátja: úgy van jól, ahogy van, itthagyja Pestet,
                  kimegy valahova Németországba, nem haragszik senkire, még önmagára sem, de nem
                  bírja ezt a levegőt. Domoszlay akkor annyira tele volt a maga lelki vívódásaival,
                  hogy válaszolni is elfelejtett neki. Örült, hogy a távolság megnövekedett közte
                  és a bárónő között s nem tudta ugyan miért, de ez megnyugtatta. Most újra látni
                  fogja őt; már előre kényelmetlennek és unalmasnak találta ezt a kényszerű
                  melodrámát. De másnap délben pontosan megjelent a piros szobában.</p>
               <p>Stefánia talán szebb volt, mint valaha. Kissé megtelt, éretté, asszonyossá lett,
                  mintha reálisabb, érzékibb, emberibb lett volna a megjelenése.</p>
               <p>- Nem sokat sírhatott utánam - szólalt meg Lászlóban a férfiúi hiúság, amely arra
                  is féltékeny, akit sohasem szeretett. Szinte ellenségesen nézte az asszonyt.</p>
               <p>A bárónő alig tudott néhány üdvözlő frázist kierőszakolni összeszoruló gégéjén.
                  Másodpercek teltek el abban a küzdelemben, amelyet a nagyvilági nő vívott meg a
                  boldogtalanul szerelmes asszonnyal. De aztán megtalálta a helyzethez való hangot
                  és az aggódó jóbarát gyengédségével rögtön a felesége sorsa iránt
                  érdeklődött.</p>
               <p>- Hogy van Hedvig? Hogy fejlődik a kicsike? Amint módját ejthetem, meglátogatom
                  őket. Ó, mennyit szenvedhettek! Mi van a műkincseivel? Hallottam, hogy a
                  kastélyokat feldúlták a vidéken. Az enyémek már szerb kézen vannak. Apám
                  megesküdött, hogy a békekötésig feléje sem néz a birtokainak. Bécsben várja a
                  kibontakozást. László, az istenért, maga kissé sápadt és megsoványodott. Drezdából
                  egyszer írni akartam magának. Nagy aukciók voltak. Tudja, az ijedtség
                  konjunktúrája. Nem is képzeli, mily olcsón vettem egy ölnyi magas kínai vázát,
                  ötszáz esztendőset. Hogy fogom én azt ideszállítani? László, maga is résztvett a
                  forradalomban?</p>
               <p>Domoszlay mosolyogva hallgatta ezt a szózuhatagot és nyomban észrevette, hogy a
                  sok kérdés tulajdonképpen arra jó, hogy a bárónő elpalástolja vele zavarát.</p>
               <p>- Hogy van, László? - fakadt ki végre ebben a kétségbeesett banalitásban.</p>
               <p>- Bárónő, nem jobban és nem rosszabbul, mint amikor utoljára panaszkodtam.
                  Unatkozom.</p>
               <p>- Forradalomban unatkozni, ez magára vall, László.</p>
               <p>- Igen, csakhogy unatkozni sokféleképpen lehet. Lehet unatkozni az élet üressége,
                  az örömök és bánatok hiánya miatt. Lehet unatkozni a megcsömörlésig egyforma
                  boldogságban, vagy a boldogtalanság elernyesztő apátiájában. Lehet unatkozni és
                  talán ez a leggyötrelmesebb unalom: valaki után. Valaki után, aki annyira
                  elfoglalja érdeklődésünket, hogy egyéb semmi sem jelent számunkra semmit. Még a
                  szerencsétlenség sem, még a katasztrófa sem.</p>
               <p>A bárónő végigsimította homlokát.</p>
               <p>- Igen, valami hasonlót már én is éreztem egyszer.</p>
               <p>Aztán hirtelen élénkséggel kérdezte:</p>
               <p>- Hol volt a forradalom alatt?</p>
               <p>- Autón, ameddig le nem szállítottak róla.</p>
               <p>- Kikiáltotta a köztársaságot? - nevetett Stefánia.</p>
               <p>- Elkéstem vele. Szerdán, október 30-án délután, Mindszenten levelet kaptam
                  Rozsányi szerkesztőtől, aki közölte velem az eseményeket és Pestre hívott, hogy
                  vegyek részt a kialakulásban. Abban a pillanatban bizonyos kötelességérzet
                  ragadott el, még aznap hajnalban beültem az értem küldött katonai autóba és egy
                  vezérkari tiszttel, aki a déli frontról hozott értesítést, a főváros felé
                  igyekeztem. Csütörtökön délfelé jöttünk Budára, akkor már minden elveszett.</p>
               <p>- Meséljen el mindent, mi történt magával?</p>
               <p>- Semmi. Nem bántott senki. Bámészkodtam.</p>
               <p>- Milyen volt a forradalom?</p>
               <p>- Nem tudom. Elfelejtettem. Nemrég én is ugyanezt kérdeztem Gudenustól, aki hideg
                  és objektív szemlélődő, hivatásos megfigyelő, pszichológus és mindent a kísérleti
                  analízis módszerével kezel. Kedves, öreg, cinikus polihisztorunk így felelt: -
                  Látni nem láttam semmit, mert nem szoktam nappal csavarogni az utcákon. De úgy
                  hallom, nagy lárma volt egész nap a városban. - Ennyi az egész. Én sem mondhatok
                  többet. Az összekötő vasúti híd budai lábánál részeg katonák leszállítottak
                  bennünket az autóról, vezérkari barátomnak leszedték a csillagjait, felugrottak a
                  gépkocsira és elszáguldottak. Szegény kapitány egy darabig dermedten és
                  szédelegve bámult a kocsi után, aztán rámnézett és hallatlanul erőlködött, hogy
                  könny ne csorduljon ki szeméből. Hogy el ne lágyuljon, egy szörnyűt káromkodott és
                  földhözvágta a sapkáját. - Hát most mit csináljak? - kérdezte tőlem, mint egy
                  fiatal leány, akit elbuktattak. Így álltunk sokáig szótlanul, keservesen
                  mosolyogva ezen az égbekiáltóan tragikus komédián. Aztán a kapitány elténfergett
                  valahova, hátra-hátra nézegetve, megállva, töprengve és sóhajtozva a gépkocsi
                  után.</p>
               <p>- A gépkocsi után - ismételte Stefánia, hogy jelét adja annak, mennyire figyel.
                  Pedig ezalatt arra a délutánra gondolt, amikor ezt az embert meggyűlölte.</p>
               <p>- A gépkocsi után - dörmögte László is és magában azon töprengett, hogy miért kell
                  neki most a forradalomról beszélni, amikor az sem őt, sem azt nem érdekli, aki
                  hallgatja!</p>
               <p>- És aztán?</p>
               <p>- Aztán én is az utcán ténferegtem. Esett az eső.</p>
               <p>- Szerettem volna látni.</p>
               <p>- Elhiszem. Maga de Goncourt, Artúr Joung, de Ferrières, Taine és Carlyle
                  leírásaira gondol, a Palais Royalra, a kétezerszáz örömleány karjaiba szédült
                  testőrezredre, a tízezer agitátorra, akik egymást taszigálják le a rögtönzött
                  szószékekről, a félig meztelen félvilági nőkből álló előcsapatra, amely a
                  flandriai ezredeket védi kifestett arcával, behajporozott frizurájával, buja fehér
                  keblével, nevetve, énekelve, táncolva s vezérük a csinos grizett, Theroigne,
                  szerelemmel honorálja a jó hazafiakat, akik elvesztették napi munkabérüket a közjó
                  érdekében. Ilyeneket képzel maga s látja Lafayettet, amint rendet akar csinálni a
                  kaszárnyák, a külvárosok, Kispest, Óbuda és Kelenföld söpredékeiben és keresni
                  fogja Desmoulins, Brissot, Marat, Danton érdekes alakjait - én azonban sajnos nem
                  láttam egyebet, mint bambán kurjongató segédszolgálatos katonákat és nem
                  hallottam egyebet, csak lármát, éppen mint Gudenus.</p>
               <p>- Ki csinálta a forradalmat?</p>
               <p>- Senki. Az a szerencsétlen fiatalember, akinek a nevét úgy kiabálták, hogy éljen
                  a köztársaság elnöke, kisebb legény volt, mint a katonai kórházakban szolgáló
                  lóápoló. Ez parancsolt amannak. Kik csinálták? - töprengett László, mintha ez a
                  kérdés túlságosan meglepte volna, - azt hiszem, a tisztiszolgák, a B. osztályú
                  népfölkelők, a szimulánsok, a bujkálók, a hadiszökevények, az Oroszországból
                  hazatért foglyok, a sikkasztó számvivő altisztek, az idegsokkos főhadnagyok, a
                  felmentett ujságírók, akiknek a felmentésük lejárt, ezek csinálták a forradalmat,
                  együgyűen, kisvárosi ízléstelenséggel kotyvasztva, tálalva a mérges gombát Marat
                  állatorvos, Chamuette matróz, Tallien irnok, Prudhomme nyomdász forradalmi
                  receptjei után.</p>
               <p>- Kik voltak a miniszterek?</p>
               <p>- Tudom is én? Magyar girondisták. Lecsúszott és útnak indult urak. Egy félbolond
                  tudós, aki kitaszította magát a világból, hosszú időn át állott a Ganges partján,
                  a szent oszlopon s beleőrült rögeszméjébe. És ahogy a girondisták húsz külön
                  köztársasággá akarták darabolni Franciaországot, Svájc és Amerika mintájára, a
                  Brissot-k, Concordet-k hitvány, torz magyar másolatai is a fédéralisme, a
                  földosztás, a vagyondézsma, az emberi jogok, a népfelség, a pacifizmus
                  jelszavaival palástolták tehetségtelenségüket. Mert már harmadnap érezték, hogy
                  nincs annyi hatalmuk, mint a legutolsó örömlánynak, aki autórablásra ösztönzi
                  forradalmár katonaszökevény kitartottját. Velük tart a kótyagos agyú festő, aki
                  David szerepére áhítozik és szeretné Marat-t és Corday Saroltát lefesteni és a
                  mézesajkú pap, Abbé Lamourette, a püspökjelölt, a Nemzeti Tanács elnöke. Ez a
                  püspökjelölt patétikus, mézes szónoklattal hívja fel a polgárságot, az
                  arisztokráciát, a tábornokokat, a kanálist és a fegyházakat, hogy felejtsék el
                  kölcsönös sérelmeiket és panaszaikat, esküdjenek új esküt és egyesüljenek, mint
                  testvérek. Ekkor - olvasta a bárónő a Moniteur 1792. július 6-iki számát, úgy-e,
                  nem olvasta? - tehát “ekkor valamennyien a Nemzeti Tanács elnökének karjai közé
                  omolnak, megölelik egymást és esküsznek, a baloldal összekeveredik a jobbal”; a
                  kopár hegy leomlik a termékeny síkra, a meglopott a tolvaj mellére borul, könnyek
                  között, megindulva. És esküsznek. A főrendek, a főbírák, a tábornokok, a
                  bankigazgatók, a polgármesterek, a szerkesztők, a gyárosok, a könyvelők, a
                  börtönőrök, a hamiskártyások, a pincérek, a kofák, a kereskedők, a rendőrök és a
                  betörők, a háziurak és a hajléktalanok... “bár másnap a szó szoros értelmében
                  ismét kénytelenek veszekedni, a sors által kényszerítve rá, hiába esküdtek a
                  Baiser de Lamourettel, vagy Delilah csókjával...” És míg a meglepett, megrémült,
                  agyalágyult, eszétvesztett, gyáva polgárság így ájuldozik a kenetes abbé előtt,
                  azalatt a koraszülött, csenevész, angolkóros, de már öntudatos Herbertek,
                  Henriolok, Rossignolok, - akiket nálunk magyarosított nevükkel együtt még alig
                  ismerünk, - már ott vigyorognak a tengerészbrigád és köztársasági katona
                  egyenruhájában, mint az Éj gyermekei, a Katonatanácsok elnökei és bizalmi-férfiai.
                  Egyetlen nevet ismerek ezek közül: Halász Tivadar, a miniszter nevét. Ez a frivol
                  szélhámos egykor... több mint húsz évvel ezelőtt, majdnem végzetes szerepet
                  játszott az életemben. Ez most a köztársasági elnök, szegény nyomorult ördög
                  legbizalmasabb barátja és tanácsadója... Bevallom, akkor nem is gondoltam erre,
                  csak mentem, mentem az utcán, sárban, esőben, tétován émelygő unatkozással,
                  bámulva az utca együgyű bámészkodóit, az öregeket, akik esernyőjüket feszítették
                  ki az esőcseppek és a Mannlicherek vaktöltései ellen és a fiatalokat, akik
                  megszöktek a hivatalból és a kedvesükkel élvezték a forradalom vívmányait... a
                  félnapos szabadságot, amelyet hónaposszoba rejtekében fognak eltölteni... Akkor
                  még nem is tudtam, hogy megölték azt az embert, aki, mint Mózes, ki tudná vezetni
                  népét az “emberi jogok”, a “forradalom vívmányai”, a “demokratikus átalakulás” tíz
                  egyiptomi csapással sujtott fogságából... Ezt csak később tudtam meg, Rozsányi
                  szerkesztő beszélte, aki egy körúti kávéházban tanuja volt annak, mint hirdeti ki
                  a gyilkosság hírét egy ifjú radikális, mint fagy meg egy pillanatra az emberek
                  vére, mint fordul ki a könny egy-egy becsületes öreg pincér szeméből és mint
                  kurjantottak éljent a gyávaságukban megtébolyodott, opportunitásukban gonosztevővé
                  vedlett kávéházi naplopók, éretlen diáksuhancok, a varieték örömleányai és
                  kitartottjai. Útálatos volt az egész.</p>
               <p>A bárónő pedig nem gondolt egyébre, minthogy azon a napon az emberek néhány óráig
                  lerázták magukról a társadalom évszázados bilincseit, kóboroltak az utcán, a
                  szerelmesek egymásra akadtak és nem voltak felelősek semmiért, el tudták hitetni
                  magukkal, hogy e színpadi zenebona, e silány paródiája a forradalomnak, e
                  commedia all’improviso egy világnak végét s egy másiknak a kezdetét jelenti.</p>
               <p>- Mégis szép lehet az ilyen felfordulás!</p>
               <p>- Nem. Bejöttem a városba. Szakadatlanul szitált az eső, az emberek tétován és
                  idegenül jártak-keltek az utcákon, senki sem tudta, mi történik s honnan mozgatják
                  ezt a nyomorúságos bábjátékot. Sokan nevettek ijedtükben, mások komolykodva
                  megemelgették kalapjukat az autók előtt, azt sem tudva, kinek, vagy minek a
                  tiszteletére bolondult meg az utca. Egyszerre Rozsányival találkoztam. Rámförmedt,
                  megfogta a karomat és elvonszolt a keleti pályaudvarra. Ott elkiáltotta magát:
                  “Utat a Nemzeti Tanács tagjainak!” Én már szédültem a zűrzavartól, a pályaudvar
                  környékén nyüzsgő katonák, cselédek, munkások, rokkantak, szökevény rabok,
                  útonállók és csendőrök ordítozásától, a tömeg rossz szagától, durva ökleléseitől,
                  a tolongástól, a tájékozatlanságtól, a meghatottság és útálat keverékétől, azt
                  kérdeztem magamtól: hát így ér véget a háború? Rozsányi azonban egyre üvöltötte,
                  hogy: “Utat a Nemzeti Tanácsnak!” s ezzel a merész hazugsággal belódított engem
                  egy induló vonatba. Ott súgta a fülembe: Siess haza, a katonák falujukba
                  özönlenek, védd meg a családodat! Majdnem kezet csókoltam Rozsányinak, aki most is
                  fölényes, okos, gyakorlatias gondolkodású és talpraesett volt és helyettem is
                  gondolkozott. Harmadnapra valahogyan hazakerültem. Éppen jókor.</p>
               <p>- Istenem, - suttogta a bárónő, aki egy pillanatra elfeledkezett magáról, a
                  forradalmi romantikáról, az 1789-iki metszetekről, a szerelemről és arról a
                  tragikus délutánról s őszintén meghökkent. - Borzasztó.</p>
               <p>- Szerencsére gyorsabb voltam, mint a forradalom. A parasztok csak akkor kezdték
                  ünnepelni a szabadságot és egész nap ittak a kocsmában. Három nap mulva a falu
                  tele volt katonával, Budapestről, Pécsről, Fiúméből, Zágrábból jöttek.</p>
               <p>- Bántották magát?</p>
               <p>- Nem. Csak közölték velem, hogy a bérlővel leszámolnak. Kértem őket, hogy üljünk
                  össze, tanácskozzunk, mit lehet tenni az érdekükben. Nekem van néhány ezer
                  koronám, a bérlőnek van pár száz métermázsa gabonája, egyezkedjünk meg szépen,
                  vegyék át a bérlő készleteit, az árát kifizetem én. A fődolog, hogy békesség
                  legyen és mindenki kenyeret tudjon sütni a kemencében. Helyeselték. Látszik, -
                  mondták - hogy jó hazafi vagyok és tisztelem a szabadságot. De másnapra
                  fölgyujtották a kastélyomat.</p>
               <p>- Leégett?</p>
               <p>- Egy része. Szerencsére volt a faluban egy barátom, aki közbelépett, lelőtt
                  két-három gyujtogatót, terrorizálta a földijeit, eloltotta a tüzet s megmentette
                  a kastély déli szárnyát. Miskának hívják ezt a derék chevaliert, a tehenesem fia.
                  Derék, jellemes, ősi magyar ösztöneiben páratlanul érdekes falusi bandita.</p>
               <p>- Miért tette?</p>
               <p>- Úgylátszik, szimpatizál velem, - nevetett Domoszlay.</p>
               <p>- Műkincsei?</p>
               <p>- Egy része odaveszett. Megsemmisült Hans Leynbergernek Krisztus levétele a
                  keresztfáról című reliefje, talán a legszebb darab az egész gyüjteményben.
                  Domoszlay Farkas vette meg, akit Pulszky Ferenc figyelmeztetett rá Brockhaus egyik
                  aukcióján. Elégett egy Dürer-em, amelyet Frigyes vásárolt ötven márkáért
                  Düsseldorfban egy mosónétól. Egy francia gobelint is sajnálok, amely La Bouche
                  Friderika tulajdona volt s Bécsben, a kis Trianonban, a márkíz ágya fölött lógott;
                  Boucher tervezte. Meisseni krinolincsoportomat nem is említem, de szívem vérzik
                  azért a húsz darab keleti szőnyegért, amelyet nagyanyám, Gemma Grisi kapott
                  Skanderbég hercegtől. Ezt a gyüjteményt Domoszlay Frigyes egy négysoros
                  gyöngynyakékért szerezte cserébe elvált feleségétől.</p>
               <p>- La Bouche Friderika, Gemma Grisi - mondogatta magában Stefánia.</p>
               <p>- Egy De la Croix is ronggyá égett. A lüttichi püspök meggyilkoltatása név alatt
                  egy másolatát az orleansi herceg szerezte meg magának.</p>
               <p>- Az orleansi herceg... mondja Domoszlay, mit érzett akkor, mikor ezek a dolgok
                  megsemmisültek? Én azt hiszem, úgy járnék, mint a maga híres mostohaanyja,
                  Friderika. Megrepedne a szívem.</p>
               <p>Domoszlay mosolygott.</p>
               <p>- Nem. Az ember egyet ránt a vállán és túléli az ilyesmit. Semmi iránt sincs
                  kegyelet az emberben, amikor annak örül, hogy megmentette az életét.</p>
               <p>És László most arra gondolt, hogy csakugyan, az ő drága öreg kincseinek pusztulása
                  majdnem semmi fájdalmat sem okozott neki. Felesége, kis leánya és Eliz sorsával
                  volt tele a szíve. Ezt a három embert szerette volna a hóna alá kapni és elfutni
                  velük, mint Lóth családjával a füstölgő Sodomából.</p>
               <p>- Milyen pusztulás! - sóhajtott Stefánia és végigjáratta tekintetét a piros szoba
                  keleti szőnyegein, melyeket óriási áron vásárolt a háború előtt John Edward
                  Taylor aukcióján, aki meg Khalil bey hagyatékából szerezte e remekműveket.</p>
               <p>- A fontos az, hogy a parasztok nem bántották sem a családomat, sem... majdnem azt
                  mondta, hogy Elizt, de összeharapta az ajkát és bosszúsan abbahagyta. - Így
                  hullámzott a forradalom. Először a fővárosban, aztán a vidéken volt baj, az ember
                  addig szaladgált előle, míg a csapongó, dühös hullámok lassankint egy aránylag
                  nyugodt, iszapos tengerré nem símultak össze.</p>
               <p>- Volt azóta Mindszenten?</p>
               <p>- Nem.</p>
               <p>- Csodálom. Én nem álltam volna meg, hogy utána ne nézzek, mit lehetne megmenteni
                  a romokból. Magának nincsen szíve László. A könyvtára megmaradt?</p>
               <p>- Úgy hallom, hogy igen. Ámbár nem érdekel.</p>
               <p>- Istenem, ilyenek maguk, férfiak. Most semmi sem érdekli magukat, csak a haza.
                  Egyiket a területi integritás, másikat a demokratikus átalakulás, harmadikat a
                  forradalom vívmányai... de igazuk is van, ez kötelességük maguknak. A földosztás,
                  a hitbizományok parcellázása, a gyáripar sorsa, a pénzintézetek mérlege, a
                  nyersanyag- és gabonafelhozatal kérdése, a vagyondézsma, a valuta... édesapám is
                  ezzel kínozott Bécsben reggeltől estig, ezt hallottam az uramtól is, Wein-Thőritől
                  is, Szentpéterytől is, még a kocsisomtól, házmesteremtől, sofőrömtől is. Ezzel
                  gyötörtek Münchenben, ahol spartakusok, royalisták, tiszti ezredek,
                  földreformerek lettek a sörházak jámbor nyárspolgáraiból, a piktorokból, a
                  Domkapelle muzsikusaiból és erről kérdezősködnek a kékruhás, fehérkötényes
                  pincérlányok is, ha diákjukkal este hazasurrantak ötödik emeleti tüllfüggönyös
                  szobácskájukba. Bizony most ez a fontos és nem a mi apró-cseprő saját külön
                  hisztériánk.</p>
               <p>Domoszlay ijedten nézett a bárónőre. Mi fontos most? A valuta? A
                  nyersanyagbehozatal, a földreform? Bizony, alighanem ez a fontos! És sokáig
                  hallgatott a Buddha-szobor lábainál, a Cassapanca sötét selyemszőnyegén, amelyet
                  Khalil bey hagyatékából vásárolt valaha John Edward Taylor. Őt pedig - ha őszinte
                  akar lenni önmagához, - ennél sokkal jobban érdekli az, hogy Eliz férje, Horváth
                  úr, a forradalom első napjaiban hazajött Oroszországból s feleségét elvitte egy
                  királyutcai hónaposszobába. A szerbek, csehek és románok már megszállták
                  Magyarország felét, a polgárok egész éjjel házuk előtt virrasztanak madzagos
                  Mannlicherekkel, a főváros éhség és szindikalista forradalom előtt áll, a
                  gyárakat és közüzemeket fiatal és ambíciózus mérnökök sajátítják ki maguknak, a
                  katonaság kommunista szélhámosok hatalmába került, az állam kormányzatát az utca
                  söpredéke ragadta kezébe, sohasem tudja az ember, mikor ütik le az utcasarkon, de
                  ő mindezt még nem vette tudomásul, mert egy Horváth Géza nevű fiatal tanár
                  hazajött Oroszországból és feleségét, “Eliz kisasszonyt” elvitte magával egy
                  királyutcai hónaposszobába. Erről kellett volna most beszélnie Stefániával, de
                  nemcsak hogy beszélni, de rágondolni is gyötrő fájdalom, szégyen és megalázkodás.
                  Erről nem lehet beszélni - gondolta magában - nem lehet elmondani, hogy azóta csak
                  egyetlen egyszer volt négyszemközt Elizzel, egyetlenegyszer, egy kis kétszobás
                  garzonlakásban, amelyet ösztönből, furcsa romantikus szeszélyből már két esztendő
                  óta tartogat magának, lesve, várva azt, akit egyszer majd bevezet oda és szeretni
                  tud szerelemmel. Most végre megtalálta. Eliz ott volt. Egyszer. Közvetlen azután,
                  hogy a parasztok elől elmenekültek, Pestre jöttek és összehúzódtak a Baross-utcai
                  bérlakásban.</p>
               <p>Egyszer volt ott Eliz, azután megjött a férj s azóta Eliznek nincs egy
                  ellenőrizetlen félórája. Nincs? Talán Eliz nem akarja, hogy legyen. Talán újra az
                  urába szerelmes, abba a mozgékony, okoskodó, vékony, szenvedélyesen szerelmes kis
                  professzorba, aki ezelőtt öt esztendővel a filozófiai fakultás padjairól vitte az
                  anyakönyvvezető elé Elizt... Domoszlay gyűlölettel és undorral gondolt arra a
                  gyönyörű, égő, viharzó, pompás kis testre, amely most bizonyára minden este a
                  tanár úr ösztövér karjai között vonaglik.</p>
               <p>Lászlót olyan dühroham fogta el, hogy belesápadt. Szerette volna odakiáltani a
                  bárónőnek: - Ezt gondold végig asszony s akkor megérted, hogy mily nyomorult az én
                  életem!</p>
               <p>Stefánia ezalatt mereven nézte az előtte kínlódó embert. Ő is szeretett volna
                  valamit mondani. Talán azt, hogy mindaz, amiről most beszélgettek, csak arra való,
                  hogy végre egy elejtett szó, egy mozdulat, egy sóhaj kapcsán valamiképpen
                  visszaidézhessék a mult gyengéd emlékeit. Hogy nagynehezen megtalálják azt a
                  mondatot, amely visszaviszi őket a túlságosan hamar megszakadt álom
                  gyönyörűségébe. Ő is szerette volna meggyónni a maga bűneit és szeretett volna
                  eldicsekedni a mártíromságával. Hogy azóta mennyit kergette a szórakozás,
                  lemondás, belenyugvás és felejtés narkotikumát, azt a csodabalzsamot, amely
                  begyógyítja a lélek nyitott és vérző sebeit. Hogy hányszor volt azon a ponton,
                  hogy a dac, a hiúság, a “valaki után való unatkozás”, az érzékek tomboló
                  nyugtalansága a bűn karjaiba taszítsa. Hogy sohasem a hűség, a tisztaság büszke
                  erénye tartotta vissza, hanem ösztönös testi undor, amely eltaszította magától
                  azt, akivel már lelkileg megcsalta Domoszlayt. Mi ez? A természet őrzi ezt a
                  beteg, reménytelen, szomorú hűséget? Ó, hogy szeretné mindezt elmondani, nem
                  azért, hogy újra kezdjen valamit, csakhogy megforgassa saját lelkében a kést,
                  amely mozdulatlanul ül benne, de kérlelhetetlenül. Legalább egy nagy, mély, éles
                  és pozitív fájdalomban megenyhülne, egy nagy kitörésben elfáradna! Hogyha
                  kisírhatná magát és megalázkodhatnék és fájdalmat tudna okozni annak a férfinak,
                  aki a boldogtalanság feneketlen mélységébe taszította őt!</p>
               <p>A csend kezdett már kínossá és komikussá válni. Stefánia valahogyan
                  visszaerőltette emlékezetébe az utolsó szavakat.</p>
               <p>- Most a haza fontos...</p>
               <p>- A haza - ismételgette kétszer, háromszor Domoszlay. - Csak tudnám, hogy hol az
                  én hazám? A minisztereknél? A katonatanácsnál? A szocializáló bizottságnál? A
                  kávéházakban, vagy a radikális lapok szerkesztőségében? Vagy a börtönben? Ha
                  tudná, Stefánia, mily nehéz most az embernek megtalálni a hazáját.</p>
               <p>- Nehéz - sóhajtotta a bárónő és elpirult - magukat is nehéz megtalálni.</p>
               <p>- Én elvesztem egészen.</p>
               <p>- Maga mindig pesszimista. Tegyen valamit.</p>
               <p>- Mit? Én is felesküdjem abbé Lamourettenek, állást kérjek magamnak a köztársaság
                  elnökétől, szolgáljam az emberi jogokat, amelyek védelmét átvette a csőcselék és
                  bemocskolták a zugprókátorok, névtelen firkászok, áristomos katonák, kifütyült
                  írók, “vándorló komédiások, irodalmi zsebmetszők, korhely tisztek, okoskodó
                  zsidók, röpiratok gyártói, tunya játékosok, kávéházak törzsvendégei, művészetek
                  számfeletti kontárjai, naplopók, járdataposók, idegenek, beözönlöttek, tanulók,
                  rikkancsok, segédek, hotel garnik lakói...?”</p>
               <p>- Ezek diktálták a francia forradalmat is, ne feledje, László.</p>
               <p>- Úgy van. De Mirabeau már a Bastille bevételétől számított nyolc hétre
                  kijelentette, hogy a forradalom még a háborúnál is rosszabb, mert a háború
                  legalább megedzi a lelkeket, míg a demagógok uralma alatt az ember elmerül a
                  sárban. Igen, nyolc hét mulva Mallonet megállapítja, hogy minden párt minden
                  józaneszű embere megutálta a forradalmat. Ne feledje el bárónő, hogy nálunk
                  majdnem nyolc hete tart már a forradalom.</p>
               <p>- Nyolc hete...</p>
               <p>- Nyolc.</p>
               <p>- És azóta nem volt a birtokán?</p>
               <p>- Nem.</p>
               <p>- Mindig itt volt Pesten?</p>
               <p>- Mindig.</p>
               <p>- És barátai?</p>
               <p>- Nincsenek már barátaim.</p>
               <p>- A baranyaiak?</p>
               <p>- Nem tudok róluk. Azt beszélik, hogy Ferentzyt a parasztok meggyilkolták.</p>
               <p>- Meggyilkolták!?</p>
               <p>- Báró Radványi megnősült. Elvette az inasa leányát.</p>
               <p>- Forradalmi pszichózis.</p>
               <p>- Az ember ilyenkor a legprimitívebb megoldásokat keresi. Minden dolog oly
                  egyszerű lesz. Semmit sem szégyenlünk többé, - mondotta inkább önmagának Domoszlay
                  és eszébe jutott, hogy neki még ennyit sem hozott a forradalom. Sőt tőle még azt
                  is elvette, amije volt.</p>
               <p>- A forradalom vívmányai: feleségül veszi az ember a szeretőjét.</p>
               <p>- Nem is olyan komikus ez, Stefánia.</p>
               <p>A szobában leereszkedett a külső nedves, ködös levegő délelőtti homálya. A
                  kandallóban leroskadt a zsarátnok. A bárónő feje hátrahanyatlott s ahogy egyik
                  lábát a zsámolyra tette, a másikat pedig keresztbe vetette a térdén, szép, vékony,
                  hosszú, lágyan ívelt lábikrája egészen fedetlenül maradt. Mély, széles dekoltázsa
                  felül egészen szabadon hagyta a mellét, alul villogó fehér selyemharisnyája
                  csaknem pőrére meztelenítette a fiatal teremtést. Domoszlay egy pillanatra
                  kellemes, meleg szédületet érzett. De nyomban arra gondolt, hogy milyen más volna
                  az, ha Eliz ülne így előtte, ebben a puha, édes kábító levegőben, a szabadságnak,
                  az önrendelkezésnek ekkora fesztelenségében.</p>
               <p>Bizonyos, hogy a bárónő sokkal szebb, mint Eliz. Finomabb, érzékibb, csábítóbb,
                  pompásabb, szenzációsabb. De neki nem érzékiség, pompa és szenzáció kell, hanem
                  Eliz. Eliz hangja, Eliz szeme, Eliz mosolya, Eliz félszegsége, Eliz dacossága, az
                  ő összehasonlíthatatlan, páratlan, sajátos egyénisége kell. Eliz kell, vagy talán
                  inkább azok a megfoghatatlan, súlytalan, mégis emlékezetben maradt semmiségek
                  kellenek, amiket Eliz jelenléte ébreszt benne valósággá. Az emlékek; az első csók
                  frivol szennyessége; az utána következő tétova, kesernyés várakozás; a
                  visszautasítás; egy tekintet, amely ebéd közben érte; a fájdalmak, amiket okozott;
                  a maga rögeszméi; a féltékenység, harag, dac, bosszú, kiengesztelődés,
                  megbocsátás, jóvátétel, megbánás, vágy, ostrom, győzelem s a csóknak és
                  odaadásnak az a váratlanul, szinte tragikusan megnyilatkozó módja, amire a
                  rajongás inspirálta... az a homéroszi szépségű délután, amelyen új ember lett, -
                  igen, ez az újjászületés, az átalakulásnak ez az egész lassú, gyötrő, izgalmas
                  folyamata, annak minden egymásbailleszkedő, atómszerű aprólékossága Elizhez
                  kapcsolja, Eliznek ad páratlan egyéni érdekességet, varázst és hatalmat. Eliz
                  egyénisége, a vele, benne, általa teremtődött otthonos kis világ kell neki,
                  amelyet hiába ismer a legparányibb részletességig, az mégis egyre, folyton égő
                  kíváncsisággal izgatja. Hiába, hiába, ő nem a szerelembe, nem az asszonyba, hanem
                  kizárólag Elizbe és a maga szubjektív rögeszméjébe szerelmes. Az ember csak a maga
                  rögeszméjébe tud szerelmes lenni és milyen jó volna, ha ebbe a rögeszmébe Eliz
                  helyett Stefániát tudná beállítani!</p>
               <p>És nézte, nézte, bámulta, csodálta a bárónőt és szemével ezalatt Elizt simogatta,
                  becézgette, áhítozta és gyűlölte. Ha Eliz lenne most itt ebben a pillanatban!</p>
               <p>- Gondolt rám, László?</p>
               <p>A bárónő hangja megrezzentette. Mit feleljen erre? Hazudjék? Hirtelen ravaszkodni
                  kezdett.</p>
               <p>- Sokat beszéltünk magáról.</p>
               <p>- Kivel?</p>
               <p>Domoszlay meghökkent. Ha azt mondja, hogy a feleségével, ez túlságosan kijózanító,
                  sőt maliciózus és durva lesz.</p>
               <p>- Mindenkivel. Magát senki sem tudja elfelejteni.</p>
               <p>- Tehát nem gondolt rám.</p>
               <p>- Stefánia!</p>
               <p>- Nem baj - nevetett az asszony. - Forradalom, köztársaság, parasztlázadás,
                  integritás, bolsevizmus... elpusztult a kastélya... nem csoda. Én ráértem bőven
                  és ha egy szép ó-német szárnyas oltárt láttam, mindig eszembe jutott maga.</p>
               <p>- Köszönöm.</p>
               <p>- Hogy van, László?</p>
               <p>- Nagyon rosszul.</p>
               <p>- Boldogtalan?</p>
               <p>- Közel állok ahhoz.</p>
               <p>- Szerelmes?</p>
               <p>László érezte, hogy ez nem azt jelenti, szeret-e még engem, hanem azt, hogy
                  szeret-e valaki mást? Nem felelt.</p>
               <p>A bárónő megmozdult a helyéből és odalépett Lászlóhoz. Vállára tette a kezét.</p>
               <p>- Legyünk jóbarátok, László.</p>
               <p>- Nem érdemlem meg ezt magától.</p>
               <p>- Többet érdemel?</p>
               <p>- Semmit.</p>
               <p>A bárónő az ablakhoz lépett.</p>
               <p>- Esik a hó. Hideg van odakünn?</p>
               <p>- Kellemetlen, nedves a levegő.</p>
               <p>- Azt hiszem, visszamegyek Németországba. Vagy Bécsbe. Itt nagyon csúnya a tél.
                  Mondja László, igaz, hogy a katonatanácsokban mindenki kommunista?</p>
               <p>- Úgy mondják.</p>
               <p>- Mondják?</p>
               <p>- Mondják.</p>
               <p>Domoszlay érezte, hogy innen menekülnie kell. Valahogyan, erőszakosan, otrombán,
                  gorombán, de őszintén be kell vallaniok, hogy nincs egymásnak mondanivalójuk,
                  vagy hogy ami volna, azt nem mondhatják el soha.</p>
               <p>- Kár - suttogta Stefánia.</p>
               <p>- Kár - ismételte László, felkelt, meghajtotta magát és eltávozott.</p>
               <p>Künn széles, nedves, olvadó pelyhekben hullott a hó. Nehéz társzekerek
                  végigfreccsentették hideg, lucskos sárral. A kalapjáról csurgott a víz. Köd volt
                  és Domoszlay bőrig ázva jutott haza. Ilyen időben megutálja az ember az
                  életét.</p>
               
            </div>
            <div type="chapter">
               <head>
                 II. Az alkalom szennyes martaléka.
               </head>
               <p>A köztársaság nyolcadik hetében már minden illúzión és minden csalódáson túl volt
                  Domoszlay. A forradalom vívmányaiban ugyan egy percig sem hitt s a szabadság
                  piszkos orgiája napról-napra mélyebb undorral töltötte el lelkét, de még arra sem
                  tartotta érdemesnek, hogy tüntessen ellene. Azt azonban megelégedéssel és
                  büszkeséggel nézte, hogy a felesége mily gőgös megvetéssel fordul el mindentől,
                  amit az utca, az ujság és a fórum istenített. Hedvig volt az első royalista
                  Magyarországon. Mint egy római patricius asszony a zsoldosokból lett császárokat,
                  mint egy francia márkíz a konvent tagjait, megvetette és lenézte a köztársaság
                  elnökét és vezéreit. A Domoszlay-házban nem volt szabad kimondani az új és
                  obskurus neveket. A boltokat, amelyekről leszedték az udvari címereket, Hedvig
                  aggodalmas gondossággal elkerülte. Gyalog nem járt, hogy fülébe ne jusson a nép
                  durvasága, a demokrácia frazeológiája, vagy az új rend dícsérete. Vilmácskát
                  megtanította imádkozni a királyért és Tisza Istvánért és megparancsolta neki, hogy
                  esti imájába beleszője: Védj meg uram minket tűztől, víztől, hirtelen haláltól és
                  a forradalom vívmányaitól. Ujságot nem olvasott és nem tűrt meg a házban.
                  Szobaleányát minden nap megkérdezte, hogy lát-e még vörös zászlót az utcákon. És
                  ő, aki eddig keveset adott a vallásosságra, most minden vasárnap misére járt s
                  magával vitte leányát és egész cselédségét. Talán ezt is, mint mindent, az
                  embergyűlölete sugallta neki. Tüntetni akart a radikális, szabadgondolkozó és
                  szocialista közfelfogás ellen és előkelő szövetségesül az Istent és a szenteket
                  választotta.</p>
               <p>Sokszor keserű kifakadással tett szemrehányást Lászlónak:</p>
               <p>- Szégyelem magamat, hogy magyar asszony vagyok. Helyettetek szégyelem magamat,
                  férfiak helyett. Miért nem álltok össze ti, régi nemesi nemzetségek, főúri
                  családok ivadékai, papok, birtokosok és katonatisztek, hogy elsöpörjétek a
                  fórumról a szemetet, amely a forradalomban rárakódott. Most szeretném látni a
                  Ferentzyeket, Wein-Thőrieket, a Devecseryeket és a Bertóthyakat. Hol vannak ők és
                  a többiek, akik agarászatok, megyebankettek, követválasztások alkalmával oly
                  büszkén lobogtatták címeres zászlóikat s oly epedve tudták szeretni a hazát?</p>
               <p>- Várnak és tűrnek - védekezett Domoszlay.</p>
               <p>- Vagy a szakszervezetek előtt ácsorognak. Sort állnak a tagsági
                  igazolványokért.</p>
               <p>- Kegyetlen vagy, Hedvig.</p>
               <p>- Csak bátor vagyok, mert asszony vagyok. És addig nem hiszem el nektek, hogy urak
                  és magyarok vagytok, amíg nem hallom az első ellenforradalmi ágyú dörrenését.</p>
               <p>- Nincs ágyúnk.</p>
               <p>- A német Burschenschaftok beérték gépfegyverrel és kézigránáttal is.</p>
               <p>- Gépfegyverünk sincs.</p>
               <p>- Néhány vadászpuska még akad.</p>
               <p>- Elszedték tőlünk utolsó töltényünket is.</p>
               <p>Hedvig arca lángba borult és e pillanatban majdnem megvetéssel nézett az
                  urára.</p>
               <p>- De a zsebkésetek, az öklötök, a tíz körmötök csak megmaradt, hogy nekirohanjatok
                  a csatorna gyáva patkányainak és darabokra tépjétek a svihákokat? Hej, ha én nem
                  volnék beteg.</p>
               <p>Sírógörcsöt kapott és szívbaja megrázta a fuldokló, törékeny asszonyt. Nagy adag
                  morfiumot kellett beadni neki.</p>
               <p>László meghatva bámulta ezt a komor, tüntető és szenvedélyes felháborodást, amely
                  úgy illett Hedvig embergyűlölő és elégedetlen egyéniségéhez.</p>
               <p>- Ennek az asszonynak vannak elvei és van bátorsága a gyűlölethez. Nem csodálnám,
                  ha egy este kiállana az ablakba és elkiáltaná magát: vesszen a köztársaság, le a
                  bitorlókkal, éljen a király!</p>
               <p>Hedvig pedig aggodalmasan figyelte az urát: nem szédül-e bele csak egy pillanatra
                  is az opportunizmus gyávaságába? Majd pedig attól reszketett, hogy Lászlót megint
                  elrabolja tőle valami új vágy, új életcél, új szenvedély: a honmentés izgalma,
                  vagy a munka extázisa. Hogy eddigi szerelmi szenvedélyei átalakulnak a nyilvános
                  szereplés, a népszerűség és az érvényesülés hajszájává.</p>
               <p>Pedig Domoszlay sohasem állott oly távol a tömegek lelkétől, mint most. Egyelőre
                  telve volt a maga egyéni problémáival és érzékenysége túlságosan szenvedett
                  azáltal, hogy Elizzel minden szerelmi érintkezés megszakadt, amióta az asszonynak
                  megjött az ura.</p>
               <p>A tétlenség, határozatlanság, önelemzés és sóvárgások napjai újultak meg ismét. A
                  közös emberi szerencsétlenség fájdalmában a maga életének sivárságát megnagyítva
                  és eltorzítva látta. Feleségének férfias, intranzigens volta megszégyenítette.
                  Mindennap eszébe jutott, hogyha egyebet tenni képtelen, legalább le kellene mennie
                  Mindszentre, hogy megmentse, ami menthető. De nem tudott Pestről elmozdulni. Itt
                  legalább még néha láthatta Elizt.</p>
               <p>Eliz mindennap délután öt órakor jelent meg Domoszlayéknál és hétig foglalkozott
                  Vilmácskával. László eleinte mindennap otthon volt délután öt és hét óra között.
                  De ritkán látta az asszonyt. Vilmácska szobáját az ő buenretirojától a hall és
                  három szoba választotta el. Mégis otthon volt, leste, várta a találkozást és ha
                  szembe került Elizzel, hidegen köszöntötte és elfordította az arcát. Távolléte az
                  őrjöngő vágy, az olthatatlan epekedés, a mindent megbocsátó és könyörgő szerelmi
                  föllángolások viharát korbácsolta föl a lelkében, de ha szemtől-szembe kapta,
                  egyszerre fölcsapott benne a sértett férfihiúság gőgje. Ilyenkor a
                  legkegyetlenebb kínzásokkal tudta volna gyötörni Elizt, a szerelmét és önmagát.
                  Négy hosszú hét telt így el, anélkül, hogy csak egyszer is őszintén, bizalmasan
                  egymás szemébe néztek volna és kiönthetik közös szomorúságuk telisteli serlegét.
                  Egy alkalommal a lépcsőházban találkoztak. A férfi hirtelen ellágyult és sóvárgó
                  vágyában szinte öntudatlanul beszélni kezdett.</p>
               <p>- Eliz, nem látja, hogy szenvedek?</p>
               <p>Az asszony lesütötte szemét. Egy pillanatig láthatóan küszködött magával. Aztán
                  alig érthetően suttogta:</p>
               <p>- El kell engemet felejtenie. Azért én nagyon szeretem magát.</p>
               <p>László hirtelen kiegyenesedett, kalapjához nyúlt és köszönt.</p>
               <p>- Isten vele.</p>
               <p>Már ment is tovább. Eliz utána nézett, kinyitotta a száját, sóhajtott, levegő után
                  kapkodott, de ő is összeharapta a fogait és leszaladt a lépcsőn.</p>
               <p>Másnap a hallban találkoztak. László már megbánta, hogy tegnap nem fejezte be,
                  amit elkezdett. Megállította. Az asszony megelőzte őt.</p>
               <p>- Azért én szeretem magát - és ezzel az “azért”-tal megakadályozta, hogy bármit is
                  mondhasson neki.</p>
               <p>Domoszlay majdnem ellágyult e szavakra. Hiszen ez az asszony éppen úgy szenved,
                  mint ő. Meghatottságában és zavarában nem tudott mást mondani, mint hogy a fülébe
                  súgta:</p>
               <p>- Mikor?</p>
               <p>Eliz végtelen keserűséggel válaszolt.</p>
               <p>- Nem tudom. Nem vagyok szabad. Talán soha.</p>
               <p>Domoszlayt olyan indulatroham rázta meg, hogy főbe tudta volna sujtani az előtte
                  remegő, sápadt kis teremtést. Öklét összeszorítva, berohant a szobájába,
                  kinyitotta az ablakot, hogy meg ne fulladjon. Nem bírta néhány percnél tovább.
                  Felkapta kabátját és lerohant az utcára A kapuban majdnem beleütődött egy
                  mozdulatlan, lehajtottfejű, töprengő, eleven szoborba. Eliz volt. El akart
                  surranni mellette, de hirtelen eszébe jutott, hogy hátha őt várja Eliz. Talán
                  békülni akar.</p>
               <p>- Kit vár? - kérdezte tőle olyan keserű, gúnyos és sértő hangon, hogy maga is
                  megrémült.</p>
               <p>Eliz végigmérte és elsietett.</p>
               <p>Két nap mulva László hat órakor bement Vilmácskához, hogy láthassa Elizt. Ott volt
                  Hedvig is, nem lehetett beszélni. László zavarba jött, szó nélkül kitámolygott a
                  szobából. Hedvig utána sietett és aggódva faggatta:</p>
               <p>- László, maga napról-napra idegesebb. Mi baja?</p>
               <p>- Semmi. Undorodom a köztársaságtól.</p>
               <p>Ezt csak kínos zavarában mondta, mert tulajdonképpen már nem is gondolt a
                  közállapotokra. Testileg annyira oda volt, hogy egyetlen érzékszerve sem maradt a
                  rajta kívül álló dolgok befogadására.</p>
               <p>Felesége már kételkedni kezdett abban, hogy a köztársaság fáj olyan nagyon
                  Domoszlaynak. De nagylelkű akart lenni és nem feszegette a dolgot. Ehelyett anyai
                  gyengédséggel figyelmeztette:</p>
               <p>- El kellene magának utaznia, László.</p>
               <p>- Nem tudok.</p>
               <p>- Talán Mindszenten már megbékültek az emberek. Thőriék is hazautaztak. Baranyában
                  minden csendes, azt írják a lapok.</p>
               <p>- Éppen azért. Meghalnék most a csend és nyugalom miatt. Miattam most már...</p>
               <p>- Maga kínozza magát.</p>
               <p>- Igen, kínlódni akarok.</p>
               <p>Rögtön észrevette, hogy gyámoltalan volt és rászolgált arra, hogy felesége
                  lekicsinyelje. Örült, hogy keserves elesettségét a forradalommal igazolhatja.</p>
               <p>- Úgy érzem, hogy elpusztulunk. Az ország is, én is, maga is, az egész világ
                  összeomlik. Csodálja, hogy rosszkedvű vagyok? Utálom a mindszenti parasztokat,
                  utálom az életemet. Nem akarok látni semmit, itt akarok maradni.</p>
               <p>Hedvig féltékenysége ösztönös biztonsággal mozdult meg e gyáva siránkozás
                  hallatára. Szó nélkül, haraggal sántikált ki a szobából. Az utóbbi időben gyakran
                  jelentkeztek zsibbadások a végtagjaiban. Örökös remegésben élt, rettegett a
                  sántaságtól és bénaságtól. László beizent hozzá, hogy elmegy a kaszinóba, nem jön
                  haza vacsorára. Eliz hallotta az üzenetet, hirtelen abbahagyta a leckét, köszönt
                  Domoszlaynénak, kiszaladt a szobából és a hallban utólérte Lászlót.</p>
               <p>- Nem én vagyok az oka - mondta neki minden bevezetés nélkül. - Az uram.</p>
               <p>László ingerülten közbevágott.</p>
               <p>- Tudom, az ura nem engedi.</p>
               <p>- Nem hiszi? Egy pillanatra sem vagyok szabad.</p>
               <p>- Ha akarná...</p>
               <p>- László, az Istenért, ne kínozzon.</p>
               <p>- Azt mondhatná, hogy Vilmácskához jön és ezalatt eljönne az Opera-utcába.</p>
               <p>- És Vilmácska?</p>
               <p>- Itt meg azt mondhatná, hogy dolga van, nem jöhet.</p>
               <p>Eliz szomorúan ingatta a fejét.</p>
               <p>- Nem lehet. Esküszöm, az uram értem jön, itt szokott várni a sarkon.</p>
               <p>- Maga pedig szerelmes az urába, - csattant fel László és kalapjához nyúlt. -
                  Isten vele.</p>
               <p>Eliz megérintette a férfi karját.</p>
               <p>- Szeretem magát, László.</p>
               <p>- Nem igaz. Hazudik!</p>
               <p>- Esküszöm.</p>
               <p>- Hazudik. Sem az urát, sem engem. Mindkettőnket megcsal.</p>
               <p>- László!</p>
               <p>E pillanatban megszólalt a csengő. Megjelent az ajtóban Rozsányi, megpillantotta a
                  tanárnőt és meglepetten, széles gesztussal elkiáltotta magát:</p>
               <p>- Jó estét, Eliz asszony! Mily véletlen találkozás. Maga ragyogóbb, mint valaha.
                  Még mindig a Vöröskeresztnél?</p>
               <p>Domoszlay ijedten nézett a barátjára. Rozsányinak sohasem szólt Elizről, de most
                  azt hitte, hogy neki is, az asszonynak is minden az arcukra van írva. Eliz
                  megbiccentette a fejét, röviden, idegesen nevetett, az arca bíborba merült, egy
                  szót sem szólt s szinte kisurrant az ajtón anélkül, hogy a két férfira csak rá is
                  pillantott volna.</p>
               <p>- Honnan ismered a házikisasszonyunkat? - kérdezte, nyugalmat és érdektelenséget
                  színlelve László.</p>
               <p>- Érdekes, érdekes - kacagott Rozsányi, mialatt kihámozódott sáljából, bundájából,
                  sárcipőjéből és kesztyűjéből s megtörölgette monokliját, amely a meleg
                  előszobában elhomályosodott. - De hát mi van veled, László? Az ördögbe is, nem
                  járja így begubózni. De én felkeresem a medvét a barlangjában s íme, mit találok
                  nála? Egy pompás kis őzikét, egy drága kis nimfát.</p>
               <p>Aztán hirtelen megdícsérte a hall pompás román stílusát, az olívzöld, kopott
                  aranyozású, merészen bordázott malachitfedelű oltárt, amely kommód szerepét
                  töltötte be, a nagy gyóntatószéket, amely a sarokban terpeszkedett s
                  megállapította, hogy ez a hall olyan, mint egy sekrestye Lombardia valamelyik kis
                  falujában. Aztán belendült a szalónba, levágta magát egy kanapéra és számtalanszor
                  megkérdezte Lászlót, hogy miért nem jár a kaszinóba?</p>
               <p>- Ja persze, persze... Eliz asszony a közelben.</p>
               <p>Felületes, üres gúnyolódással nevetett, anélkül, hogy egy pillanatra is komoly
                  összefüggést keresett volna Domoszlay zárkózottsága és Eliz személye között.</p>
               <p>- Honnan ismered a házikisasszonyunkat - kérdezte ismét Domoszlay és Rozsányi
                  annyira nem tudott jelentőséget tulajdonítani a csinos asszonyka személyének, hogy
                  észre sem vette László idegességét.</p>
               <p>- A Vöröskeresztben találkoztam vele - felelte szórakozottan és kezébe kapott egy
                  kis olasz bronzot a 17. század elejéről. Miközben azt nézegette, mosolyogva
                  magyarázta:</p>
               <p>- A háború első esztendejében még nagy emberbarát voltam, vezettem egy kerületi
                  Vöröskereszt irodát és ott angol fordításokra járt be Eliz. Igen, angol
                  fordításokat csinált... Hogy is volt csak? Ja igen, senki sem tudott vele
                  boldogulni. Egyszer aztán éjjeli munkára rendeltük be szegénykét... nem hiszem,
                  hogy ezeknek a Capo di montebeli korsóknak mását lehetne látni egész Budapesten...
                  egész éjjel derekasan tartotta magát, de reggelfelé elálmosodott, leheveredett
                  egy dívánra és akkor karjaimba kaptam a kis nebántsvirágot.</p>
               <p>Domoszlayt ájuldozó rosszullét környékezte. Tudta, hogy Rozsányi nem tartja
                  érdemesnek az asszonyi dolgokban való füllentéseket. A cinikus és nőgyűlölő
                  szoknyavadász kegyetlen nyiltsággal mesélte el kalandjait, de azt méltóságán
                  alulinak tartotta, hogy meg nem történt hódításokkal dicsekedjék. Tehát Eliz
                  Rozsányival szemben éppúgy vált az alkalom szennyes martalékává, mint a mindszenti
                  parkban, a Dryad alatt... László majdnem felordított dühében de véresre harapta az
                  ajkát, hogy el ne ájuljon. Szüntelen ezeket a szavakat ismételgette magában:
                  “reggelfelé elálmosodott, leheveredett egy dívánra és akkor karjaimba kaptam a kis
                  nebántsvirágot...” Ezeket a szavakat többé sohasem fogja elfelejteni az
                  életében... Karjaimba kaptam... Mit jelent ez a léha és felületes kifejezés? Ezt
                  szerette volna megkérdezni Rozsányitól s máskor és másról lévén szó, minden
                  feltűnés nélkül, egyszerűen a kíváncsi, tréfás és buja férfifantázia kielégítése
                  címén, meg is kérdezhette volna, hogy Eliz passzív volt-e, vagy védekező, hogy
                  odaadta-e magát egészen, vagy megfutott az elbukás elől. De most nem merte
                  megkérdezni. Félt, hogy hangjának rezgésével, arca eltorzulásával, szeme
                  őrületével elárulja magát s nevetségessé lesz e cinikus gúnyolódó előtt.</p>
               <p>Rozsányi azonban nem vett észre semmit. Szélesen és harsányan kacagva, kis
                  kirohanást engedett meg magának a női nemmel szemben.</p>
               <p>- Szükségem van a nőkre, ha veszítek a kártyán, ha felbőszít a politika, vagy
                  utálatot kelt bennem a nagyurak zsugorisága, ostoba pénzemberek hetykesége, vagy
                  ha gyomromban felhalmozódnak a savak s a hüvelykujjamban életjelt ad magáról a
                  köszvény. Kell, hogy szórakozzam velük, mivelhogy az alkoholt nem bírom, sporthoz
                  lusta vagyok, utazni nem lehet és milliomos igényeimhez képest sovány az
                  erszényem. De nem szeretem őket. Három hónapnál tovább egynek sem állom a
                  nyafogását s nyomban kiadom az útját annak, akitől félek, hogy nagyon
                  hozzászokom.</p>
               <p>Beszédközben Rozsányi most már egy kínai porcellánt vizsgálgatott és sebtében
                  elmesélte, hogy tegnap szenzációs parti volt a kaszinóban. A köztársaság egyik
                  oszlopa kétmillió koronát veszített a bankon.</p>
               <p>- Magam is elszedtem a fickótól vagy félmilliót, - nevetett elégülten s nem is
                  vette észre, hogy László halálsápadtan gubbaszt a kályha mellett, mint egy
                  végigvert szűkölő kutya. A porcellánra is tett néhány rövid, finom, szakértő
                  megjegyzést, aztán a politikára terelte a beszédet.</p>
               <p>- Undorodom az élettől, - fakadt ki végre teljes keserűséggel Domoszlay -
                  undorodom mindentől.</p>
               <p>- Én nem, - felelte Rozsányi. - Én jeleket látok, amikből némi jót is remélhetünk.
                  Hopp, tulajdonképpen még nem is beszéltem arról, amiért fölkerestelek. Ide
                  figyelj, László. Biztos értesüléseim vannak, hogy a franciák tiszteletben kívánják
                  tartani Magyarország területi integritását. Hogy oláhok, rácok, csehek bizonyos
                  vármegyéket megszállhattak, ez csak olyan parádé, amely előtt szemet húny az
                  antant, hogy a kis népek kitombolják magukat a diadal mámorában. Párizsból kapom
                  az értesülést, hogy Magyarország egy négyzetcentiméternyi kárt sem szenved
                  területében. Természetes is. Olyan geográfiai egység...</p>
               <p>Domoszlay nem bírta tovább.</p>
               <p>- Ó, szerencsétlen, balga optimizmus! - jajdult fel dühös keserűséggel - én
                  semmiben sem hiszek. Én mindenben megcsalódtam.</p>
               <p>Rozsányinak sejtelme sem volt arról, hogy miben csalódott Domoszlay. Fontoskodva
                  folytatta:</p>
               <p>- Én hiszek a franciákban. Gyönyörű egy nép az, a világ első népe, első
                  kultúrája... esküszöm neked, László, az első francia beutazási engedély az enyém.
                  Rohanok Párizsba.</p>
               <p>- Párizs, - sóhajtott László, - én pedig sohasem fogom látni Párizst.</p>
               <p>- Na, majd elválik, - békítette amaz. - De addig szükséges, hogy a Domoszlayak
                  talpraálljanak, maguk mellé vegyék a jóravaló magyar középosztályt, a földesurat,
                  a kultúrembert, az egyetemi tanárt, a nagykereskedőt, a papokat, a tekintetes
                  vármegyét, beüljenek a miniszteri székekbe, ragadják kézbe a hatalmat...</p>
               <p>Rozsányi e pillanatban észrevette, hogy László arca fehér, a szempillái leestek és
                  székében hátrahanyatlik a kimerültségtől.</p>
               <p>- Mi bajod van, László? Te beteg vagy és én itt ostoba fecsegésemmel fárasztalak.
                  Feküdj le barátom, - biztatta atyáskodó hangon, - jó meleg tea, egy korty angol
                  rummal, vagy inkább egy pohár chartreuse, én nem kínozlak tovább.</p>
               <p>Rozsányi bepólyálta magát széles szürke sáljába, belebújt bundájába, sárcipőjébe,
                  kesztyűjébe, monokliját megcsillogtatta a villanylámpa fényében, megrázogatta
                  László jéghideg kezét és nagy robajjal kicsapta az ajtót.</p>
               <p>- Félmilliót szedtem el a fickótól, - kiáltotta még egyszer a lépcsőházból, - te
                  pedig azonnal vesd magadat ágyba.</p>
               
            </div>
            <div type="chapter">
               <head>
                  III. A kanális.
               </head>
               <p>- Tehát Eliznek nem első kalandja volt az, ott a mindszenti parkban, a vén
                  kőfélisten lábainál. Ez lényegesen változtat a helyzeten. Eliz tehát könnyű kis
                  martaléka minden alkalomnak. Egy jól fűtött vasúti kocsi, ahol egyedül marad egy
                  erőszakos, elbizakodott emberrel, aki ismeri a nőket, egy meleg nyári délután a
                  parkban, egy éjszaka a hivatalszoba füstjében, egy fürdőhely strandja az alkonyati
                  órákban, egy sötét lépcsőház, vagy páholy mélye, a maga kis fogadószobája, ahol
                  egyedül találja a látogató... ez mind alkalmas hely arra, hogy elbukjék a saját
                  buja vérmérsékletének lángjában. Azok közé a nők közé tartozik, akikben nincs
                  fantázia, nincs kezdeményezés, de nincs meg az ellentállás képessége sem.</p>
               <p>Domoszlay homlokán kiütött a verejték és határtalanul szégyelte magát.</p>
               <p>- Elizt valaki megragadja, testéhez szorítja, alélttá csókolja és magáévá teszi
                  akkor, amikor akarja. Igaz, hogy utána megbánja gyengeségét és utólag büszke lesz
                  és könnyeiben vezekel. De szabad-e egy ilyen asszonyt szeretni egy Domoszlaynak?
                  Ki tudja, a piszkos kalandoknak micsoda förtelmes sorozata búvik meg e hallgatag,
                  szemérmes és gyáva teremtés lelkiismeretében?</p>
               <p>- Tizenöt éves kora óta járja ezt a komisz kis kalandokkal beszegett girbe-görbe
                  útvesztőt. A véletlen bukások, a kierőszakolt csókok, a kilesett és kihasznált
                  érzéki hangulatok meglepetéssel, védtelenséggel, ájult gyönyörrel,
                  kiábrándulással és lelkiismeretmardosással behintett tövises országútját taposta
                  egész életében.</p>
               <p>És látta a fejlődő kis leány titkos találkáit, kocsikázásait, kapu alatt
                  elcsattant csókjait, unokatestvérekkel kezdett ölelkezéseit - fantáziájával
                  végigrajzolta menyasszonysága minden perverz szeretkezését, csalásait, asszonyi
                  hűtlenségét, minden apró kis bűnét, megfeledkezését, kívánságait, amelyek kéjes
                  álmokban leltek csalóka megvalósulást - s úgy érezte, hogy az első, gyermekkori
                  gerjedelmekkel is az ő mindenekfelett való tragikus szerelmét mocskolta be az a
                  szerencsétlen.</p>
               <p>- És én minderre nem is gondoltam előbb. Eszembe sem jutott utánanézni, kinek
                  áldoztam én magamat, kibe lettem én szerelmes egész lényemmel, minden
                  vérsejtecskémmel, agyamnak minden gyrusával és sulcusával, családom minden
                  hagyományával, őseimre ütő minden atavisztikus ösztönömmel, érzéseim és eszméim,
                  ízlésem és jellemem tökéletes feláldozásával? Ki is ez az Eliz? Micsoda familiából
                  való? Ki volt az apja, anyja, őse, mily bűnök, mily átöröklések terhelik gonosz
                  kis szervezetét? Hiszen még azt sem tudom, hogy milyen néven hívták
                  leánykorában!</p>
               <p>- Eh, nem is akarom tudni! - legyintett egyet felbőszült lemondással, s mintha
                  kést szúrna a szívébe, utána tette: - úgyis vége már mindennek.</p>
               <p>A csalódás egy pillanatra úgy megkeményítette a szívét, hogy szinte gyönyörűséget
                  érzett arra a gondolatra, hogy végét szakítja ennek a méltatlan és érzelgős
                  regénynek.</p>
               <p>- Megbecstelenítettem a magam férfias büszkeségét, amelyet eddig érintetlenül
                  mentettem ki minden kicsapongásból. A becsületem forgott kockán és a magamba
                  vetett hitem rendült meg ez éretlen suhancromantika nyomán. Meg kell köszönnöm
                  Rozsányinak, hogy, hogy...</p>
               <p>Mit? Mit kell megköszönnie? Azt, hogy felébresztette egy kellemes álom
                  zsibbadtságából? Hát hogyha ez is szertefoszlik, mi marad meg neki?</p>
               <p>Újra elérzékenyedett. De annyira megijedt a töprengés, a vívódás, a
                  határozatlanság esélyeitől, hogy erőszakot téve magán, gondolkodás nélkül bement a
                  feleségéhez. Hedvig szigorú, merev, dacos boldogtalanságából akart erőt meríteni a
                  magamagának megizent háborúra.</p>
               <p>Hedvig éppen levelet olvasott.</p>
               <p>- Eliz kisasszony tudatja, hogy többé nem jöhet Vilmácskát tanítani.</p>
               <p>Domoszlay halántékán megbuggyant a vér és mondani akart valamit, de nem tudott.
                  Nyelt egy nagyot és a gégéjében valami megroppant, mintha torkában egy kemény
                  csontgolyó volna.</p>
               <p>- Azt írja a kisasszony, hogy férje nem engedi tovább tanítani - folytatta Hedvig,
                  egész természetesnek találva, hogy Elizt nem lehet máshogyan, mint kisasszony
                  néven említeni; mintha feltételezné, hogy abban a társadalmi rétegben, amelyben
                  Eliz él, férjük van a kisasszonyoknak is.</p>
               <p>- Neveletlen népség, - fejezte be a mondanivalóját Domoszlayné - legalább köszönni
                  eljöhetett volna.</p>
               <p>És ezzel eltemette a tanárnő emlékét mindörökre.</p>
               <p>Domoszlay csodálattal és szégyenkezve nézte a feleségét. Ez az asszony a maga
                  elfogultságában is monumentális. Érezte, hogy a legutolsó megjegyzésére
                  lehetetlen nem válaszolnia.</p>
               <p>- Igaza van, Hedvig. De ezek nem tudják jobban. Egyébként kár, hogy itthagyta
                  Vilmácskát. Kitűnő metódusa volt. Küldjön neki illendő végkielégítést.</p>
               <p>Magában pedig azt gondolta, hogy ez a félszeg és dacos lépés végleg beigazolta
                  mindazt, amivel Elizt előbb gyanusította. Ezzel Eliz maga is beismeri, hogy nem
                  méltó a szerelmére.</p>
               <p>E pillanatban maga is elhitte, hogy többé nem szereti Elizt. Eszébe jutottak ősei,
                  Farkas és Virgil. Mennyit szenvedhetett ez a két boldogtalan ember! És
                  megállapította, hogy ő is tud szenvedni, ha kell.</p>
               <p>- Csak az a baj, hogy nem is tudok semmi egyebet, mint előkelő titoktartással,
                  némán és gőgösen fetrengeni a kínban - tette hozzá keserű öngúnyolódással.</p>
               <p>És nagyon sajnálta Farkast és Frigyest, La Bouche Friderika és Gemma Grisi
                  szerencsétlen áldozatait.</p>
               <p>Aztán megcsókolta feleségét és leánykáját, inasától elkérte kabátját és botját és
                  leballagott a lépcsőn, hogy beleszédüljön az utca népének tarka-barka, lármás,
                  vidám és esztelen tömegébe.</p>
               <p>Az utcákon mérhetetlen tömegek tolongtak.</p>
               <p>- Úgylátszik, senkinek sincs fűtött szobája.</p>
               <p>Alig pislogott egy-két szomorú gázlámpa. A körút homályos, piszkos, rossz illatú
                  csatornához hasonlított, amelynek öblében bogarak nyüzsögnek: apró, éhes, goromba,
                  egymásnak útjában álló hetyke, szájas emberbogarak. A fiakkeres minduntalan
                  káromkodott és ostorával végigsuhintott az embertorlaszokon, amelyek lassú,
                  sánta, otromba ügetését akadályozták a lovainak. Rikkancsok minden sarkon,
                  ismeretlen, agresszív, jássz-szótárból szedett, szenzációs jelszavakat
                  ordítottak. Rokkant katonák, szürke zubbonyos, tengerészsapkás csavargók,
                  fegyencképű ingyenélők cipőzsinórt, csokoládét, cigarettát, levelezőlapot,
                  röpiratokat árultak bábeli zűrzavarban, szennyes szójátékok kíséretében, a pesti
                  nyelv undorító argot-ján. A villamosokon, mint hangyák a csontokon, egymás hátán
                  szorongtak hazasiető, boldogtalan halandók, akik messze külvárosokban laknak és
                  nem telik nekik fiakkerre.</p>
               <p>A nők éppoly agresszívek, éhesek, durva vonásúak, szégyentelenek és gorombák, mint
                  a férfiak s nagy csoportokba verődve álldogálnak kocsmák, bárok és kávéházak
                  előtt, lesve, várva a bőkezű férfit, aki megvacsoráltatja őket, éhes és
                  dologtalan, fázós és elhagyott áldozatait a háborúnak. Sehol egy disztingvált
                  fogat, egy finom megjelenésű asszony, a nagyváros romantikája a kloáka
                  romantikájává egyszerűsödött. A kávéházak ablakaiban feltett kalappal ültek, bent
                  cigány húzta, az asztalokon papirosból ették a hideg húst, az asszonyok hangosan
                  kacagtak. A füstben és homályban, a pörkölt és rossz tea szagában, benn és künn az
                  ajtók előtt piszkos szerelmi megbeszélések suttogása, pincérek kurjongatása,
                  tréfás búcsúzkodások és a forradalmi stílus gúnyos, cinikus, pesti humorral
                  variált frazeológiája hömpölygött. Minden ház fala tele volt falragasszal.
                  Kormányrendeletek, katonai parancsok, meghívók gyűlésekre, értekezletre,
                  tanácskozásra, pártalakulásra, előadásokra, színházak, mulatók, kávéházak,
                  tánciskolák, lebujok reklámjai meredtek a szemébe üzletek kirakatából, kávéházak
                  ablakából, villamos kocsik tetejéről. Minden nap két új hetilapot, revűt,
                  röpiratot, brosúrát, pamfletet, rendkívüli kiadást, füzetet, könyvet hirdettek
                  soha nem hallott, vagy réges-régen megutált, eltemetett és feltámadt nevek cégére
                  alatt, - ezeket árulta, kínálta, üvöltötte az utcasarok, a hirdetőoszlop, a
                  rikkancs. És minden második szó: népköztársaság és minden negyedik:
                  szociáldemokrácia.</p>
               <p>Nem volt cégtábla, ép üzleti portálé, tiszta kerítés: mindenhol agitációs rajzok,
                  bombasztikus feliratok, jelszavak és felhívások.</p>
               <p>- Le a háborús uszítókkal. Vesszenek a hóhérok!</p>
               <p>- Védjük meg a forradalom vívmányait!</p>
               <p>- Azé a föld, aki dolgozik! Földet a katonáknak!</p>
               <p>- Álljon be a népköztársaság hadseregébe!</p>
               <p>- Szenzációs műsor az Aphrodite-kabaréban!</p>
               <p>- Világ összes proletárjai egyesüljetek!</p>
               <p>- Fizessen elő a Vörös Ujságra!</p>
               <p>- Ma nagy bál a Varieté-ban!</p>
               <p>- Szakszervezetek gyűlése a Vigadóban!</p>
               <p>László émelygős undorral olvasta a jobbról-balról, alulról, felülről, égből és
                  kloakából ráförmedő, tolakodó, szemérmetlen sorokat; idegesen reszketett a
                  dobhártyája a fülsiketítő zajtól, amely a lapok címeit, a szenzációs hazugságokat,
                  a kicsinyes és otromba leleplezéseket harsogta.</p>
               <p>Néhány plakát furcsa alakjával, rikító színével felhívta a figyelmét. Elképedt a
                  cinikus közlékenység és szinte fájdalmas ízléstelenség tombolásán. Egyiken a férj
                  a felesége bűneit, másikon egy ujságíró a kollegája sikkasztásait szellőzteti a
                  fékevesztett szemérmetlenség szájaskodásával. Válópör, családi botrány, kocsmai
                  pofozkodás, hivatali visszaélés, szökött katonák vallomásai, kurtizánok
                  emlékiratai, nyilvános házak hirdetései, fegyencek fenyegetőzése kiteregette
                  szennyes mondatait a falragaszra, mintha kéjelegne a fertőben, amelybe
                  belesüllyedt.</p>
               <p>- Éljen a szabadság! - gondolta Domoszlay és megvonaglott a szája attól a
                  gondolattól, amely a maga gyötrelme kigúnyolására eszébe ötlött. - Holnap
                  kiragasztatom ide az utcasarokra, hogy a szeretőm megcsalt a legjobb
                  barátommal.</p>
               <p>Azt sem tudta, merre viszik nehéz testét megroggyanó, reszkető lábai! Ment, ment a
                  körúton és megnézte a rövidszoknyás, pirosajkú és sárgahajú némbereket.
                  Mindegyikben Elizt kereste. Nem csodálta volna, ha a népköztársaság két részeg
                  katonájával ölelkezik az utcasarkon.</p>
               <p>Ment, ment a körúton, befordult az Andrássy útra és az Opera utcában ütötte fel a
                  fejét. Ott állott a ház előtt, amelyben egyszer vagy kétszer Elizzel találkozott.
                  Fáradt volt, a gyomra émelygett, a feje zúgott, a nyelve leragadt a szájába.</p>
               <p>- Iszom egy limonádét - gondolta majdnem álomban és befordult a ház kapuján.</p>
               <p>Ott jutott eszébe, hogy tegnap volt szerda, tegnap kellett volna itt találkozniuk
                  s Eliz tegnap írta a levelet, hogy többé nem járhat Vilmácskához.</p>
               <p>- Nyomorult! - recsegett-ropogott fogai között, - de én még nyomorultabb
                  vagyok.</p>
               <p>Már benn volt a szobájában és leroskadt egy karosszékbe.</p>
               <p>Közben belépett hozzá az Opera-utcai lakás főbérlője, egy apró, fonnyadtbőrű,
                  parókájában groteszkül kacérkodó öreg kisasszony, aki évtizedekkel ezelőtt csinos
                  és kívánatos másodrangú táncosnője volt az Opera balettjének. Campanini Boriska
                  magánzónő. Ez volt az ajtóra szegezett névjegyen, bár a házban mindenki tudta,
                  hogy ezt a nevet csak művészi szabadságból ajándékozta magának. Egy óbudai
                  kocsmáros leánya volt tulajdonképpen és tizenötéves korában már ismerője volt a
                  férfiaknak és a szerelemnek, mely az Operaház hátsó bejáratánál kezdődik és a
                  szülészeti klinika ingyenes osztályán tart hosszabb-rövidebb megállóhelyeket.
                  Negyven éves korában búcsút mondott a dicsőségnek és operaházi nyugdíját, meg sok
                  szerelmi fáradozás révén összegyüjtögetett tőkéjének kamatait azzal gyarapította,
                  hogy ízléssel és kényelemmel berendezett lakásából két szobát bérbe adott a gazdag
                  és hajléktalan szerelemnek. Így került ide Domoszlay, aki két esztendeje volt
                  bérlője a kis azílumnak, de két hónap óta csak egyszer, közvetlenül a forradalom
                  kitörése után találkozott benne Elizzel.</p>
               <p>A veterán táncosnő nagy színpadi ujjongással fogadta elegáns és szomorú
                  lakóját.</p>
               <p>- Két hónap óta felém se nézett, ez igazán nem szép öntől, uram - csicseregte a
                  mult század nyolcvanas éveinek vígjátéki hangján. - Ön nagyon elhanyagolja
                  barátnőjét, uram.</p>
               <p>Domoszlay fáradtan ült a székben és szerette volna a háziasszony örvendezését
                  valahogyan lefokozni.</p>
               <p>- Hogy van? - kérdezte gépiesen.</p>
               <p>- Jól uram, sokat gondoltam önre, köszönöm. Mégpedig nem csupán szimpátiából ám.
                  Tudja-e, mi az ujság? Megszaporodtam. Leányom van.</p>
               <p>Az öreg színésznő arcán rég tanult kacér és szemérmes pikantéria grimászai
                  vonaglottak.</p>
               <p>- Leányom van. Tizenhat éves. Kis táncosnő itt az Operában. Mintha magamat látnám
                  ezelőtt ... esztendővel.</p>
               <p>Hogy hány esztendővel, a számot elnyelte, elköhögte, elcsuklotta, mintha félne,
                  hogy kiábrándítja magából Domoszlayt.</p>
               <p>- Tizenhat éves. Pompás kis vadmacska. Sugár, keskeny csipőjű, széles vállú,
                  ruganyos mellű, vékonylábú, ennivaló, édes, gyönyörű, pikáns kis teremtés. Egy
                  ártatlan kis démon. Akarja látni? - kérdezte szaporán a táncosnő és már indult,
                  hogy bemutassa kis hugát, akit magához vett vénülő napjaira, akiben a saját
                  karrierjének ragyogó, pompás folytatását remélte, egy örökké variálódó, mindig
                  ugyanannak a regénynek ünnepi díszkiadását, amelynek tantiémjéből ő is ki akarja
                  venni a maga provízióját.</p>
               <p>Domoszlay hirtelen megakadályozta.</p>
               <p>- Nem. Köszönöm. Majd máskor.</p>
               <p>- Nem? - kérdezte ijedt, csodálkozó, szemrehányó, gúnyos és sajnálkozó tekintettel
                  Campanini. Aztán hirtelen megállapította:</p>
               <p>- Uram, ön szerelmes.</p>
               <p>- Lehet.</p>
               <p>- Baj.</p>
               <p>Mind a ketten elhallgattak. Kis idő mulva az asszony nagyot sóhajtott.</p>
               <p>- Szegény férfiak. Ha tudnák!</p>
               <p>Domoszlayt nyomban érdekelni kezdte a téma. Bármily lehetetlenségnek is látszott,
                  de féltékeny és felizgatott fantáziája rögtön rémképeket látott. Valósággal
                  vágyott valami csodára, mely Eliz hűtlenségének bizonyítékát adja, hogy azzal
                  agyongyötörhesse magát. Tudta, hogy Campanini nem ismeri Elizt, de örült, hogy a
                  legőrültebb feltevések puszta elképzelésével belevájkálhat a maga féltékeny
                  lelkébe.</p>
               <p>- Mit mond? - kérdezte szívdobogva. Szinte remélte, hogy Campanini kisasszony
                  nyomban kitalál valami lehetetlen rémregényt, amelyből kiderül, hogy Eliz máskor
                  is megfordul e helyen és éppen itt csalja többi szeretőjével. Az asszony azonban
                  csak ennyit mondott:</p>
               <p>- Azt mondom, hogy a nők nem érdemlik meg a férfiak szerelmét.</p>
               <p>Domoszlayt kissé lehangolta ez az általánosságban tartott keserű megállapítás. Már
                  nem volt kíváncsi a bizonyítékokra, de az asszony kecses mozdulattal ráült egy
                  fotel kartámlájára és pergő nyelven folytatta:</p>
               <p>- E téren elég bőségesek a tapasztalataim. A színház... erről nem is beszélek. De
                  a gőgös, hideg, merev tartású, templomos és alamizsnás úrhölgyek! A matrónák! A
                  drága, finom, fehér szűzek! A bálok királynői! Higyje el uram, csodálatos és
                  majdnem hihetetlen tapasztalataim vannak.</p>
               <p>A kicsike, sovány, dekoltált pongyolájában idegesen vonagló asszony összecsapta a
                  kezét.</p>
               <p>- A szeretők! Mielőtt ön kibérelte a szobámat egy gróf járt ide a titkárja
                  feleségével. Kis kövér, szőke asszonyka volt. Mindig előbb jött, mint a gróf.
                  Megfőzte a teát, megvetette az ágyat, beillatosította a párnákat, mint egy
                  jóravaló hotelszobaleány. A gróf néha elmaradt. Akkor nekem sírt az asszony.</p>
               <p>- Féltékeny volt?</p>
               <p>- Dehogy féltékeny. Arról sírt, hogy milyen fukar a barátja, hogy alig tud belőle
                  egy bundát vagy karkötőt kicsikarni.</p>
               <p>- Igaza volt szegénynek.</p>
               <p>- Persze, persze. Szegényke el is keseredett ezen, nagyon megkért engem, hogyha
                  tudnék egy nekivaló gazdag öreg zsidót, akit a gróf tudtán kívül fogadhatna
                  itt...</p>
               <p>- Pfuj!</p>
               <p>- A gróf előtt egy fiatal író bérelte a szobákat, előkelő, gazdag hölgy kedvéért.
                  Háromszor is eljött szegény fiú, míg őméltóságának egyszer kegyeskedett. Ez is
                  nekem panaszkodott, hogy milyen ritkán jár ide az imádott úrnő. Szegény fiú. Ha
                  tudta volna, hogy nem is olyan ritkán van szerencsém őméltóságához. Egyszer egy
                  ulánus főhadnagy, máskor egy képviselő, néha egy híres színész, párszor egy fiatal
                  diák kísérte ide... neveket nem mondok uram, Isten ments, még a kínpadon sem. Csak
                  úgy mondom, a dolog elméleti érdekessége kedvéért.</p>
               <p>- Nem jött rá a szegény író?</p>
               <p>- Dehogy nem! Négyszer-ötször rájött. Sírt, üvöltött, ájuldozott, fenyegetődzött,
                  de az asszony jött, hazudott neki, ölébe vette a fejét és hipnotizálta.</p>
               <p>- Hipnotizálta?</p>
               <p>- Igen, igen. A fiú hörgött ilyenkor, kínosan fel-felkiáltott, csuklott, zokogott,
                  sírt, sóhajtozott, mind halkabban és rövidebben, aztán elhallgatott. A többit
                  természetesen nem tudom.</p>
               <p>- S mi lett a vége?</p>
               <p>- Fejbelőtte magát. Nem halt meg, de nyomorult maradt örökre: az egyik szemére
                  megvakult. A méltóságos asszony keservesen gyászolta, de a szobát továbbra is
                  megtartotta. Azt hittem, hogy a fiú számára tartogatja, de rájöttem, hogy új
                  szeretőjét hozza a házamba. Akkor kidobtam. Undorodom az erkölcstelenségtől, -
                  fejezte be Campanini és ég felé emelte a tekintetét s két karját kitárta, mintha
                  az Egek haragját hívná le a hűtlen asszonyok fejére.</p>
               <p>Domoszlaynak elég volt Campanini asszony meséiből.</p>
               
            </div>
            <div type="chapter">
               <head>
                  IV. A vén gazember.
               </head>
               <p>Másnap megjelent nála Gudenus gazdasszonya és levelet hozott a professzortól. Míg
                  Domoszlay öreg barátjának kusza sorait betűzgette, Matild asszony vasárnapi
                  ünneplőjének teljes díszében, tollas kalapban, fátyollal, karmantyújába dugott
                  kezekkel, csendesen sóhajtozva üldögélt a hallban és gőgös pillantásokkal nézte
                  le Istvánt, a rézgombos gérokkjában fel- és alá tipegő öreg inast s Jolánt, a
                  fehérbóbitás, feketeruhás, nyúlánk szobaleányt, aki néha átsuhant az előszobán és
                  ügyet sem vetett a kövér, kipirosított ajkú és kisütött hajú vendégre. Matild
                  asszonyt ez a semmibevevés módfelett felháborította és szerette volna
                  megleckéztetni a tiszteletlen és hetyke népséget, tudtukra adván, hogy ő Domoszlay
                  úr barátjának majdnem a felesége.</p>
               <p>Domoszlay ezalatt mindnagyobb ámulattal olvasta Gudenus levelét.</p>
               <p>- Tisztelt barátom! Az utóbbi időben egyre betegeskedem és sok olyan dolog jut
                  eszembe, amire azelőtt elfelejtettem gondolni. Egy idő óta például nem tartom
                  kizártnak, hogy egyszer én is meghalok, mégpedig minden hosszadalmas bevezetés
                  nélkül, csak úgy hirtelenében, mint ahogyan néha egy kósza léghuzamra váratlanul
                  kialszik spirituszlámpám a lombik alatt. Sohasem tartottam ugyan igényt a rendes
                  és előrelátó ember jó hírnevére, de ma éjszaka eltűnődtem azon, vajjon mi lesz, ha
                  reggelre megáll az a hitvány kis műszer, amely organizmusom napról-napra való
                  funkcióját igazgatja s mi lesz azzal a lim-lommal, amelyet kis barlangomban évek
                  hosszú sora óta szeretettel felhalmoztam. Laikusok előtt e kis holmi teljesen
                  értéktelennek tűnik fel, de én tudom, hogy a pénznek mostan való valutája szerint
                  legalább is félmillió koronát reprezentál. Bizonyos, hogy halálom után nyomban
                  megrohannak ostoba és kapzsi idegenek és szétlopkodják könyveimet, műszereimet,
                  porcellánjaimat, megsemmisítik a körülöttem heverő értékeket és senkinek semmi
                  haszna nem lesz e vandál pusztulásból. Hűséges gazdasszonyomat, a derék Matild
                  asszonyt kitanítottam tehát, hogy halálom esetén el ne veszítse a fejét, hanem
                  nyugodtan és gondosan zárja be lakásomat, keresse fel önt és kérje meg, hogy jelen
                  végrendelet értelmében irántam való szeretetének példátlan önfeláldozásával
                  szíveskedjék temetésem és vagyonom sorsa felől intézkedni.</p>
               <p>- Mindenekelőtt arról kellene szólnom, hogy mit hagyományozok önnek, egyetlen,
                  kedves barátomnak és végrendeletem végrehajtójának. Sajnos, ennek a kérdésnek a
                  megoldása nehezebb, hogy sem az én találékonyságomtól kitellenék. Önnek semmire
                  sincs szüksége, amit pénzen lehetne megvásárolni. Ami önnek hiányzik, arra
                  vonatkozólag legfeljebb csak tanácsokat tudnék adni, de azzal is csak azt
                  ismételgetném, amit ön úgyis sokkal jobban tud, mint én. Nem hagyok önnek semmit,
                  csak gondot és vesződséget, hátramaradt ingóságaim szétosztása és végrendelkezésem
                  betartása körül.</p>
               <p>- Családom nincs, törvényes kötelezettségeim semmiféle irányban nincsenek,
                  anyagilag, erkölcsileg teljesen független vagyok, derék gazdasszonyom, Matild
                  asszony húsz esztendő óta olyan tőkét takarított meg magának nálam, amelyből
                  gondtalanul megélhet holtig. Ennélfogva neki sem hagyományozok semmit. Egész
                  vagyonomat közcélokra kívánom fordítani.</p>
               <p>- Talán feltűnik önnek, kedves barátom, hogy háztartásom hűséges vezetőjét,
                  Matildot ilyen ridegen kitagadom a végrendeletből. Ennek indokolásául tájékoztatni
                  kívánom önt a következőkről:</p>
               <p>- Matild egy falusi varga leánya, nyolc testvére között a legidősebb. Soha olyan
                  imádandó teremtést nem láttam, mint amilyen ő volt, mikor megismertem. Húsz
                  esztendős lehetett. Én negyven. Gazdag ember voltam az időben. Matild szegény
                  ördög, akit az alacsony és ostoba helyzet, a maga szépsége, az alkalmak, a férfiak
                  vad éhsége és lelkiismeretlensége a végső elzülléssel fenyegetett. Amikor először
                  megpillantottam, már tisztában voltam azzal, hogy ő az, akiért nekem is érdemes
                  volt megszületnem. Negyvenéves, érett, tiszta, hideg és kiábrándult ésszel
                  rájöttem arra, hogy nélküle az élet üres, nevetséges és esztelen vergődés; hogy
                  benne van minden, ami ezen a világon szép, kívánatos és érdemes; hogy ő jelenti a
                  legfőbb öröm és megelégedés forrását; hogy csak általa, benne és vele együtt tudom
                  az élet vágyát magamban megőrizni. Első látásra magamévá tettem. Egy délután jött
                  el hozzám s minden ellenkezés nélkül, tisztán, szépen, természetesen, mint az
                  attikai mezőkön a pásztorok leánya, átengedte magát az ő húszesztendős égi
                  szépségében és romlottságában. És ott maradt nálam három teljes napig. Micsoda
                  három nap volt az! Mennyiszer elmondtam neki ezalatt, hogy végre, végre annyi
                  tébolyodott keresgélés után, amikor már attól reszkettem, hogy sohasem találom meg
                  a férfiélet egyetlen igaz és mindenekfelett való célját: az asszonyt, aki
                  kielégít, végre tengernyi nézegetés, próbálgatás, kiábrándulás és megcsömörlés
                  után valahára rábukkantam magamra az ő tökéletes szépségében. Három napig
                  hallgatta ezt kinyílt szájjal, lecsukott szemmel, dobogó szívvel, reszkető
                  szerelemmel, aztán a negyedik napon kinyílt a szeme, nyujtózkodott egyet, mint
                  jóllakott és lusta fenevad és kijelentette, hogy elég volt. Eleinte nem akartam
                  hinni e pokoli szeszélyben. Vártam. Résen álltam. A várakozás fél esztendeig
                  tartott. Hogy ezalatt Matild mit csinált, nem kutattam. Megőszültem, megrokkantam,
                  félesztendő alatt tíz évet öregedtem és sokszor magam is megrémültem testi és
                  lelki összeomlásom láttára. Mindegy. A három nap olyan rendkívüli és magasztos
                  szépségekkel volt tele, hogy emellett minden szenvedés és gyalázat elhomályosul.
                  Tisztelt barátom! Ön tudja, hogy Matild még mindig szép és fiatal s joga van
                  ahhoz, hogy neki a mindennapi száraz kenyérrevalón kívül, amelyet nálam keservesen
                  összekuporgatott, még némi kényelmi és fényűzési igények kielégítésére is jusson.
                  Kérem, intézkedjék, hogy vagyonom egyharmad része minden kikötés és megszorítás
                  nélkül Matild rendelkezésére bocsáttassék. Megérdemli. A három felejthetetlen szép
                  napért.</p>
               <p>- Hát hogy azután mi történt? Matild férjhez ment. Esküvője előtt eljött hozzám és
                  megfogadta: csendes, rendes, hűséges polgárasszony lesz, gyermekeket fog szülni,
                  szeretni akarja az urát. Megvallom, hogy őrjöngésem akkor nem ismert határt.
                  Először átkozódtam, fenyegetőztem, dühöngtem, aztán lebeszéltem tiszteletreméltó
                  és okos tervéről és felajánlottam neki, hogy inkább én veszem el feleségül.
                  Szerencsére neki több esze volt. Alig volt egyhetes asszony, újra meglátogatott.
                  Három órán keresztül ott volt nálam. Ezalatt a három óra alatt mindenért
                  kárpótolt, ami szenvedést és gyalázatot okozott a házasságával. Édes barátom, ön
                  megért engem, ha ez ünnepélyes hangulatban hálával és elérzékenyüléssel gondolok e
                  három óra olympusi boldogságára. Elrendelem, hogy hagyatékomból kétharmad rész
                  jusson Matildnak, hogy kis házat vehessen magának Budán s gond nélkül élje abban
                  hátralévő napjait. Másfél év mulva Matild férje megszökött és én újra
                  felajánlottam neki a házasságot. Újra visszautasított. Sokáig felém sem nézett. De
                  kisvárosban laktunk és én mindent tudtam felőle. Minden szeretőjét ismertem.
                  Eleinte szép, csendes, lelkes kis szerelmei voltak. Nemsokára azonban egészen
                  aljas botrányok fertőjébe süllyedt. Én sohasem tudtam elfelejteni. Mérhetetlen
                  magasságban állottam fölötte, de szemeim egy pillanatra sem vesztették el az ő
                  sötétben imbolygó, romlott, buja, szégyennel teli tragikus alakját.
                  Szenvedéseimről fogalma sincs önnek, mélyen tisztelt barátom. Eszeveszett
                  mazochista gyönyörűséggel még magam voltam az, aki mesterségesen fokoztam őrjöngő
                  kínjaimat. Voltak hangulataim, amikor egyenesen reklámot csaptam Matild
                  szépségének és romlottságának és árultam őt, mint a libiai rableányokat árulták
                  Alexandria piacán. Léha, részeges és durva erkölcsű barátaim fantáziáját
                  felizgattam Matild szépségének kiteregetésével, hogy magamat kínozzam és
                  lealjasítsam csökönyös és ellenállhatatlan vonzalmamat. Hogy éjszakának idején
                  delíriumos lázban lássam, mint pusztul el az ő isteni szépsége, mint kallódik el
                  az én drága örökségem tékozló suhancok és öreg kéjencek kezén. És közbe-közbe
                  szégyenkezve, gyalázatos önmegalkuvással, fogvacogva a leírhatatlan sóvárgástól,
                  meg-megindultam feléje, hogy maradék szépségének kincseiből én is kolduljak egy
                  kis alamizsnát. És a küszöbe előtt, fájdalomtól megnémulva, moccanni sem tudtam
                  és elátkoztam ostoba és tehetetlenül vergődő rögeszmémet. Hej, micsoda évek voltak
                  ezek! Bizonyára betegség volt ez, tisztelt barátom, akárcsak a
                  véredényelmeszesedés, vagy a fehérvérűség. Érdemes volna e nem ritka tünetek
                  biológiai okait kikutatni, - mit szólna hozzá hogyha effajta lélektani, vagy
                  élettani kísérletekre rendelném vagyonom még el nem hagyományozott harmadát?</p>
               <p>- Éppen tizenöt esztendeje, hogy egy tiszta, hideg decemberi reggel találkoztam
                  vele házam kapujában. Megszólított. Azt mondta, hogy hozzám igyekezett éppen.
                  Fáradt, beteg, szomorú és érzi, mily nagy bűnt követett el ellenem. Megfogadom-e
                  cselédemnek?</p>
               <p>- Meghökkentem s egy pillanatra elállott a szívem dobogása. Ön tudja, hogy
                  kívülről tudom Shakespeare halhatatlan szonettjeit s akkor, e porbaomlott és
                  imádandó Magdolna előtt hirtelen eszembe jutottak e sírvapanaszkodó sorok:</p>
               <p>Vádold a sorsot, óh vádolhatod.</p>
               <p> - - - - - - - - - - - - - - - - - - - - - - - -</p>
               <p> Mért, hogy csak ily silány állást adott,</p>
               <p> Miben silány lesz erkölcs és szokás.</p>
               <p>Domoszlaynak minden vére a fejébe szaladt. Szent Isten, a 111. szonett! Alig tudta
                  tovább betűzni a végrendelet sorait:</p>
               <p>- Leültettem, töprengtem egy kevéssé. Mi lesz ebből? Új botrányok, új fájdalmak,
                  új csalódások, kimeríthetetlen forrása a szégyennek és gyalázatnak és a
                  boldogtalanságnak! Nem teszem. Matild ekkor megfogta a kezemet, ráhajtotta fejét
                  és könnyeiben és csókjaiban fürösztötte reszkető ujjaimat. Három percig
                  mozdulatlanul, megrendülve, majdnem sírva tűrtem forró könnyeinek omlását s
                  bűnbánatának alázatos csókjait. Három perc alatt kijelöltem további életem irányát
                  és tempóját. Akkor már vagyonom roncsai szerteúszkáltak adósságaim és
                  kötelezettségeim baljóslatú vizein. Ezalatt a három perc alatt eltökéltem, hogy
                  mindent otthagyok, ami hiú és zajos multamhoz hozzáköt, magamhoz emelem Matildot
                  és elbúvok egy nagy város sötét kőtengerében. Egyszerre olyan világosság támadt az
                  agyamban, hogy ujjongva fölkiáltottam: mi közöm nekem az emberekhez, az élethez, a
                  világhoz, a pénzhez, az ünnepekhez és a hétköznapokhoz, a társasági parádékhoz,
                  városi magisztrátushoz, törvényhatósági bizottsághoz, telekkönyvhöz,
                  tőke-kamatadóhoz? Mi közöm van nekem mindezekhez? Legyen rendben a gyomrom, sohse
                  billenjék meg az egyensúly vágyaim és kielégüléseim mértékletességében, naponta
                  hat-nyolc órát egészséges és üdítő álomban tudjak szundikálni, találjak örömet a
                  betűben, a vonalban, a ritmusban, az ideák és érzések szépségében, legyen egy jó
                  széles, ruganyos, puha ágyam, kényelmes, könnyű meleg ruhám, kéznél legyen
                  teaforraló és pipa, ha idegeim könnyen, aprólékosan és gépiesen szórakozni
                  kívánnak és elbújhassanak egy asszony árnyékában, akiben nekem jó kedvem telik.
                  Ezt határozván el ezalatt a három perc alatt, kedves barátom, kötelességemnek
                  tartom, hogy vagyonomnak mindhárom harmadát Matildnak hagyományozzam, mert neki
                  köszönhettem, hogy rávezetett annak a tudására: mi szükséges az életben a
                  nyugodalmas és változatlan boldogsághoz. Idegen emberek bizonyára nehezen értik
                  meg, hogy az életben csak akkor találjuk meg a tökéletes megelégedés föltételeit,
                  ha teljesen elzárkózunk előle. Mert úgy áll a dolog, hogy a bennem levő
                  mikrokozmosz mérhetetlenül nagyobb, bonyolultabb és beláthatatlanabb, mint az
                  egész világegyetem. Ez a mikrokozmosz pedig csak akkor képes önálló életre, ha
                  megtalálja azt a másik sejtet, amely egyetlen tökéletes individuummá egészíti ki a
                  maga félorganizmusát. Ez az asszony. Én ezt megtaláltam Matildban - nem képzeli,
                  barátom, mily ritka szerencse, ha valaki az életben így ráakad a párjára! - s
                  ezért úgy akarom, hogy hagyatékomból egyetlen molekula se jusson máshová, mint az
                  ő áldott, boldogságot nyujtó kezeibe...</p>
               <p>*</p>
               <p>Domoszlay keserű mosollyal dobta le íróasztalára öreg barátja levelét. Néhány
                  sorban válaszolt, azalatt behivatta magához Gudenus gazdasszonyát, hogy jól
                  szemébe nézzen egy olyan asszonynak, aki boldoggá tud tenni egy férfit.
                  Megdöbbent, amint orrát megütötte az olcsó és brutális parfőmszag, amely Matild
                  asszony prémjeiből áradt. Ijedten nézett hatalmas alakjára, meggypirosra festett
                  ajkára és duzzadt, kenőcsöktől elrontott fényes arcbőrére. Már megbánta, hogy a
                  katonás föllépésű, sirdogáló hangú és bujatekintetű némbert beeresztette a
                  szobájába, de Matild kínálás nélkül leült íróasztala mellé és elsírta bánatát
                  gazdája barátjának.</p>
               <p>- Nem képzeli uram, mennyire aggódom Gudenus egészsége miatt. Napok óta
                  rosszkedvű, étvágytalan és töprengő az öreg. Keveset alszik, folyton zsörtölődik,
                  nem győzöm kiszolgálni, pedig igazán nem ezt érdemlem tőle. Föl is tettem
                  magamban, hogyha alkalmam lesz, egyszer elpanaszkodom önnek.</p>
               <p>László rémülten nézett a duzzogó asszonyra, akinek máris két hatalmas könnycsepp
                  jelent meg szemében, mint két megdönthetetlen dokumentum arra nézve, hogy a
                  férfiak milyen hálátlanok a gyámoltalan asszonynéppel.</p>
               <p>- Ne legyen igazságtalan asszonyom és legyen elnéző a beteg ember szeszélyei
                  iránt. Gudenus drága, jó, nemeslelkű, igaz férfi.</p>
               <p>Matild asszony gúnyosan fölkacagott.</p>
               <p>- Látszik, hogy nem tud semmit Domoszlay úr a mi életünkről. Nem tudja, hogy
                  minden szerencsétlenségemnek ő az oka, hogy tíz éve hűséges cselédje vagyok, hogy
                  rongyos béremből alig telik egy jóravaló kalapra, s ha Gudenus meghal, mehetek
                  koldulni, vagy kiállhatok az utcasarokra.</p>
               <p>- Az utóbbiról ugyan már elkéstél, - gondolta magában Domoszlay, de udvariasságból
                  résztvevő arcot vágott és halkan csillapította az asszonyt: - Meg is becsüli önt
                  a tanár úr nagyon.</p>
               <p>- Mit tud ön, uram! - siránkozott Matild. - Van-e önnek valami sejtelme arról,
                  mivel tartozik egy férfiú annak az asszonynak, akit szerencsétlenné tett egész
                  életére? Húszéves voltam, amikor Gudenus úr elcsábított, áldozatul ejtett,
                  tönkretett, meggyalázott s egész életemre megvetett személlyé, szerencsétlen
                  közprédává tett a nyomorult.</p>
               <p>Domoszlay elképedve bámulta a dühöngőt. - Ah, a három nap - gondolta szomorúan és
                  tágrameredt szemmel tekintett az asszony kipirult arcába.</p>
               <p>- Bizony, - folytatta Matild, - tönkretett. Még szerencse, hogy idejében
                  megszaladtam tőle, mert már vőlegényem volt, akit tiszta szívből szerettem és
                  szerencse, hogy az illető nem vette észre, mit tett velem Gudenus.</p>
               <p>- Férjhez ment tehát?</p>
               <p>- Dehogy. Tetszik tudni, meghaltak a szüleim, egy nap vitte el őket a kolera.
                  Magam maradtam. Kétszobás lakásunk volt, az egyiket bérbeadtam egy pénzügyőrnek.
                  Szép ember volt, de sokáig ellenállottam neki. Egyszer késő éjjel jött haza és
                  megtörtént. Nem is csodálom. Szabad prédának nézett. Tudta, hogy Gudenus mily
                  alávaló módon ejtett meg engem. Akkor már az egész város tudta. Megvallom, magam
                  sem csináltam belőle titkot.</p>
               <p>- Úgy.</p>
               <p>- Aztán meg is szerettem a bérlőmet. Egész jól éltünk. Rábeszéltem, hogy vegyen el
                  feleségül. Ráállott, csak valami hozomány kellett neki. Teherben is voltam.
                  Elmentem Gudenushoz. Nem mondom, Gudenus elég szépen gondoskodott rólam.</p>
               <p>- Na látja.</p>
               <p>- Hálás is voltam neki.</p>
               <p>- A három óra, - gondolta magában Domoszlay.</p>
               <p>- Abban sem volt köszönet, - folytatta az asszony ingerülten. - Egy szép napon
                  elszökött az uram s az üresen maradt szobát egy ügyvéd vette bérbe. Erőszakos,
                  közönséges, követelődző ember volt. Egyszer berontott hozzám. Persze látta, hogy
                  elhagyatott teremtés vagyok és néha későn jövök haza a kávéházból.</p>
               <p>- Aztán ő tartotta a gyereket?</p>
               <p>- Nem. Azt tanácsolta, hogy pereljem Gudenust. Ő vitte a pert.</p>
               <p>Domoszlay szinte ijedten nézett az asszonyra.</p>
               <p>- Hiszen akkor férjes asszony volt maga.</p>
               <p>- Igaz, de én nem ismerem a törvényeket. Gudenus fizetett.</p>
               <p>- Szegény.</p>
               <p>- Szegény! Ő volt akkor a leggazdagabb ember Kecskeméten, én pedig nyomorogtam. A
                  Gudenus pénzét is elcsalta tőlem egy tiszt, aki sikkasztott. Lerongyolódtam.
                  Elmentem egy kávéházba pénztárnoknőnek. Ott észrevették, hogy szép hangom van.
                  Amikor egyszer kabaré jött Kecskemétre, engem is fölléptettek. Jól ment a dolgom,
                  de egyszer az uram, akiről azt hittem, hogy Amerikában van, betoppant hozzám,
                  félholtra vert és kidobott az utcára. Igaza is volt neki. Mindent tudott, ami
                  köztem és Gudenus között lefolyt. Két hétig feküdtem a kórházban. Amikor
                  meggyógyultam, az orvos visszaélt a helyzetemmel. Nem is vehettem rossz néven. Mit
                  gondolhatott rólam. Az ügyvédet sem csodálom, aki a válóperemet vitte. Hiszen
                  fizetni sem tudtam neki.</p>
               <p>- Hát az is?</p>
               <p>- Az is.</p>
               <p>Domoszlaynak a gyomra kezdett émelyegni. Ránézett az asszonyra s meglepetve látta,
                  hogy annak az arcáról sűrűn peregnek a könnyek. Egészen megzavarodott. Ennek a
                  nyomorult némbernek sejtelme sincs a maga groteszk rútságáról. Az ő lelkéből nézve
                  a dolgot, ez is csak olyan tragédia, mint akár a Gudenusé. Megkérdezte tőle, mi
                  lett az urával.</p>
               <p>- A bíróság az én hibámból mondta ki a válást, pedig a bíró...</p>
               <p>- Az is?</p>
               <p>- Az is. Azt hittem, hogy megnyerem magamnak, ha engedékeny leszek. Meg aztán ő is
                  tudja, hogy a Gudenus szeretője voltam.</p>
               <p>Matild asszony lecsüggesztette a fejét, mint egy mártír. Vastag, festett
                  szemöldöke alól folyton szivárgott a könny. Hatalmas keble meg-megrándult és
                  vállait összehúzta, ahogy roskadozva ült a széken.</p>
               <p>- Nyomorba jutottam. Szerencse, hogy valamicskét értek a fehérneműhöz. Férfiinget
                  varrogattam, s magam vittem el a fehérneműt az urakhoz. Bizony, a férfiak mind
                  egyformák. De, Istenem, meg lehet őket érteni. Az egész város tudta, hogyan bánt
                  el velem Gudenus. Már nem haragszom senkire. De akkor nagyon megúntam a férfiakat.
                  Meggondoltam a dolgot, elhatároztam, hogy megbocsátok Gudenusnak. Beállítottam
                  hozzá és elpanaszkodtam neki. Akkor láttam csak, hogy milyen csendes, szelíd ember
                  az öreg. Amint meglátott engem, reszketni kezdett s azt mondta, hogy még mindig
                  úgy szeret, mint az első találkozáskor.</p>
               <p>- A három perc, - gondolta Domoszlay és e pillanatban nem tudta, hogy sajnálja-e,
                  megvesse-e, nevesse vagy megsirassa derék tudós barátját. De az asszony nem sok
                  időt engedett neki a töprengésre. Hirtelen fölkapta a fejét és pergő nyelvvel
                  rikácsolta tovább.</p>
               <p>- Attól kezdve engedelmes és hűséges szolgálója voltam, sohasem csaltam meg, pedig
                  a boldogságtól és megelégedéstől úgy megszépültem, hogy a férfiak versenyt
                  szaladtak utánam. Sütöttem, főztem, vasaltam, takarítottam s ápoltam őt, mint egy
                  cseléd. Tetszik érteni? Mint egy cseléd. Én, aki után minden férfi bolondult! És
                  mi a köszönet? Fölhozott Pestre, itt elzárt a világtól, tönkretette az
                  exisztenciámat. A vagyonát elprédálta. Mindenféle ostoba gépekbe, üvegekbe, ócska
                  könyvekbe, orvosságokba verte bele azt, amit Kecskemétről elhozott és most arról
                  panaszkodik, hogy beteg és érzi a halált. Tessék megmondani uram, mi lesz velem,
                  ha meghal az a vén gazember?</p>
               <p>Domoszlay lassan elővette Gudenus levelét és újra elolvasta belőle ezeket a
                  sorokat: “Megállapítottam, hogy ő az, akiért érdemes volt megszületnem. Negyven
                  éves, érett, tiszta, hideg, kiábrándult ésszel rájöttem arra, hogy nélküle az élet
                  üres, nevetséges és esztelen vergődés: hogy benne van minden, ami ezen a világon
                  szép, kívánatos és érdemes; hogy ő jelenti a legfőbb öröm és megelégedés forrását:
                  hogy csak általa, benne és vele együtt tudom az élet vágyát magamban megőrizni.
                  Vagyonomnak mindhárom harmadát Matildra hagyományozom, mert neki köszönhetem, hogy
                  rávezetett annak a tudására: mi szükséges az életben a nyugalmas és változatlan
                  boldogsághoz.”</p>
               <p>Domoszlay egész testében megrendült. Szegény Gudenus! Aztán hirtelen eszébe jutott
                  Eliz. Ki tudja, kívülről nézve van-e különbség Gudenus György és Domoszlay László
                  regénye között? Úgylátszik, a szerelmeket csak belülről, az idegrendszer
                  szubjektivitásain keresztül lehet értékelni. Kívülről förtelem, de az bizonyos,
                  hogy Gudenus boldog. És Heine is boldog volt az ő Mirat Matildjával. Mindez
                  szörnyűség és úgylátszik, nem szabad róla gondolkozni, csak el kell fogadni úgy,
                  ahogyan van.</p>
               <p>László mégis elviselhetetlen félelmet és undort érzett magában, fölkelt, valami
                  irtózattal nézte végig az asszony gyűlöletes alakját. Úgy érezte, hogy ezt
                  egyenesen az ördög küldte ide megmutatni neki Eliznek és a maga szerelmének
                  pokoli torzképét. Kedve támadt, hogy öklével sujtson e borzalmas karrikatúrába, s
                  vele együtt megsemmisítse azt az asszonyt, aki egyszer “reggel felé elálmosodott,
                  leheveredett egy dívánra és...”</p>
               <p>Majdnem hangosan ismételgette ezeket a szavakat, amelyek benne voltak a vérében,
                  mint az agyvelőgyulladás bacillusai.</p>
               <p>Összeharapta ajkát, fölkelt, megbiccentette a fejét és hangosan rászólt a
                  vendégére:</p>
               <p>- Majd beszélek a tanár úrral. Isten áldja meg.</p>
               
            </div>
            <div type="chapter">
               <head>
                  V. Az aranyember.
               </head>
               <p>December elején levelet kapott Eliztől. - Nem tudok nélküled élni - írta az
                  asszony - kimondhatatlanul szeretlek, s ha nem jössz el régi boldogságunk kis
                  fészkébe, akkor meghalok. Jöjj, szeress, bocsáss meg, mentsd meg az életemet.
                  Szerdán délután 6 órakor várlak az Opera-utcában.</p>
               <p>- Milyen nap van máma? - kérdezte fennhangon László - de senki sem volt körülötte
                  és nem tudott rájönni, hogy hétfő van-e, vagy csütörtök. Felvette a kabátját,
                  kiment az utcára és megnézte a hirdetési oszlopokat. Egy színházi plakátot
                  keresett. Egyetlenegyet sem talált.</p>
               <p>- Kérem szépen, nem tudná megmondani, milyen nap van máma? - kérdezte, olyan
                  szánalmas nyomorúsággal, a legközelebbi posztoló rendőrt, hogy az elnevette
                  magát.</p>
               <p>- Szombat - morgott a derék ember és alaposan szemügyre vette Lászlót. - Miben
                  segíthetek az úrnak?</p>
               <p>- Köszönöm - dadogta Domoszlay és a klubba sietett.</p>
               <p>Ott levelet írt Eliznek.</p>
               <p>“Sajnálom, lehetetlen. Holnap utazom Bécsbe, négy hétig távol leszek.”</p>
               <p>Ezt írta, de ezalatt egész testében reszketett.</p>
               <p>- Eliz azt hiszi, hogy akkor inthet magához, amikor szeszélyes kis agyának,
                  unatkozó idegeinek, vagy egy másik szerelemben megcsömörlött érzékiségének éppen
                  eszébe jut egy viharos házasságtörési délutánban felfrissülni. Ohó! Gyűlölöm azt
                  az asszonyt és megleckéztetem.</p>
               <p>Kiegyenesedett, ráncbaszedte homlokát és csakugyan mélységes szerelmi gyűlöletet
                  érzett, amely a torkát fojtogatta. A levelet az iskolába címezte és előre
                  kéjelgett Eliz meglepetésében, szégyenkezésében és bámulatában. Teljes elégtétel
                  gyanánt fogadta azokat az elképzelt gyötrelmeket, amelyeket - életében először -
                  okozni tudott a szeretőjének.</p>
               <p>Mivel pedig azt írta, hogy elutazik, be is kell váltani a fenyegetődzését.
                  Rozsányi szerkesztő útján, aki az új kormány körül is tele volt hasznos
                  összeköttetésekkel, huszonnégy óra alatt megszerezte az útlevelet.</p>
               <p>- Ha a pokol kapui megnyílnának s a pártütő angyalok vennék át a népek
                  adminisztrációját, te nyolc nap alatt benfentes volnál e földalatti demokráciában
                  s megnyergelnéd a kijárókat Lucifer előszobájában - bókolt tréfásan
                  Rozsányinak.</p>
               <p>A szerkesztő keserű fintorral lelökte szeméről csillogó monokliját és majdnem
                  meghatóan panaszkodott.</p>
               <p>- Tévedsz, kedves László. Nem Belzebúb, Lucifer és a Sátán kormányozzák ezt az
                  országot, hanem nyurga és éhes filozopterek, hírlapok korrektorai és
                  biztosítótársaságok ügynökei. Jámbor nyárspolgárok ők, akik feleségük papucsa
                  alatt szuszogva igazgatják a forradalmat. Este nyolc óra után minden lépésükről
                  beszámolnak a ház úrnőjének, aki polgári iskolai tanítónő, gépírókisasszony, vagy
                  divatárusné volt valamikor. Ma délben láttam, hogy a miniszter oly sóvár
                  meghunyászkodással nézett fel a gépírókisasszonyára, mint a lakáj a király
                  udvarhölgyére. Az ilyen fickók kezéből ki kell venni a kormánypálcát s vissza kell
                  kergetni őket kétszobás lakásukba, a hátsó lépcső és szennyes vízvezeték tájékára.
                  Ó, ha benned volna egy kis kedv a hatalom birtokára...</p>
               <p>- Kergesd el őket, Miklós és a nemzet két nap alatt a lábaidnál hever.</p>
               <p>- Csak veled együtt, László.</p>
               <p>- Én magamat sem tudom kormányozni, - vágta el minden további kapacitáció fonalát
                  Domoszlay és gyermekes örömöt érzett, hogy mily kemény leckét ad ő most a
                  szeretőjének.</p>
               <p>Elment a menetjegyirodába, jegyet váltott, hazarohant, becsomagolt és elbúcsúzott
                  családjától.</p>
               <p>Hedvig, valami ürügy alatt szerette volna telefónhoz hívni Stefániát, hogy
                  megtudakolja: vajjon nem utazik-e ugyanakkor a bárónő is Bécsben? Nem tette. Csak
                  a gondolatai voltak a féltékeny, vergődő, kicsinyes és rosszhiszemű asszonyéi, a
                  cselekedeteit kemény és férfias büszkeség vezette. Nem is kérdezte meg, miért
                  utazik László, s a férfi örült, hogy nem kellett kertelnie. Elment, megszökött
                  Hedvig szúró, gyanakvó, gúnyos fekete szeme elől, amelyből csak akkor csöppent ki
                  a könny, amikor férje kocsija már elrobogott a ház előtt. Akkor a szívéhez
                  kapott, amelynek nem tudott parancsolni: az arteriosclerosis nem ismeri a
                  büszkeséget.</p>
               <p>László pedig, ahogy a pályaudvarra ért, berohant egy telefónfülkébe és felhívta
                  Eliz iskoláját.</p>
               <p>- Isten vele, Eliz, öt perc mulva indul a vonatom.</p>
               <p>- Az égre kérem, ne tegye ezt velem.</p>
               <p>- Sajnálom, mennem kell.</p>
               <p>- László!</p>
               <p>A férfi letette a kagylót és arcát elöntötte a szégyenkezés pirja. Mire való volt
                  ez a gyermekes és ízléstelen búcsúzkodás?</p>
               <p>Kirohant a bécsi vonat elé, beugrott az induló kocsiba és végigvágta magát a
                  kanapén.</p>
               <p>- Kicsinyes vagyok és gyáva, - gondolta - de nem akarok Gudenus sorsára
                  kerülni.</p>
               <p>Pár percig Gudenus dolgán töprengett. Az öreg professzor, ahogy meggyőződött róla,
                  már kilábolt betegségéből, újra friss és mohó energiával látott kísérletei és
                  vizsgálódásai után. Úgylátszik, mintha a neki tett gyónással rendbehozta volna
                  összekuszált idegzetét és a végrendelet, mint egy jótékony férfias gesztus,
                  visszaadta kedvét az élethez.</p>
               <p>László hamis színészi pózzal dőlt hátra ülésébe és szerencsét kívánt magának,
                  amiért oly hajthatatlan jellemű embernek mutatkozott.</p>
               <p>A vonat hirtelen kisurrant a házak közül, nekivágott a kertek, rétek, földek
                  sakktáblájának, dübörögve rohant át a hidakon s tovaszáguldva, rendre faképnél
                  hagyta az őrházakat, mint ahogy forró és sebesen iramló szenvedélyünk elszalad a
                  fiatalság egymásra halmozódó futólagos szerelmi kalandjai mellett. László
                  öntudatos méltósággal gondolta végig az elégtétel és bosszúállás kéjes örömeit, de
                  az idegei nem akartak ehhez a nagy megelégedéshez a maguk kéjes vibrációjával
                  hozzájárulni. Szemei a kocsi zöld tapétájára vetítették Eliz finom és dekadens
                  testének hajlékony körvonalait és arcának titokzatos szépségét, a füle halkan
                  utána rezegte az ő búgós, kissé rekedt és durcáskodó hangját, amely mindig azt az
                  impressziót keltette, mintha szerelmes extázisban reszketne, ha a párjának
                  muzsikál. Orra megtelt az üde és fiatal és jó illatokat párolgó test ambrájával,
                  ujjaiban föltámadt a ruganyos, síkos, síma, erős szövetű, feszülő bőr tapintásának
                  emléke, szája elepedt a rég elcsattant csókok szomjúságában, László egész
                  testében tűrhetetlen lázak kezdtek futkározni, az ablakot kinyitotta, fázott,
                  magára terítette plédjeit, kiverte a veríték, könyvet kapott a kezébe és a
                  betűkből unalmat és nyugtalanságot olvasott. Eldobta a könyvet, rágyujtott,
                  fölugrott, kiment a folyosóra, a vonat oly eszeveszettül himbálódzott, hogy
                  jobbról-balról összeütötte magát, hej, a keserves mindenit a világnak, hol
                  vagyunk? A vonat még csak Vác körül járt és elgondolta, hogy belehal az unalomba,
                  amíg eljut Bécsbe. Mégis csak eljutott valahogyan s az első ember, akivel Bécsben
                  találkozott, Lucic Simon báró volt, Bertóthyné apja. Az öreg pénzember gyönyörű
                  fiatal hölgyet kalauzolt a Sacherba.</p>
               <p>László elmosolyodott. Tudott a báró viszonyáról, most hirtelen eszébe jutott
                  minden, amit erről a különös szerelemről Pesten beszéltek. Lucic báró öt
                  esztendeje rabja az érdekes szépségű, nyulánk, vöröshajú asszonynak, aki fejedelmi
                  pompájú tízszobás lakásban lakik a Múzeum-utcában, míg férje, a kis vasúti
                  hivatalnok, valahol a pályaudvarok körül éli a maga kétszobás, szürke és hideg kis
                  garszón életét. Tekintélyes évjáradékot kap ezért az engedékenységért a férj, aki
                  az évjáradékot bölcs életművészettel arra használja föl, hogy csinos háromszobás
                  lakást, elegáns kis toalettokat és nem mindennapi kényelmet ad az Operaház egy
                  feketehajú, vékonylábú, csapongó kedélyű, apró táncosnőjének. A táncosnő komoly és
                  gyengéd házastársi odaadással honorálja a vasúti hivatalnok bőkezűségét, de a
                  szíve az orcheszter egy ifjú és sápadt fuvolása felé lángol, aki a maga savanyú
                  kis egzisztenciáját a ballerina bőkezű és forró szerelmével édesítgeti mindaddig,
                  míg nem lesz módjában gyermekkori kis pajtását, egy molett, fehérarcú, kékszemű
                  kis telefónos kisasszonyt Isten és emberek előtt élettársává és gyermekeinek
                  anyjává tenni. Ennyi aljasságnak kell összehalmozódni addig, míg egy operai
                  fuvolás és egy telefónos leányka férj és feleség lehet s Lucic báró aranyainak ily
                  hosszú és tekervényes folyosón kell leszivárogni két gyámoltalan és nyomorult
                  emberkéig, hogy azok egymáséi lehessenek.</p>
               <p>A báró is észrevette őt s barátnőjét faképnél hagyva, kurta, vastag lábaival utána
                  eredt Domoszlaynak.</p>
               <p>- Boldog volnék, László, ha együtt vacsoráznál velünk. Igen, velem és Antóniával.
                  Első szerelmem Ofélia volt, a második Stella, a harmadik Antónia, - fuvolázta
                  tréfás érzelgősséggel, - ne tagadd, Toncsika asszonyt te is ösmered hírből és
                  csodálod rozsdavörös haját és makulátlan nyakát. Remélem, nincs jobb programja a
                  mindszenti anakorétának.</p>
               <p>Lucic báró elegáns hanyagsággal minden r betűt kihagyott a szavaiból és nem
                  tartotta szükségesnek azokat j vagy v betűvel helyettesíteni, vagy kemény
                  ropogtatással hangsúlyozni. Ez egész sajátságosan lágy és nőies jelleget adott a
                  beszédének s nem volt emberfia, aki elhitte volna, hogy e lehelletszerű
                  nyájaskodással is ki lehet valakit forgatni utolsó garasából. Rozsányi
                  esküdözött, hogy a báró üzleti sikereinek kizárólag e dekadens és férfiatlan
                  orgánuma a titka.</p>
               <p>László együtt vacsorázott a báróval és barátnőjével. Az étterem a háború legszebb
                  napjait juttatta eszébe, a maga eleganciájával és pazarságával. Ragyogó estélyi
                  ruhák, fekete férfiöltönyök, cikázó briliánsok, vakító fehér mellények nyüzsögtek
                  az asztalok körül, egymásbafolyva, kígyózva, folyton új és új csoportokkal
                  felfrissülve, ahogy a vacsorázók asztalaikat keresték a frakkos pincérek
                  kalauzolása mellett. Sok volt a külföldi egyenruha. Francia, angol, belga, olasz
                  tisztek otthonosan és fanyar egykedvűséggel üldögéltek asztalaik körül, amelyek
                  közepén drága virágcsokor ontotta parfőmmel felfokozott meleg, buja illatát. Az
                  asztalok roskadoztak az ezüst és porcellán súlya alatt. A tisztek mellett mélyen
                  dekoltált, árnyékoltszemű, festettarcú dámák unatkoztak. E hölgyek értéke csak
                  dollárban és frankban fejezhető ki ezidőszerint, mint ahogy a háború alatt
                  márkában számították fel csókjaikat. Prémek, bársonyok, selymek, aranyak és
                  platinák, csipkék és fehér bőrkesztyűk körítették a többi asztalt is, ahol osztrák
                  és magyar koronával vásárolják a kéthetes szerelmeket. Itt egyetlen férj nem volt
                  a saját feleségével és két hónappal ezelőtt egyetlen asszony sem ismerte azt az
                  urat, aki ma kifizeti a vacsoráját. A férfiak határozottan magasabb társadalmi
                  rétegből valók, mint az asszonyok.</p>
               <p>Ez volt az első impressziója Domoszlaynak és szinte idegenül és gyámoltalanul
                  nézett végig az étterem közönségén.</p>
               <p>- Ezt nevezik nagyvilági életnek, stílusnak, örömnek, szórakozásnak,
                  gyönyörűségnek, - gondolta félszeg idegenkedéssel és amikor a mellette ülő
                  Antóniára nézett, szégyelni kezdte magát arra a gondolatra, hogy e szép vörös
                  asszonyt valaki nem a báróval, hanem vele fogja összekombinálni.</p>
               <p>A báró ezalatt megrendelte a vacsorát, kényesen csipegetett az előételekből,
                  pohárka finom likőrt hörpintett le étvágygerjesztőnek, térdén kiterítette a
                  szalvétáját s elégülten, kissé kipirulva állapította meg, hogy nincs szebb
                  asszony az étteremben Antóniánál. Odafordult Domoszlayhoz.</p>
               <p>- Nos, mit szólsz ahhoz, hogy hollandi forintra konvertáltam
                  hadikölcsönkötvényeidet.</p>
               <p>- Köszönöm, Simon.</p>
               <p>- Kerek egy milliót szereztem neked.</p>
               <p>- Köszönöm.</p>
               <p>- Londonban van a milliód... azaz... e pillanatban nem is tudom, hány fontod, a
                  magam letétjében.</p>
               <p>- Ki tudja, nem lesz-e rá szükség hamarosan.</p>
               <p>- Jó helyen van, László. Hát te hogy gazdálkodtál fiam?</p>
               <p>- Sehogy.</p>
               <p>- Gondoltam. Sebaj. Majd jóra fordul minden.</p>
               <p>- Gondolod?</p>
               <p>- Bizonyos.</p>
               <p>És nagyszerűen dobálta be magába a pezsgőben sült pulykamell omlós szeleteit.
                  Antóniának tokaji bort töltött és mosolyogva koccintott mindkettőjükkel. László
                  kínosan feszengett a székén. A vörös asszony néha rávetette zöldes szemének izzó
                  tekintetét. Tetszett neki az elegáns, sápadt, törődött, de mégis hajlékony finom
                  magyar úr.</p>
               <p>Újból Lucic báró beszélt.</p>
               <p>- Hogy vagytok otthon?</p>
               <p>- Kínlódunk.</p>
               <p>- Majd kialakul minden.</p>
               <p>- Félek, hogy csak rosszabb következik.</p>
               <p>- Egyelőre.</p>
               <p>- Bizonyosra veszem a bolsevizmust.</p>
               <p>- Átmenet.</p>
               <p>- Az egész ország koldusbotra jut.</p>
               <p>- Aztán talpra áll a tékozló fiú.</p>
               <p>- Irígylem az optimizmusodat.</p>
               <p>A teremben megszólalt a vonósnégyes. Beethovent játszottak. Egyik asztalnál már
                  túlságosan kigyulladt az asszonyok kedve. Erős és nyilt flörtök szövődtek szomszéd
                  társaságok között. A poharak hangosabban verődtek össze, mintsem Beethoven
                  felséges, komor, vágyakozó és fájdalmas hangsoraihoz hozzáillett volna.</p>
               <p>- Itt minden második ember pénzüzér, vagy áruügynök - jegyezte meg Lucic.</p>
               <p>- Sok arisztokratát is látok a páholyokban.</p>
               <p>- Elsőosztályú ügynökök.</p>
               <p>- És a hölgyek?</p>
               <p>- Másodosztályúak. Itt mindenki ad és vesz; kínál és keres. Ez egy grandiózus
                  végkiárulás. Árulják a hadigyárak készleteit, a nyersbőrt és a bakancsot, a
                  földesúri kastélyokat és az ócska horganylemezt, ólomcsöveket és régi képeket.
                  Rizskásával, mazsolaszőlővel, szardiniával és főúri könyvtárakkal együtt kínálják
                  a földbirtokot, katonai posztót, ágyút, egy füst alatt eldugott gyógyszerekkel,
                  anilínfestékkel, főhercegek szeretőivel és pipagyüjteményekkel. Itt minden eladó,
                  vagy bérbevehető. Eladó a Votiv templom, Donner Rafael kútja, Albrecht főherceg
                  emlékszobra, Benvenuto Cellini sótartója, Goethe emléke, a történelmi múzeum és a
                  kapucinusok sírboltja. Ezek a derék demokraták mindent dobra ütnek először,
                  másodszor, ki ad többet harmadszor.</p>
               <p>- Irtózatos.</p>
               <p>- Dehogyis irtózatos. Ennek így kell lenni. Városok emelkednek és városok
                  süllyednek. Hol vannak már Assyria és Babilonia metropolisai? Mi lett Ninivéből,
                  Karthagóból, Alexandriából? Az antantnak nincs szüksége Bécsre. Az antantnak
                  egyelőre Prága kell és Bukarest. Ha a bécsi nyárspolgároknak, a Habsburgoknak, az
                  udvari múzeumok őreinek és a szállodák igazgatóinak megreped a szívük, Bécs mégis
                  befejezte történelmi szereplését. Végkiárulás. Igyekezzél mennél többet
                  összevásárolni. Nem adok neki húsz esztendőt és a Ringen nem látsz annyi
                  automobilt, mint Belgrád akármelyik mellékutcájában. Városok és népek éppen úgy
                  emelkednek és süllyednek, mint családok és emberek és nemzetségek. Csak valamivel
                  hosszabb idő alatt. Éppen úgy lesznek hadimilliós és konjunktúrás fővárosok, mint
                  parvenű családok és meggazdagodott ócskavaskereskedők. Nincs azon semmi keseregni
                  való. Az érték, a pénz, a vagyon, a kincs azért megmarad, csak helyet és gazdát
                  cserél és átalakul. Mint a fizikában az energia. Hodie mihi, cras tibi. Csak az
                  fontos, hogy ma mindig nekem, neked mindig csak holnap.</p>
               <p>És a báró sokáig kacagott a száján kiszaladt ötlet kedélyes cinizmusán.</p>
               <p>- Barátom, ilyen nagy zűrzavarban minden ember csak magára gondoljon. Menteni, ami
                  menthető. Csak semmi szentimentalizmus.</p>
               <p>László végre megszólalt:</p>
               <p>- És mi lesz velünk, magyarokkal?</p>
               <p>- Hohó, itt aztán nem engedek az optimizmusból - lelkendezett Lucic lágyan és
                  finoman, már ahogy ő egyáltalán lelkendezni tudott. - Ide figyelj László. Budapest
                  a Duna egyetlen déli kikötője. Bármint erőlködik cseh-jugoszláv-román és francia,
                  a Vág a Dunába ömlik s a tót a magyar Alföldre jár aratni. Tokaj a Tisza mentén
                  fekszik. A badacsonyi bor jobb mint a vöslaui. A Duna-Tisza köze több kenyeret
                  termel, mint amennyire szükségük van a magyar gyomroknak. Eső most is esik
                  májusban és júniusban, s a budapesti bankok elég részvényt helyeztek el a párizsi
                  pénzpiacon ahhoz, hogy a hitelezők buzgón imádkozzanak az adósuk életéért.
                  Magyarország örökkön-örökké megél az adósságaiból. Eddig sem élt másból.</p>
               <p>Lucic megint nevetett és őszibarackot hozatott pezsgőben és francia pálinkában. A
                  vonósnégyes francia sanzonokat játszott. A francia tisztek gúnyosan mosolyogtak.
                  A báró finom, kövér kezeivel szorgalmasan meregette a bowlét. Antónia végre
                  megszólalt:</p>
               <p>- Fölmegyek a szobámba. Szükség van még rám?</p>
               <p>A báró kincseket érő szeretetreméltósággal simogatta meg barátnője puha, hófehér
                  kezét.</p>
               <p>- Angyalom, magának nyomott a hangulata. Únja a társaságot?</p>
               <p>- Nem értek a közgazdasághoz.</p>
               <p>- Ahogy parancsolja.</p>
               <p>Az asszony megígérte, hogy félóra mulva visszajön. Domoszlay meghajtotta magát, a
                  báró is biccentett a fejével. Elragadóan mosolygott, de utána sem nézett a
                  távozónak.</p>
               <p>- Szeszélyes egy kicsit, - magyarázta aztán Domoszlaynak oly közönyös és
                  gyengédtelen hangon, mintha egy makrancos paripáról volna köztük szó. Annyira a
                  saját tulajdonának tekintette, mint egy nyárspolgár a feleségét. - Majd
                  visszajön.</p>
               <p>Aztán kényelmesen hátradőlve székében, feketéjét szürcsölgette és vastag szivarra
                  gyujtott.</p>
               <p>- Nincs ok a kétségbeesésre. Háború volt öt esztendeig, ezt nem szabad
                  elfelejteni. Most még egy-két esztendeig hullámzik, vajúdik, vergődik, ájuldozik
                  vagy hisztériásan nyüzsög, mozog minden. Megbomlott az egyensúly a politikában,
                  erkölcsben, társadalmi erők egymáshoz való viszonyában, emberek kedélyében,
                  tömegek lelkiállapotában. Mindenhol így van, így van a győzőknél is, de a
                  legyőzötteknél brutálisabb és eszeveszettebb az új elrendezkedés delíriuma. A régi
                  rendszer megbukott. A hatalom régi birtokosai szétszéledtek, otthagyták a
                  társadalmat a régi keretek között, amelyeknek mint csapraütött hordóknak, kifolyt
                  a tartalmuk. Valakinek oda kellett állni a kormánykerék mellé. Az urak
                  elszaladtak, helyükbe tódult a cselédség. Az öregek félreálltak, székükbe
                  beleültek a gyermekek, akik mindent mernek és semmit sem tudnak, mert tenyerükkel
                  akarják a tengert kimeríteni. A gyermek mindenre vállalkozik, mindenbe belefog,
                  minél szédületesebb a perspektíva, annál nagyobb fantáziával, önbizalommal és
                  rajongással. A kivitelbe aztán az első lépésnél belebukik. Erőt érez az egyiptomi
                  piramis megkonstruálásához, de kimerül egy balta nyelének kifaragásában. Ilyen
                  gyerekvállalkozás a szocialisták, szindikalisták, kommunisták, anarkisták
                  kormányzata. Majd összedül az egész kártyavár, de aztán jövünk mi.</p>
               <p>- Kik? - kérdezte Domoszlay kíváncsian.</p>
               <p>- A bankárok, fiam. Európa bankárjai. Mert egyetlen fix pont a társadalomban a
                  tőke. Kormányok, államrendek, impériumok, sőt világnézetek jönnek-mennek,
                  építenek, rombolnak, születnek, meghalnak, de a babiloni vizek fölött
                  sziklaszilárdan ott áll a pénz, a tőke, az arany, az egyetlen pozitív hatalom. A
                  tőke ad az embereknek enni, a tőke építi a cirkuszokat, s hiába, ezek a
                  legfontosabb princípiumok, amióta két ember összeült és megalakította a társadalom
                  első sejtjét. Azt hiszed, az angol hajósvállalatoknak, a francia kézműiparnak, az
                  olasz fürdőknek, az amerikai petróleumfinomítóknak, acélműveknek és filmgyáraknak
                  nincs szükségük rendre, jogbiztonságra, nyugalomra, piacra, búzára, burgonyára,
                  nyersbőrre és takarmányra most éppen úgy, mint a háború előtt? Azt hiszed nem
                  veszi észre a győztes államok munkássága, hogy hiába termel a gyár, a műhely, a
                  farm, ha Európa kétharmad része és Ázsia fele lerongyolódik és koldusbotra jut?
                  Orosz búza, magyar bor, német vegyiipar, szerb marha nélkül nincs jó mérlege a
                  Credit Lyonnaisnak, a londoni Rotschild-háznak, az olasz Banca Commercialenak s
                  bármint teoretizálnak is a nyugat külügyminiszterei, bármint csörtetik a kardjukat
                  a francia marsallok, - az angol matróz, az olasz fürdős, a francia selyemgyári
                  munkás, az amerikai szénbányász nem tud gloireból, vérből és vitézségi éremből
                  megélni. Azoknak piac kell és gazdag Európa. Összefognak, megbuktatják a bosszú és
                  hadikárpótlás Cézárait és maguk építik újjá a legyőzöttek gazdasági életét.</p>
               <p>- Irígylem a te optimizmusodat - sóhajtott László szórakozottan és ezalatt arra
                  gondolt, hogy Hedvig bizonyára levegő után kapkodva, kínok között fetreng beteg
                  szívével az ágyban. Eliz szégyentől és szerelemtől kínlódik most egy más ember
                  karjaiban, ő maga pedig undorító asszony- és pénzvásár barlangjában emészti az
                  idegeit... Miért?</p>
               <p>A báró új szivarra gyujtott és fáradhatatlanul beszélt.</p>
               <p>- Jó eszmém van számodra, László. Itt Bécsben nagyszabású borüzletet alapítottam.
                  Négyszáz korona névértékű részvényekből tízmillió korona alaptőke. Csak a kezdet.
                  Szándékom hamarosan fölemelni ötvenmillióra. Az új részvényekből átengedek neked
                  ötszázat, ezret, amennyi tetszik. Folyószámlára. Névértéken. A kibocsátási árat
                  ezerre tervezem. Hatszázezer korona nyereség, öt perccel azután, ahogy a társaság
                  megalakult. Szeretném, ha elfogadnád az elnökséget.</p>
               <p>- Nem értek én ahhoz, - szabadkozott László.</p>
               <p>- Értek én, - szisszent föl sértődötten Lucic, - és értenek az igazgatóim.
                  Elnöknek te kellesz. Név, nimbusz, előkelőség, jó rokonság. Elnöki tiszteletdíj
                  ötvenezer, igazgatósági tagság harmincezer, végrehajtóbizottság elnöke
                  negyvenezer, osztalék, jutalék, reprezentációs költség, - ne félj, futja a
                  nyereségből. Neked negyedévenként egyszer kell reprezentálnod, évente legalább
                  negyedmillió korona s hatszázezer a részvényeken. Elfogadod?</p>
               <p>- Nem, - felelt röviden Domoszlay.</p>
               <p>- Hagyjuk, - legyintett közönyösen a bankár. - Majd meggondolod. Annyit azonban
                  mondhatok: a pénz az örökkévaló. Ez az egyetlen Ding an sich, akármit beszélnek a
                  szociológusok. Bocsánat, még valami. A szerelem. A pénz és a szerelem.</p>
               <p>Vidáman, elégülten, egészségesen és édesen nevetett a báró, mint egy fiatal leány,
                  aki tánciskoláról beszél.</p>
               <p>- Látod, én egész életemet a pénz szent szolgálatában töltöm. Éjjel-nappal bennem
                  van ez a szerelem, mint ahogy agyamban benne van a foszfor és sejteimben a
                  nitrogén. Ez az egyetlen, amit nem akarok, nem tudok, nem merek megcsalni. Nem is
                  szabad és nem is lehet megcsalni a pénzt. Az az ember, aki asszonyért, hatalomért,
                  tudományért, művészetért, emberért vagy Istenért csak egy napra is elfeledkezik
                  róla, úgy jár, mint aki öt percig elfelejt lélegzetet venni, vagy a víz alatt öt
                  percre kinyitja a száját. Ezt kellene nektek, magyar embereknek mind
                  megtanulnotok.</p>
               <p>- Én is szeretem a pénzt, de csak abban a pillanatban, amikor kiadhatom.</p>
               <p>- Hiba, - jegyezte meg tragikus komolysággal Lucic. - Látod, én reggeltől estig
                  autón, hajón vagy kocsin ülök, látogatok, fogadok, tárgyalok, veszekszem, eszméket
                  gyártok, ügyeskedem, hangulatot szimatolok, esélyeket mérlegelek... húsz
                  hajómunkás, gyapjúfonó, szénbányász és gépkezelő nem fogyaszt annyi életerőt, mint
                  az én hájas, puha, öreg lelkem... s ezt a baromi munkát édessé és gyönyörűvé teszi
                  nekem a siker és a pénzszerzés kéje. Minden pihenésem abból áll, hogy elnézegetem
                  antikvitásaim, képeim, szobraim, érmeim és szőnyegeim lim-lomjait, olvasom lányom
                  ötnapos leveleit s esténként elhancúrozom ezzel a vörös kis bestiával, aki minden
                  héten új változatait találja ki Eros játékainak. De üzleti dolgaim között még egy
                  percre sem jutottak eszembe Eros játékai, - tette hozzá a báró komikus
                  mentegetődzéssel, mint aki megijed, hogy majdnem látszatába keveredett a pénzhez
                  való hűtlenkedésnek. - Hancúrozni kell az asszonyokkal, barátom és lehetőleg
                  mindig ugyanazzal, mert a kezdések előzményei és a szakítás utójátékai fölösleges
                  izgalmakkal terhelik az idegrendszert, Antónia öt éve az enyém, tudom, hogy nem is
                  kizárólag az enyém, de megtakarítom a kényelmetlen idegizgalmakat. Meg vagyok vele
                  elégedve. Nem találod elragadónak? - mutatott kövér, fehér, puha kisujjával
                  diszkréten a lassan imbolygó asszonyra, aki újra megjelent az étteremben.</p>
               <p>- Elég volt már a politikából? - kérdezte amaz megbékélve, kedvesen, mint aki új
                  haditervet főzött ki magányában. - Jut egy félórácska az én számomra is?</p>
               <p>Leült a férfiak közé, lornyettjét a szeméhez emelte és merően belenézett László
                  fáradt arcába.</p>
               <p>- Maga még nem volt nálam, Domoszlay. Minden pénteken vagyok otthon
                  barátaimnak.</p>
               <p>- Köszönöm - válaszolt László hűvösen és kedvetlenül.</p>
               <p>- Holnap péntek. Holnap avatjuk fel bécsi új lakásomat. Hallom, ön ért a
                  művészetekhez. No, Lucic fölülmúlta önmagát.</p>
               <p>A báró boldogan mosolygott.</p>
               <p>- Szerény kis fészek. Kettőnknek elég.</p>
               <p>Az asszony nem vette le tekintetét Domoszlayról.</p>
               <p>- Az ön véleményére nagyon kíváncsi vagyok. Maga tetszik nekem - súgta oda alig
                  hallhatóan, ideges türelmetlenséggel, mint aki a holnapot sem tudja kivárni
                  anélkül, hogy fel ne izgassa új ismerősének fantáziáját. - Gyerünk autózni egy
                  kicsit - tette hozzá jelentőségteljesen, s már felállt, háttal Lucicnak, mint egy
                  királynő, aki várja, hogy vállára ráborítsák hermelin palástját. Míg Lucic
                  öltöztette, oly erősen nézett Domoszlay szemébe, hogy az belezavarodott.</p>
               <p>- Szeret autózni? Ilyenkor, éjszaka, sötét, lombos, síma ligeti utakon? Én imádom
                  az éjjelt, az autót és a rohanást. Szeretek repülni. Két ilyen szép fiú között -
                  tette hozzá tréfásan, de ezalatt Domoszlay szemébe fúrta igérő, vágyó, kigyulladt
                  tekintetét.</p>
               <p>Domoszlay pillanatig küzdött önmagával. Mire a lépcsőházba értek, megállapította,
                  hogy nem bírja el ennek az asszonynak az atmoszféráját. Gyötrelmes fáradtságot és
                  már előre ijesztő csömört érzett arra a gondolatra, hogy játszania kellene az
                  érdeklődő, izguló férfit. Tudta, hogy félszeg, goromba és nevetséges lesz, de nem
                  törődött semmivel. Az ajtóban meghajtotta magát.</p>
               <p>- Bocsássanak meg, túlságosan kimerült és álmos vagyok e pillanatban. Érzem, hogy
                  nyomban le kell feküdnöm a fáradtságtól.</p>
               <p>- Adieu - felelte hevesen az asszony, belekarolt a báróba és rá sem nézett
                  Domoszlayra.</p>
               <p>- Szeszélyes kis macska - mentegetődzött Lucic - és besegítette barátnőjét az
                  automobilba.</p>
               <p>- Az elnökségről még beszélünk ám, fiam - kiáltotta vissza édeskésen és elrobogott
                  a villanyfényes, hideg, téli éjszakába.</p>
               <p>Domoszlay felment a szobájába és aludni próbált. Egyideig még agyában kongott az a
                  szóáradat, amellyel a pénzember elárasztotta. Elgondolkozott azon, hogy mily sokat
                  és mily élvezettel beszélnek az emberek és mennyire megegyeznek abban, hogy
                  szeretik önmagukat hallgatni és ünnepelni. Ő meg hónapokon át alig tud kiszorítani
                  a torkán egy-egy igent vagy nemet. Gudenus, Rozsányi, Lucic... szavak, szavak,
                  szavak... amelyek őt nem érdeklik, untatják, vagy megszégyenítik és felbőszítik.
                  De ez a Lucic egyebet is tud, mint csevegni és kapacitálni. Ez az egyetlen ember,
                  aki dolgozik és teremt és építi a maga aranypalotáját, mint a bábeli tornyot, vagy
                  a rhódosi kolosszust. Ez az igazi alkimista, aki semmiből csinál aranyat,
                  valóságos aranyember. Ez nem azért beszél, mint Rozsányi vagy Gudenus, hogy a
                  szavakban kiélje magát. Ennél a szónak komoly ércből való alapja van s ha kedvét
                  leli a csevegésben, az a küzdő munkás, az alkotó ember játszi szórakozása,
                  pihenése, kinyujtózkodása, vagy hancúrozása, mint a szerelmeskedés. Irígylendő
                  ember.</p>
               <p>Az asszony? Eh, arra gondolni sem érdemes. Cifra, hiú, drága báb, a lelke
                  posványos és rosszillatú, együtt van benne a gazdag polgárnő kíváncsisága, a
                  kurtizán szemérmetlensége, az öregedő asszony érzékisége és a siheder mohósága. És
                  eszébe jutott Eliz felséges tartózkodása, édes odaadása, finom hallgatagsága,
                  bájos durcáskodása, büszke női önérzete.</p>
               <p>Ahogy hanyattfeküdt az ágyán, s révült szemmel bámult a mennyezetre, lassan
                  kirajzolódni látta azon egy finom profil körvonalait.</p>
               <p>- Nincs e földön teremtett lélek, aki megmérkőzhetnék az ő gyengéd szépségével,
                  természetének naiv sajátosságaival, testének elragadó bájaival.</p>
               <p>E pillanatban nagy csend, béke, megértés, megbocsátás, és bánat olvadt szét a
                  lelkében. Miért futott el Eliz elől? Hiszen Eliz maga volt a szerelem, a
                  tisztaság, a hűség. Mi történt Rozsányival? Tulajdonképpen nem is tud még semmit.
                  És ha történt is valami, érinti-e az őt és az ő szerelmüket? Hiszen akkor Eliz még
                  nem ismerte őt. Hej, ha ezek a szép, együgyű és önmagukat értékelni nem tudó
                  asszonyok tudnák, hogy miért és mire és kinek kell eltenni magukat, hogy mit
                  tartogat számukra a jövő, hogy miért érdemes tisztának, jónak, önmegtagadónak
                  maradniok, hogy egyszer csak jön egy Domoszlay, egy igazi, nagy, szent,
                  dicsőséges szerelem... ha ezt az utcán, színházban, hivatalokban, kispolgári
                  szalónokban üzletekben, iskolákban szaladgáló kis teremtések sejtenék, dehogy
                  esnének bele az első hálóba, amelyet nekik lelkiismeretlen, léha kezek vetettek...
                  Meg aztán ha bele is estek? Hiszen Elizben nem az érintetlenséget, hanem a
                  szerelmet és a hűséget szerette!... Domoszlay mind mélyebbre süllyedt szerelme
                  védelmében, a megalkuvás gyöngeségében... de ha arra gondolt, hogy három nap
                  mulva... holnapután, holnap, ma délután oda kell mennie az Opera-utcába és meg
                  kell ölelnie azt, akit az urán kívül más is, vagy mások is, ki tudja hányan, mily
                  könnyűszerrel, mily léha, felületes diadallal ölelgettek, újra összeszorult a
                  szája, megcsikorgott a foga és káromkodni szeretett volna bősz indulatában.</p>
               <p>A következő pillanatban újra megbocsátott. Próbálta magát Lucic cinikus szavaival
                  vigasztalni. Meg kell kímélnie idegeit a felesleges izgalmaktól. Hiszen végre
                  is, akkor az övé, amikor megkívánja. Lám a szakítás után most is ő jelentkezett,
                  akárcsak akkor, ott lent Mindszenten a könyvtárszobában. Világos, hogy ő sem tud
                  élni e nélkül a szerelem nélkül. Rosszul tette, hogy megkínozta szegényt. Mikorra
                  kérte őt? Szerdán délután hatra. Ma kedd. Holnap szerda. Késő. Eliz tudja, hogy ő
                  Bécsben van, s tudja, hogy előle szökött meg ily lovagiatlanul. Bizonyára végleg
                  meggyűlölte. Asszonyt nagyobb sértés nem érhet, mintha a felkínálkozását
                  visszautasítják. Mindegy. Így van jól, ez a sors gyengéd atyai gondoskodása.</p>
               <p>Nagykeservesen elaludt, de másnap már hajnalban talpon volt és reggeli nélkül ment
                  az utcákra. Egész délelőtt ténfergett, végképpen kimerülve botorkált haza, délután
                  jegyet váltott Berlinbe, mert Bécs ósdi, unalmas, nyárspolgári utcáit oly szűknek
                  találta, hogy félt a megfulladástól. A berlini vonathoz egész derült kedéllyel
                  autózott. Útközben eszébe jutott, hogy a felesége gyűlölettel nézett rá, amikor
                  elbúcsúzott. Miért? Sejt valamit Hedvig? Szerencse, hogy Bertóthyné most Pesten
                  van. Ez mindenesetre megnyugtatja szegény, szerencsétlen, drága, mártír feleségét.
                  Milyen szerencse, hogy Hedvig Bertóthynéra gyanakszik. E pillanatig majdnem örült
                  ennek a gondolatnak, de aztán észrevette, hogy kicsinyes, méltatlan és gonosz
                  bujkálás ez önmaga, Hedvig és a tisztesség elől.</p>
               <p>- Ezentúl másképpen lesz - vigasztalgatta magát csökönyösen. Mindent jóvá teszek,
                  s teljes erőmmel odaállok a tevékeny, lelkes és ambíciózus emberek közé. Éppen jó,
                  hogy eszembe jutott Berlin. Ott temérdek barátom van, akiktől esetleg hasznos
                  ötleteket kapok, amelyeket szegény nyomorult népem és hazám javára
                  fordíthatok.</p>
               <p>Odaért a pályaudvarhoz. Megtudta, hogy a berlini vonat este kilenckor indul, tíz
                  perccel a budapesti után.</p>
               <p>- Hány óra? - kérdezte a sofőrt.</p>
               <p>- Öt perccel mult fél.</p>
               <p>- Csak? - kiáltott boldogan Domoszlay. - Akkor még a budapestit is
                  elcsíphetjük.</p>
               <p>Beszállt a budapesti gyorsvonatba és nagy késéssel szerdán délután ötkor érkezett
                  a Keleti pályaudvarra.</p>
               <p>Az első ember, akivel találkozott, Rozsányi volt, a szerkesztő. Friss
                  eleganciával, pompás angol szabású úti ruhában, bőrnadrágban, himalája harisnyában
                  szaladgált fel-alá a bécsi expressz előtt, amely indulóban volt külföldi
                  katonákkal és diplomatákkal. Utána zöldhajtókás, ezüstsujtásos vadász cipelte
                  vadonatúj disznóbőr koffereit. Domoszlay elmosolyodott, mert hirtelen eszébe
                  jutott a félmillió, amelyet Rozsányi a köztársaság egyik oszlopától nyert a
                  Kaszinóban.</p>
               <p>A szerkesztő tüntető áradozással köszöntötte barátját. Megölelte, s közben a
                  fülébe súgta nagy lelkendezéssel:</p>
               <p>- Szenzációs misszióban járok! Csak így, a saját szakállamra. Külön kocsim van, a
                  missziók jóvoltából. Szenzáció, szenzáció. Ha visszajövök, majd beszámolok neked.
                  De addig egy kukkot se szólj senkinek.</p>
               <p>Domoszlay nem volt kíváncsi a szenzációra. Egész más dolgokon járt most az ő esze.
                  Nagy erővel közönyösséget színlelve, játszva a cinikus és kíváncsiskodó férfit,
                  megfogta Rozsányi gallérját és mosolyogva megkérdezte tőle:</p>
               <p>- Emlékszel még a házitanítónőnkre?</p>
               <p>- Akivel a hallban találkoztam? Hogyne emlékezném. Pompás kis falat.</p>
               <p>- Mondd csak Miklós... hogy is kérdezzem csak... tied volt az az asszony
                  egészen?</p>
               <p>Rozsányi e pillanatban éppen hevesen integetett egy kocsiba szálló
                  antant-kapitánynak, megrázta László kezét és közben nagy szelesen adta meg a
                  választ:</p>
               <p>- A fenét. Utálom ezeket a képmutató és kacér kispolgárnőket.</p>
               <p>Domoszlay szerette volna megölelni, de Rozsányi már elszaladt. Pillanat mulva
                  azonban újra kiugrott fülkéjéből s László felé kiáltozott:</p>
               <p>- Halló, halló, László! Kocsit nem találsz ám egy millióért sem. Parancsolj az én
                  automobilommal. A vadászom majd odavezet.</p>
               <p>Domoszlay integetve köszönte a figyelmet és őszintén irígyelte barátját, akit a
                  kártyanyereség, vadász, utazóruha, disznóbőrtáska és automobil a világ
                  legoptimistább emberévé tett hirtelen.</p>
               <p>Beült az automobilba, megnézte az óráját, és gépiesen mondta a sofőrnek:</p>
               <p>- Opera-utca 7.</p>
               <p>Nagyszerű kedve támadt a különös ötlet nyomán. Félhat óra volt, amikor a drága
                  emlékekkel kibélelt szobácskába lépett. Rágyujtott, körülnézett. Újra megbánta,
                  hogy visszautasította Elizt. Kár. Ha Eliz tudná, hogy ő most itt ül és
                  tekintetével azokat a bútorokat simogatja, amelyeket az ő suhogó és omlatag ruhája
                  érintett és megtelített testének őszibarackra emlékeztető illatával... Kár volt
                  ezt a komédiát végigrendezni, hiszen csak a maga szívét hasogatja vele, őrült
                  férfiúi gőgjében és bosszúvágyában.</p>
               <p>Megnézte az óráját. Pontosan hatot mutatott. Nagyot dobbant a szíve s
                  keresztülhasított rajta a saját maga által okozott fájdalom. Pont hat. Most
                  kellene belépnie ide, most omlana a nyakába, pontosan ebben a pillanatban.
                  Hirtelen elvesztette minden lelki szilárdságát, elfelejtette fogadkozásait,
                  lelkében kialudt a keserűség, dac és büszkeség utolsó lángja, leroskadt egy
                  székre és tehetetlen sajnálkozásában, vágyaiban és ellágyulásában csaknem
                  szégyenletes sírásra fakadt. E pillanatban minden áldozatra érdemesnek látta azt
                  az asszonyt, akit elutasított és szomorúságba döntött. Ó, ha most csodát lehetne
                  tenni, ha összes lelkierőinek koncentrálásával telepatikus úton ide tudná
                  varázsolni őt...</p>
               <p>Ekkor kinyílt az ajtó és belépett rajta Eliz.</p>
               <p>Domoszlay szinte vallásos borzadállyal bámulta a jelenést és azt hitte, hogy
                  álmodik. Eliz pedig szelíd mosolygással, kevéske női fölényeskedéssel, de
                  egyszerűen és vidáman köszöntötte:</p>
               <p>- Tudtam, hogy itt talállak. Szeretsz?</p>
               
            </div>
            <div type="chapter">
               <head>
                 VI. A szerdák.
               </head>
               <p>Domoszlay négy hét alatt háromszor találkozott Elizzel az Opera-utca 7. számú ház
                  félemeletén. Ezalatt a négy hét alatt szemmelláthatóan megfiatalodott, arca
                  kipirult, üdévé, mosolygóssá és megelégedetté lett, termete ruganyos, izmos,
                  szinte délceg tartást kapott, egy pillanatig sem unatkozott, tett vett,
                  érdeklődött és szerette volna az egész világot keblére ölelni, boldoggá tenni és
                  meg tudta volna ríkatni a csillagokat, ha le tudta volna írni azokat a
                  zsolozsmákat és hálaadó énekeket, melyek a szívéből áradoztak. Azelőtt sem volt
                  ingerlékeny, fellobbanó, epés, de most mindent a megértés és megbocsátás isteni
                  derűjével, a boldog ember egykedvű és önelégült mosolygásával fogadott. Ő maga
                  szerette mindezt boldogságnak és elégedettségnek nevezni; de valójában nem tett
                  mást, mint szántszándékkal elmerült a gondatlanság és lelki tespedés langyos
                  mocsarában. Elhallgattatta a kisbírót, amellyel eddig eredménytelenül birkózott.
                  Ezzel egy időre elmultak önelemző tépelődései s megölte magában azt a másik
                  életet, amely eddig gőgösen követelte a jogait.</p>
               <p>- Ha már anyaggá válni nem tudok, leszek együgyű és igénytelen, boldog állat -
                  ébredt fel lelkén egy gúnyos hang és Gudenusra gondolt. - Annyi bizonyos, hogy így
                  kényelmesebb, mint embermódra verekedni az életemért.</p>
               <p>Egyszerre felébredt szeretete és buzgósága a maga dolgai iránt. Kislányával órák
                  hosszat játszott, feleségének újra udvarolni kezdett, mint vőlegény korában.
                  Leutazott Mindszentre és kastélyának megrongált szárnyát elkülönítve, újra
                  berendezkedett épen maradt könyvtártermében és lakószobáiban.</p>
               <p>Falusi kirándulásaira magával vitte feleségét is, aki a mindszenti kastélyt
                  hirtelen szenvedéllyel újra megszerette. Kislánya otthon maradt ilyenkor, hogy
                  tanulmányaiban meg ne zavarják a falusi mulatságok. Domoszlay rábeszélte Elizt,
                  hogy alázza meg magát Hedvig előtt, kérjen a büszke asszonytól bocsánatot és újra
                  vegye át Vilmácska tanítását. Hedvig megbocsátott. A tanítónőt nem szerette, -
                  senkit sem szeretett ezen a világon - de nála jó kezekben látta leánykája szellemi
                  gondozását. És ahogy a megtért cselédeket szokás jutalmazni, családi ékszereiből
                  egy szép násfát adott ajándékba Eliznek, a kibékülés és megbocsátás jeléül. Mintha
                  csak tudta volna, hogy ezzel az ajándékozással mily mélyen megalázza az ura
                  szeretőjének asszonyi hiúságát.</p>
               <p>Valahányszor Mindszenten kiszállt a vasúti kocsiból, s a két ellustult, meghízott,
                  semmittevésben szeszélyessé és ijedőssé lett trapper vonta hintóba szállt az
                  urával, mindig ugyanaz a kérdés buggyant ki az ajkán.</p>
               <p>- László, miért nem jövünk le végleg a faluba? Mi köti magát a fővároshoz? Miért
                  ragaszkodik Budapest szennyéhez, mikor itt oly szép, nyugodalmas és magyar az
                  élet?</p>
               <p>László mindig ugyanazzal felelt:</p>
               <p>- Hozzá kell szoknunk a kétlakisághoz. Sohasem tudja az ember, hogy mikor bolondul
                  meg a falu.</p>
               <p>December utolsó napjaiban Somogyban néhány kommunista agitátor lázítása nyomán
                  gazdasági cselédzendülés ütötte fel a fejét. Néhány falu arról beszélt, hogy a
                  határokban levő nagy urasági birtokokat parasztszövetkezetté kellene átalakítani.
                  Ez is jó volt Domoszlaynak a maga igazolására.</p>
               <p>- Félek, hogy tavasszal parasztzendülés követi a pesti forradalmat. Ez pedig még
                  borzasztóbb, mint a városi felfordulás. Ismeri a francia vidéki nemesség
                  szenvedéseit?</p>
               <p>Domoszlay nem hitt a maga által jósolt veszedelmekben. Ő a magyar parasztot - még
                  az októberi részeg duhajkodások után is - született arisztokratának tartotta, az
                  egyetlen megbízható néprétegnek, amelyen megtörik minden radikális és szocialista
                  téboly. De azt csak nem vallhatja be a feleségének, hogy azért siet vissza Pestre,
                  mert szerdán találkozója lesz az Opera-utcában egy lobogószemű, feketehajú
                  tanítónővel?</p>
               <p>Hedvig nem vitatkozott. Érezte, hogy nem él már sokáig s örült, hogy a hétnek hét
                  napjából öt kizárólag az övé. Ezalatt együtt járták a parkot, a falu határát, a
                  kanális partját, az erdő szélét, amely valamikor hercegi vadaskert volt, s még
                  felében-harmadában fennállt a széles kőkerítés. Mindig kocsin sétálgattak, mert
                  Hedvig megszűkült véredényei húsz lépésnél tovább nem állták a gyaloglást. Néha
                  egy-egy karcsúlábú őz dideregve nézett ki a kerítés omladékai között, amint
                  arrafelé kocsikáztak. Ezeket a négylábú jobbágyokat - feudális zárkózottságukkal,
                  rabszolgagőgjükkel, félénk, csodálkozó szemükkel, remegő térdeikkel, finomkodó
                  mozdulataikkal, ijedt szökkenéseikkel, minden teremtett léleknél többre becsülte
                  Hedvig.</p>
               <p>Domoszlay a maga puha, érzéki elégedettségében alig értette meg felesége fájdalmas
                  embergyűlöletét. Neki csendes, zsibbadt, kéjes fizikai érzést okozott most minden
                  falusi szenzáció: a befagyott kanálisról jeget szállító béres, az alomszalmát
                  hordozó ökrösszekér, az apró házak kéményéből égre csavarodó füstoszlop, a
                  disznótorra siető kántor, a patak hátát meglékelő halászgató parasztgyerek, a
                  templomba siető leánysereg, a bakter ócska vasutasköpenyével, lámpásával,
                  alabárdjával, báránybőr sipkájával a ló hátán kényeskedő bérlő... ilyenkor
                  képzeletéből elillant minden durva és bosszantó forradalmi téma. Újra magyarnak és
                  földesúrnak érezte magát. Ez a falu az ő birodalma. A föld az övé, - majd lejár a
                  bérlet! A templomnak ő a kegyura, ő az Isten házigazdája - hej, hogy kifesteti,
                  megaranyoztatja, s megrakja szobrokkal, csak jöjjön el a tavasz, a napsugár, a
                  meleg, a béke, a nyugalom. Új orgonát építtet a kórusra, új szépszavú két nagy
                  harangot húzat fel a toronyba, a mostani repedt kolompok helyébe.</p>
               <p>- Úgy-e jó lesz Hedvig? - kérdezte naiv örömmel a feleségét.</p>
               <p>- Nem érdemlik meg e sehonnaiak - ábrándította ki gyengédtelenül az asszony.</p>
               <p>- A mi büszke, pompaszerető, aranyban, bársonyban, márványban, képben, szoborban,
                  ércsípokban és tömjénfüstben gyönyörködő Istenünk olyan hajlékot kap tőlem, mint
                  amilyenhez csak Olaszországban szokott a trecento óta. Mi magyarok is tudunk oly
                  finom ízléssel és pompaszeretettel udvarolni neki, mint a pápák és a
                  zsoldoskapitányok.</p>
               <p>- Az Isten is elhagyott bennünket - kesergett Hedvig szárazon. Itt a falun már nem
                  tartotta szükségesnek, hogy tüntessen a száműzött és kigúnyolt szentek
                  érdekében.</p>
               <p>- Rossz kedve van Hedvig - csitította feleségét Domoszlay és egészen
                  elérzékenyedett arra a gondolatra, hogy megmaradt műkincseiből az egyházi
                  vonatkozásúakat felajánlja kegyúri templomának.</p>
               <p>Január közepén levitte magával Rozsányit, Wein-Thőrit, Ferentzyt és új barátját,
                  Szentpály vezérkari kapitányt téli vadászatra. Lóháton űzték a nyulat,
                  benyargalászták az erdő csalitos szélét, az elszaporodott farkasok és rókák között
                  irgalmatlan pusztítást vittek véghez és egy napra visszavarázsolták a régi úri
                  magyar szórakozások kemény, férfias hangulatát. Este a kastély épen maradt
                  részében, a felfűtött nagy ebédlőben, hangos, derült, pohárcsengéses, kacagásos,
                  pipázó, kártyázó vacsorát adott vendégeinek. Maga is szorgalmasan kóstolgatta a
                  régi borokat, amelyeket az októberi rablóbandából Miska, a tehenes fia, mentett ki
                  figyelmes igyekezettel.</p>
               <p>Miska volt most a ház felügyelője, a kulcsár, kapus, pincemester, majordomus és
                  Domoszlay csak ennyivel indokolta a duhaj doberdói hős nagy rangemelését:</p>
               <p>- Zsiványból lesz a legjobb pandúr.</p>
               <p>Miskának pedig, valahányszor visszatért Budapestre, ezekkel a varázsszavakkal
                  tartotta ébren hetyke és virtusos kötelességtudását:</p>
               <p>- Gondjaidra bízom, fiam, minden jószágomat. Derék magyar ember volt az apád, te
                  is csak az lehetsz, fiam.</p>
               <p>Derék magyar ember, - ez a hiú hagyományos megkülönböztetés ott maradt a
                  megalázott, gyilkosságba keveredett és meghunyászkodott béreslegény lelkében, mint
                  egy merev, egyenes, éles tőr, melytől a becsülete nem tudott sem meggörbülni, sem
                  lealacsonyodni.</p>
               <p>- Nem féltem az én népemet semmitől - dicsekedett Domoszlay a barátainak. - A
                  háborúban azzal uszították az öldöklésre, hogy magyarságának hízelegtek. A
                  forradalomban azzal vezették tévútra rakoncátlan temperamentumát, hogy magyar
                  jelszavakat ordítottak a fülébe. Ezzel lehet őt megvadítani és ezzel kell őt
                  visszavezetni a rend és munka igájába. Most azt kell mondani neki, hogy derék
                  magyar ember nem lehet más, mint ellenforradalmár, hithű, hagyományos keresztény,
                  béketűrő, dolgos, engedelmes, törvénytisztelő és legitimista. A császárért is
                  azért halt meg, mert az jó magyar embernek hívta őt, s a köztársaságért is kiontja
                  vérét, ha...</p>
               <p>- Egyikért sem ontja ki, - vágott közbe ellenszenves keserűséggel Hedvig - csak a
                  saját udvaráért, a fertály földje terméséért, az ökre, lova, disznaja és
                  pénzesládája sérthetetlenségéért.</p>
               <p>- Hedvig, maga káromolja a saját vérét - intette türelmesen Domoszlay és némán
                  nézett a távozó asszony után, akinek vállai idegesen megremegtek az
                  indulattól.</p>
               <p>A férfiak magukra maradtak és politizáltak.</p>
               <p>Rozsányi kapacitálni próbálta őket, hogy lépjenek be a kormányzó blokkba,
                  foglalják el a pozíciókat és robbantsák fel a köztársaság bagolyvárát.</p>
               <p>- Az ellenforradalmat csak belülről lehet megcsinálni, ha egyáltalán lehet.</p>
               <p>- Az ellenforradalomnak még nincs itt az ideje, - vélekedett Wein-Thőri, a
                  diplomata és kifejtette, hogy a franciák győzelmi tébolyba estek, s egyelőre
                  legjobban szeretnék, ha fel tudnák darabolni Magyarországot és szét tudnák osztani
                  apró balkáni szövetségeseik jutalmazására. Mással úgysem tudják e kiéhezett
                  fenevadakat megszelidíteni.</p>
               <p>A vezérkari kapitány közbekiáltott:</p>
               <p>- Hej, csak volna nekem hatezer emberem s ezek számára parancsnokul Lafayette
                  istállójából egy lovaslegényem!</p>
               <p>Szentpály kapitány most szüntelen a francia forradalmat tanulmányozta, hogy
                  elsajátítsa az ellenforradalom stratégiáját. Innen idézte Dutard 1792-ben elsírt
                  sóhajtását. De Domoszlay is otthon volt a nagy francia karnevál minden
                  intimitásaiban. És optimizmusának, tehetetlenségének és puha kényelemszeretetének
                  igazolásául nyomban kész volt a megfelelő idézettel:</p>
               <p>- De a forradalmi kormányt alapjában véve a párizsiak sem tartották egyébnek, mint
                  olyan valaminek, amit jobb híján kénytelenek egyideig eltűrni. Idegenek,
                  betolakodottak, izgatók, képtelenül gyenge és erőszakoskodó demagógok kormányának,
                  amelynek tagjait szívesen látnák a lámpavason, de a műveletet nem akarják önmaguk
                  elvégezni. Pesten sem találunk harminc tisztességes embert, aki csak a
                  legcsekélyebb fáradságot is magára venné, hogy valamit változtasson a dolgokon. A
                  becsületes emberek ma kétségbeesett sírva-vigadások, tunya álmodozások, bánatos
                  szeretkezések, egyéni szenvedélyek titkai mögé sáncolják el magukat. Lemondtak
                  arról, hogy védekezzenek. Néma áldozatok ők, vagy négy fal közt hangos desperádók,
                  nézők, vagy szenvedők, nincs erejük semmi jóra, szépre, nagyra és nem áhítoznak
                  dicsőségre. Ezek a legderekabbak. Kevesen vannak. A többség a konjunktúra
                  elmúlásán kesereg és félti a bőrét. És siet fölesküdni Lamourette püspök oltárára:
                  éljen a köztársaság!</p>
               <p>A vezérkari kapitány kiürített egy nagy pohár öreg tokajit és vérbenforgó
                  szemekkel mérte végig a társaságot:</p>
               <p>- Szégyen és gyalázat, ha így áll a dolog! De én azt mondom, amit Marat: adjatok
                  nekem kétszáz nápolyi brávót, vegyen mindegyikük egy becsületes tőrt és
                  balkarjukon egy vaskarmantyút pajzs gyanánt, azokkal én bejárom a várost,
                  leszúratom a katonatanácsok tagjait és megcsinálom az ellenforradalmat.</p>
               <p>Rozsányi gúnyosan közbeszólt:</p>
               <p>- Sajnos, Nápollyal nem tudok összeköttetést létesíteni. Pesten meg csak olyan
                  brávók állnának rendelkezésemre, akik kifosztják az ékszeres és péküzleteket,
                  kidobják hivatali szobájukból a részvénytársaságok igazgatóit, utcán és
                  villamosokon lecsatolják az asszonyok karkötőit és körmeneteket rendeznek ágyúkkal
                  és gépfegyverekkel, hogy lemondásra kényszerítsék a hadügyminisztereket. Az
                  ellenforradalmat belülről kell megcsinálni, - ismételgette csökönyös
                  határozottsággal, arcából kikelve, vérvörösen az indulattól, harsogva, mintha
                  népgyűlésen, vagy kocsmában szónokolna, miközben monokliját hol lekapta, hol újra
                  beleillesztette kékkarikás, árnyékos, vörös szemüregébe.</p>
               <p>A vezérkari kapitány még tartotta magát.</p>
               <p>- Jó. Ha brávókkal nem boldogulok, összeszedek néhány tucat huszártisztet, akiknek
                  helyén van a szívük és derekasan forgatják a vívókardot. Ezekkel megismétlem a
                  Mirabeau ellen intézett párbajkihívásokat. Én magam kihívom a köztársaság
                  elnökét.</p>
               <p>- Én a földművelésügyi minisztert - raccsolta közbe Ferentzy, és máris összehúzott
                  szemmel meredt a saját csuklójára, melyet villámgyorsan forgatni kezdett, mintha
                  élesre fent finom olasz pengét szorongatna markában.</p>
               <p>- Én a kultuszminisztert! - lelkendezett a szomszéd földbirtokos tüzérhadnagy
                  fia.</p>
               <p>Rozsányi csaknem nevetőgörcsöt kapott ezek hallatára.</p>
               <p>- Azt hiszitek boldogtalanok, hogy a felvilágosodottság, köztársasági eszmék,
                  emberi szabadságok, demokratikus világátalakulás, marxizmus, föderalisztikus
                  államrendszer és örökbéke felkent apostolai még párbajozni fognak barbár magyar
                  ellenforradalmárokkal, mint Gazales és Barnave, a royalista és a jakobinus? Nem,
                  ezek okosabbak, mint Castries herceg és Lameth Károly és nyomban letartóztatnak
                  benneteket, amiért a forradalom vívmányai, vagyis az ő szent és sérthetetlen
                  személyük ellen felemelitek bűnös kezeteket. Nem lehet más fegyverekkel küzdeni,
                  mint amilyeneket az ellenfél használ - harsogta, dörögte, üvöltötte extázisban -
                  bűzbombák és kézigránátok ellen nem lehet damaszkuszi acélpengével védekezni.</p>
               <p>Aztán elmondta, hogy a társadalom tehetetlen, a közvélemény gyáva, a sajtó terror
                  alatt áll és az ő lapját, amelyben az ellenforradalom talaját szerette volna
                  előkészíteni, a kormány a minap egyszerűen betiltotta.</p>
               <p>- Halottak vagyunk most valamennyien - jajdult fel siralmasan - meghaltunk és
                  sírjainkban elrothadtunk mind, akiknek közünk volt az ország dolgaihoz. De
                  feltámadtak, élnek, cselekszenek, rombolnak most mindazok, akik a multban hiába
                  sóvárogtak vezérkedés, arisztokratikus megkülönböztetés, oligarchikus hatalom,
                  korlátlan anyagi jólét és munkanélküli jövedelem után. A tehetségtelen író, a
                  züllött mágnás, a harisnyagyáros, aki megbukott, ámbár éhbérért dolgoztatta a
                  ferencvárosi lányokat, a sikkasztó tisztviselő, az eladósodott ügyvéd, a csődbe
                  ment kereskedő, azaz mindenki, aki ki akarta zsákmányolni a társadalmat, de az nem
                  sikerült neki egyénileg. Most a társadalommal akarja a maga részére ugyanazt a
                  gesztenyét kikapartatni.</p>
               <p>- Lehet - suttogta Domoszlay - bár alig értett valamit a szerkesztő
                  előadásából.</p>
               <p>- És ezeknek az okos, józan, sőt zseniális gazembereknek lelkesen segédkeznek a
                  kisigényű ostobák, akik kávéházi asztaloktól származó pozícióknak örülni tudnak, a
                  félénkek, akik menteni akarják siralmas exisztenciájukat, az üzletesek, akik
                  pénzforrásul használják a forradalmat, az utópisták, akik mindennél szebbet
                  látnak a dolgok fejtetőre való állításában, a kapaszkodók, akik oly alacsonyan
                  fetrengenek, hogy rájuk nézve még a kormánybiztosság is karriert jelent, a
                  tanítónők, akik megrészegednek attól a perspektívától, hogy autón viszik őket
                  vacsorálni a riporterek, a csőcselék, amely rabolhat s a fegyenc, aki kiszabadul a
                  börtönből. Ezek most az elevenek, a hangosak, a hatalmasok, mert a társadalom
                  szekerét elragadták a lovak, a kocsis elejtette a gyeplőt és leugrott a bakról, a
                  szekér száguld, rohan, recseg, ropog, a bentülők pedig részeg kurjongatással
                  örülnek a halálos iram izgalmának.</p>
               <p>Rozsányi megrészegedett a saját hangjától és nem vette észre, hogy meddő és hiú
                  szószátyárkodásával, girondista teóriáival ő is egyike azoknak, akik a lelkeket
                  alásüllyesztették, eláztatták és kimosták a zengő szavak, papiros-elméletek és
                  vezércikk-szólamok hullámáradatával. Gőgös meggyőződéssel fenyegette meg
                  barátait, az egész országot, a világegyetemet, s a mindenek felett lévő
                  Gondviselést, hogy elvész a világ, ha nem hallgatnak az ő mementójára.</p>
               <p>Domoszlayt semmi sem tudta most elsodorni nyugodt és kényelmes bizakodása puha
                  párnáiról.</p>
               <p>- Ennek így kellett történni. Ez még mindig a háború.</p>
               <p>- Mindez máskép is történhetett volna. De az emberek nem hajlanak az okos
                  szóra.</p>
               <p>- Például a tiedre, úgy-e Miklós?</p>
               <p>- Például az enyémre - felelt amaz sértődötten.</p>
               <p>Domoszlaynak kedve kerekedett, hogy kissé ingerkedjék barátjával. Ennélfogva
                  nevetve kérdezte:</p>
               <p>- De melyik szavadra Miklós? A tegnapira? Vagy a tavalyira? Hiszen látod, éppen te
                  vagy az, akinek a gondolkozása a szeizmográf pontosságával írja le az erkölcsi
                  élet földrengéseinek hullámrezdüléseit. A háború előtt kozmopolita, progresszív,
                  radikális gondolkozású szabadkőműves voltál, aki világbékéről, nemzetközi
                  bíróságokról tartottál előadásokat; a háború kitörése alkalmával nacionalista
                  tirádákat zengett az ajkad s megállapítottad, hogy a kozmopolita elveknek örökre
                  befellegzett. A marnei csata és a gorlicei áttörés között erősen pacifista húrokat
                  pengettél, mert rosszul állott a központi hatalmak szénája, de nyomban
                  imperialista gőggel tervezgetted a Hamburgtól Bagdadig terjedő szövetség
                  programját, ahogy az oroszokat legázoltuk. Igaz, hogy a franciák és angolok
                  közelebb állottak a szívedhez, mint a németek, de politikai szükségességnek
                  tartottad az angol világimperium és kereskedelmi túlsúly megsemmisítését.
                  Elvesztettük a háborút s te magyar szabadságharcot hirdettél a határok
                  megvédésére, ünnepelted bukását a királyságnak, amely a maga érdekeiért feláldozta
                  a magyarságot, meghajtottad zászlódat a népköztársaság előtt és okvetlen radikális
                  és szocialista apostol lett volna belőled és megváltod az oligarchák, szolgabírák,
                  papok, hitbizományok és bankok leigázott rabszolgáit: a földnélküli parasztot, az
                  éhező rokkant katonát, a minisztériumokból száműzött zsidót, a hivatalos
                  támogatásból kimaradt művészt és írót, az ügyészség által üldözött szocialista
                  agitátort, ha ezek a kizsákmányoltak a te hátad mögött, a maguk módja szerint, nem
                  sietnek megváltani magukat. Csak akkor lettél megint konzervatív és nacionalista,
                  amikor a szociáldemokrata pártba beléptek az állami hivatalnokok, a tanárok és
                  kisgazdák, az iparosok, a gyárosok, a papok, a földesurak, a bankigazgatók, a
                  miniszterek és az arisztokraták, amikor észrevetted, hogy a demokrácia eszméje
                  csak addig szép, ameddig arisztokraták is vannak a világon.</p>
               <p>Rozsányi méltatlankodva tiltakozott a következetlenség vádja ellen s ragyogó
                  dialektikával bizonyította be, hogy nála a legnemesebb szkepszis tragikuma: rögtön
                  otthagyni valamilyen eszmét, ha azt szentségtörő kezek ölelgetése beszennyezte.
                  Hivatkozott Heinére, aki csak addig volt istentagadó, amíg egy mesterlegény ki nem
                  fejtette előtte, hogy az Istenben való hit ellenkezik a józan ésszel és az emberi
                  méltósággal. Elmondta, hogy minden Megváltót kompromittáltak a tanítványai s
                  kifejtette, hogy az elvek, eszmék és teóriák planétája is gömbölyű és ha azon
                  mindig napkeletre tart a vándor, végül Nyugatindiánál köt ki a hajója.</p>
               <p>A vendégek megdícsérték a konyhát, a borokat, a szivarokat, a kastély képeit és
                  bútorait, a vadászkutyákat és a hátaslovakat, számtalan bókot mondtak a royalista
                  és ellenforradalmár háziasszonynak, s a hajnali vonattal visszautaztak Budapestre.
                  Elfolyt néhány liter aszu, kiürült több tucat csésze fekete, elhangzott egypár
                  búsongó kurucdal, elpuffant húsz-huszonöt frázis, kölcsönös szemrehányás,
                  érzékeny, panasz, cinikus önvád, nekibuzduló fogadkozás vaktöltése és nem történt
                  semmi. Domoszlay végül kijelentette, hogy egyetlen fontos feladat: az ország
                  területének visszaszerzése.</p>
               <p>- Úgy van, ez az első és mindenekfelett való cél. Ha máskép nem megy, ezért az
                  ördöggel is szövetkezünk - zúgta rá a kórus, titokban örülve, hogy ily messzemenő
                  elhatározás alá el lehet rejteni a tehetetlenséget.</p>
               <p>- Várjunk türelemmel - gondolta megdönthetetlen nyugalommal a házigazda, amikor
                  magára maradt és szerette volna igazolni a saját és barátai bűnös tétlenségét.</p>
               <p>Kinézett az ebédlő ablakán, ujjain számítgatta a napokat.</p>
               <p>- Ma hétfő, holnap kedd. Holnapután Pesten kell lennem. Szerda délután öt.
                  Gyönyörű aranysárga kimonót vettem neki, nehéz, síma, fényes kínai selyemből.
                  Semmi dísz. Az egész úgy omlik le a lába fejére, mint egy dús, görög-római palást.
                  Milyen csodálatos lesz, ha alóla kinyúlik a fekete selyemharisnyás lábikrája!</p>
               <p>A nyitott ajtón behallatszott a hajnali misére szólító harang csengő-bongó
                  muzsikája.</p>
               <p>- Harminc esztendeje, ilyenkor keltett fel derék nevelőm, a tudós tisztelendő.
                  Együtt imádkoztunk. Nyolc órakor bejött hozzánk drága jó anyám és megcsókolta a
                  homlokomat. Félkilenckor közös reggeli, amely alatt apám Tisza Kálmánról és a
                  klubról anekdótázott. Milyen boldogok voltunk. Milyen szép idők. Mintha évszázadok
                  rózsaszínű ködébe merült aranykor lett volna. Mi minden történt azóta! Úgy érzem,
                  hogy legalább ötszáz esztendőt éltem, de még mindig tudatlan és félénk gyermek
                  vagyok.</p>
               <p>- A falu csendes volt és hófehér, a frissen leesett hó csillámos terítője alatt.
                  Ibolyaszínű és kékesszürke hosszú árnyék feküdt a fák alá és percről-percre
                  kurtább lett a felkelő nap ferde sugarai nyomán. Kutyák ébredeztek és
                  belevakkantottak a csendbe, a hidegbe, a ködbe, a vérvörösen felmerülő nap
                  reszkető arcába. A kopasz fákon ébredő madarak csiripeltek. Olyan szép,
                  megbízható, nyugodalmas volt a hajnal, mint ezelőtt harminc esztendővel, a reggeli
                  imádságunk alatt. Szerencse, hogy a nap, a fák, a madarak, az árnyékok és
                  fényességek nem torzulnak el a háborúk és forradalmak nyomán.</p>
               <p>Még egy vékony cigarettát elszippantott és indult a hálószobája felé. Útközben
                  benézett a feleségéhez, hogy megcsókolja a halántékát. Elmosolyodott, mert arra
                  gondolt, hogy Hedvig alvás közben összeráncolja homlokát, mert még álmában is
                  haragszik.</p>
               <p>Hedvig felöltözve ült az ablakmélyedésben.</p>
               <p>- Csak nem töltötte ébren az éjszakát?</p>
               <p>- Nem mertem lefeküdni, László.</p>
               <p>- A szíve?</p>
               <p>- Rossz napom van bizony. Félek. Félek az ágytól és a lefekvéstől. Félek, hogy nem
                  tudok többé felébredni. Így, ébren, jobban tudok vigyázni a szívemre.</p>
               <p>- Fáj?</p>
               <p>- Nagyon. Az orvos azt mondta, hogy állandóan feküdnöm kellene. Én pedig nem merek
                  lefeküdni.</p>
               <p>László meghatottan és aggódva cirógatta a beesett, sovány, sápadt arcocskát.</p>
               <p>- Maga képzelődik, Hedvig, feküdjék le nyugodtan.</p>
               <p>- Nem. Felizgatott a maguk disputálása. Magát bele akarják rántani ellenforradalmi
                  kalandokba.</p>
               <p>László meghökkent. Hiszen eddig az fájt Hedvig szenvedélyes és gőgös lelkének,
                  hogy ő és barátai gyáván és tétlenül nézik az ország süllyedését.</p>
               <p>- Ne higyjen a barátainak, László. Gyávák, önzők, kapzsi kalandorok, vagy eszelős
                  ábrándozók azok.</p>
               <p>- Becsületes hazafiak.</p>
               <p>- A fehérasztal mellett.</p>
               <p>- Hedvig!</p>
               <p>- Igen, igen, ismerem jól valamennyit. Rozsányi számító egoista, érvényesülni
                  vágyó primadonna, szónok és üzletember egyszerre. Csak asszonyokban láttam akkora
                  szubjektivitást és vakságot és szenvedélyes önimádatot. Hatalmi vágyában
                  szemrebbenés nélkül áldozná fel az egész országot, Európát, a földkerekséget, az
                  egész világegyetemet, az Úristent, talán még önmagát is, ha reménye volna arra,
                  hogy a túlvilágon érvényesülni fog. Akár a mennyországban, akár a pokolban,
                  mindegy.</p>
               <p>- Én szeretem őt és becsülöm hatalmas képességeit. Elvégre nem lehet mindenki
                  anakoréta, mint Gudenus.</p>
               <p>- Arról is megvan már régen a véleményem. Félkegyelmű, szószátyár alkoholista.
                  Erkölcsi nihilizmusát történeti adatok és természettudományi féligazságok
                  bombasztjaival leplezgeti.</p>
               <p>- A világ legjobb és legszerencsétlenebb embere.</p>
               <p>- Maga mindenkit megért és megcsodál. Maga szép, nagy, fontoskodó naiv gyermek.
                  Maga Lucic báró kapzsi aranyhajhászatát, förtelmes erkölcstelenségét, hazafiúi
                  közönyösségét, Stefánia buja hisztériáját is megérti és méltányolja. És maga kész
                  volna éles kardokba rohanni, hogy barátai számára megcsinálja az ellenforradalmat.
                  De Lucic pénzeszsákja és Stefánia költekezési hóbortja talán mégsem elég szent cél
                  arra, hogy lángba borítsa újra az országot, hogy magyarok vére folyjon az ő
                  kozmopolita jólétük, biztonságuk és bujaságuk védelmében... László, ha te bele
                  akarsz rohanni a katasztrófába, ám kövesd eszelős vezérkari kalandorodat. De vedd
                  tudomásul, hogy én a te első mozdulatodra meghalok. Nem tudod, hogy mily hajszálon
                  függ az életem?</p>
               <p>László elborulva nézte szerencsétlen asszonyát. Hedvig most az ellenforradalomra
                  féltékeny. Mi az ő nyavalygós, felületes, érzéki neuraszténiája ehhez a
                  mérhetetlen szerelmi tébolyhoz arányítva!</p>
               <p>Percekig ölében tartotta feleségét és csókjaival szárította fel patakzó, forró
                  könnyeit.</p>
               <p>Másnap már nem volt szó ellenforradalomról. Harmadnap felutaztak Budapestre.
                  Szerdán reggel Eliz levelet csúsztatott a kezébe, hogy ma nem lehet, beteg. “Jövő
                  szerdán mindent pótolunk szívem.” Domoszlay kissé idegeskedett, aznap keveset
                  aludt, s másnap, hogy az egyheti várakozást valamivel betöltse, újra leutazott
                  birtokára. Most már egyedül. Hedvig szívbaja annyira elhatalmasodott, hogy az
                  utazástól is óvakodnia kellett.</p>
               <p>A faluban mindjobban érdekelni kezdte Domoszlayt a föld, a paraszt, a kastély, a
                  könyvtár, a műkincsei sorsa. Földjéből kihasított egy jókora tagot és a községbeli
                  rokkant katonáknak ajándékozta. A szövetkezet ügyeit kezébe vette és hosszú
                  tanácskozásokat folytatott a plébánossal, jegyzővel, bíróval, esküdtekkel. Egy
                  művészbarátjával elkészíttette a templom restaurálásának tervezetét. Kiválogatta
                  megmaradt műkincseit, az épeket átrendezte, a sérülteket becsomagolta, hogy
                  Pestre, Bécsbe, Münchenbe szállítsa kijavítás végett. Tervezgetett a jövőre, öt
                  perc alatt kiegyezett a bérlőjével és elhatározta, hogy maga veszi kezelésbe egész
                  uradalmát. Most jutott eszébe, hogy Lucic milliókat szerzett neki a
                  hadikölcsönkötvényeiből. Kellemes melegség ömlött át a szívén. Pénz! Milyen
                  nagyszerűen fogja felhasználni a millióit! Boldoggá teszi egész környezetét és
                  visszavarázsolja a régi jó idők bőségét. Úr és paraszt között ősi magyar
                  pátriárkális meghittséget teremt és ráveti magát a földre, mint az apja.</p>
               <p>- A paraszt: ez a magyarság. Az adósságaitól megszabadult, fantáziával és
                  igényekkel megtelített modern magyar paraszt, akiből minden lehet: iparos,
                  művész, tudós, kereskedő és bankár. Az a nagy asszimiláló erő, amely svábot,
                  oláhot, rácot, rutént elhódított a magyar kultúrának, a háború után kibővül az
                  alkalmazkodási tehetség fürgeségével, s a magyar parasztból európai kultúrember
                  válik.</p>
               <p>Ezekkel az ábrándokkal teltek el nappalai, éjszaka pedig újjain számlálgatta, hogy
                  bécsi utazása óta hányszor találkozott a szerelmével. Bizony, mindössze csak három
                  szerdát tudott összeszámítani. Három szerda: öt hét. Rövid fejezete egy hosszú
                  regénynek, de ha e három találkozásra visszagondol, nem találja kárbaveszettnek
                  temérdek gyötrődéseit.</p>
               <p>Végiggondolta az öt hét minden apró epizódját. Maga elé képzelte az operautcai
                  szerelmi fészket, a Baross-utcai komoly, szép, intím családi lakást, Vilma
                  szobácskáját, amelyben kis lánya és Eliz komolykodva tanulják a latin grammatikát.
                  Ahová mindennap benézett, mikor ott volt a tanítónő.</p>
               <p>Egy pillantásban összeolvad a lelkük és ő megreszket a szerelem, az átkínlódott
                  gyönyörök és átkéjelgett szenvedések emlékének súlya alatt. Megcsókolja a gyermek
                  homlokát, visszamegy a szobájába, élvezi a finom, halk, nyugodalmas elragadtatást,
                  hogy mindenki ott van a lakásában, akit szeret; leül a kályha mellé, hatalmas
                  füstfelhőket ereget szivarjából s örül, kimondhatatlanul örül azon, hogy él.</p>
               <p>- Lám az ember jóérzése, a család boldogsága, szívek nyugalma a rendszeresített
                  erkölcstelenségen alapszik, - súgta neki egy szemrehányó hang, talán édesanyja
                  szűk perspektívájú, de színtiszta és gyémántkemény moralitása és máskor talán ez
                  kiindulása lett volna egy keserű szkepszis vagy marcangoló önkritika folyamatának.
                  Most ezen is mosolygott.</p>
               <p>- Gyarló, halandó ember vagyok én is. De boldog.</p>
               <p>Mindennap látta Elizt és amikor úton volt, de azonkívül is, gyakran levelet írt
                  neki, amelyet a kezébe csúsztatott, néha pedig postán küldött el a
                  leánygimnáziumba, ahol a radikális kormány az Oroszországból hazatért fogolykatona
                  feleségét készséggel alkalmazta. Ezek a levelek tele voltak rajongással és
                  vággyal, szemrehányással és visszaemlékezéssel, panasszal és hálával, gyötrelemmel
                  és szerelemmel. Leírta benne Eliz szépségét és annak a szerelemnek az édességét,
                  amelyet nyujtani és támasztani tud. Leírta a boldogságot, amelyet az asszonynak
                  egy, talán véletlen és rendkívüli gesztusa, egy meleg szava, egy extázisban
                  született felkiáltása fakasztott az ő lelkében, s a boldogtalan és elkeseredett
                  lemondást, amelyet egy szeszélyes pillanat lanyhasága, vagy látszólagos hidegsége
                  okozott.</p>
               <p>Eliz pedig visszaírta: Imádlak.</p>
               <p>Aztán ha találkoztak, lesütötte a szemét és hátrahajtotta a nyakát, hogy
                  csókoltassa magát. Alig beszéltek valamit. László sokszor eltöprengett azon, hogy
                  Eliz mily keveset árul el a lelkéből.</p>
               <p>- Miért nem beszélsz nekem?</p>
               <p>- Nem tudok beszélni.</p>
               <p>- Nem vagy nyilt, őszinte, közlékeny, bizalmas. Sohasem mondod, hogy szeretsz,
                  legfeljebb néha, öntudatlanul, az extázis tetőpontján.</p>
               <p>- Úgyis tudod.</p>
               <p>- De olyan boldogság volna hallani.</p>
               <p>- Nem tudok beszélni.</p>
               <p>- Írj.</p>
               <p>- Holnap irok.</p>
               <p>- Sokat!</p>
               <p>- Amennyit csak tudok.</p>
               <p>És csak ennyit írt: - Szeretlek.</p>
               <p>A következő találkozáskor úgy érezte, mintha Eliz nem is csókolná.</p>
               <p>- Miért nem csókolsz?</p>
               <p>- Nem érzed?</p>
               <p>- Szeretsz?</p>
               <p>- Itt volnék-e, ha nem szeretnélek?</p>
               <p>Egy pillanatra ellágyult. De aztán eszébe ötlött:</p>
               <p>- Te csak megengeded és hozzászoktál ahhoz, hogy szeresselek. Úgy látszik, nálad
                  idegéleti szükségesség, hogy valaki szeressen téged. De te nem szeretsz engem.</p>
               <p>Eliz végighanyatlott a párnán és lezárta a szemét. Nem válaszolt. Lászlónak eszébe
                  jutott, hogy Eliz az első, akinek ki tudja mondani azt a szót: szeretlek.
                  Megszámlálhatatlan kalandjai közepette sokszor könyörögtek neki, hogy legalább
                  egyszer, egyetlen egyszer mondja ki ezt a primitív, banális, ostoba kis szócskát,
                  hangosan, szembenézve, tegezve; - nem tudta kimondani. Ez volt az ő hűsége a
                  felesége és a maga tisztasága iránt. Most pedig fizikai kéjt okozott neki, hogy
                  mindenféle nyelven, minden alkalommal, minden szinonimában ismételgesse:
                  szeretlek, imádlak, őrülten szerelmes vagyok beléd, nem tudok élni nélküled,
                  rajongok, megőrülök, elvesztem az eszemet, meghalok érted, kínlódom, reszketek,
                  elájulok, sírok a szerelemtől, szívem, szeretlek. Eliz azonban oly fukar a
                  szerelmes vallomásokkal és önmagától sohasem jutna eszébe azt a drága, együgyű kis
                  szócskát kimondani. Jaj, ha ez Eliznél is azt jelentené, amit eddig nála magánál
                  jelentett!</p>
               <p>Gyorsan elkergette ezeket a gondolatokat. Látta, hogy Eliz is boldog, ha együtt
                  van vele és ez elragadta őt. Annyira csak az volt előtte fontos: boldoggá tenni
                  Elizt, felvezetni őt a szerelmi önkívület legmagasabb régióiba, hogy emellett maga
                  magáról csaknem elfeledkezett. Szinte nem is tudta önmagát végigfigyelni a
                  találkozások apró epizódjain, annyira felolvadt a szerelmi szolgálatkészség odaadó
                  buzgóságában és eszébe sem jutott abban önző igényeket támasztani. Minden apró kis
                  gyönyörűsége, mint egy sok szálból összefont és meggyujtott rőzseköteg, egyetlen
                  magasra lobogó lángban égett el: abban az önfeláldozó vágyban, hogy szerelme
                  tárgyának örömet okozzon. És ebben csodálatos leleményességet, erőt és odaadást
                  tanusított. Eliz mint egy kéjelgő mártír, a gyötrő gyönyörűségek mámorában,
                  néhányszor felkiáltott:</p>
               <p>- Hogy tudsz te engem szeretni, László!</p>
               <p>Éjszakáin át ezekről töprengett Domoszlay és kénytelen-kelletlen türelemmel várta
                  a jövő heti szerdát. Minél jobban közeledett a terminus, annál inkább lohadt
                  lelkendező boldogsága. Legszebb elképzelései közé is befurakodott a kétség és
                  gyanú árnyéka: vajjon Elizben él-e még a szenvedélynek akkora őszintesége és
                  lángolása, mint aminőt a bécsi utat követő találkozáson mutatott?</p>
               <p>Alig várta a hajnalt, hogy lovára pattanjon és benyargalássza a határt és a
                  jéghideg reggeli levegő megkeményítse idegeit.</p>
               
            </div>
            <div type="chapter">
               <head>
                  VII. A tulsó parton.
               </head>
               <p>Február elsejére Horváth Géza középiskolai tanárnak a köztársasági kormány csinos
                  kétszobás lakást rekvirált a Király-utca végén, közel a Városligeti fasorhoz. Két
                  szoba hálófülkével, villamos- és gázvezetékkel, fürdőkabinettel, gázkályhával,
                  dohánybarna és világoskék papírkárpittal, fehérre lakkozott ajtókkal és a
                  mennyezeten a csillárnak való vaskampó körül kerek gipszdomborműbetéttel, - kecses
                  polgári elegancia ez, barátságos meleg kis otthon, parányi konyhával, amelyet
                  másfél méter magasságban fayence-csempével burkoltak a higiénére kényes
                  építőmesterek. Két lépés hosszú szobácska a szakácsnő számára.</p>
               <p>Eliz nem tudott betelni a boldogságával. Mindenkinek elujjongta örömét és
                  megelégedését e szerencsés fordulat alkalmával. Saját lakása van, fehér
                  csipkefüggönyökkel, mahagóni ebédlővel, amelybe bele van komponálva az ura
                  íróasztala és könyvespolca is. Nem is ebédlő, hanem valóságos kis nappali. A
                  kályha mellett két fotel, hatalmas, öblös karosszék, ripszhuzattal, fejtámlával.
                  Szőnyeg az asztal alatt, gödöllői munka, férje egy özvegyen maradt kartársától
                  vette százhúsz koronáért. A hálószobában toalett-asztal, kínaezüst fésülködővel és
                  illatszeres garnitúrával, az ágyon csipkével behúzott sárga selyemtakaró, fehér
                  préselt plüssel letakart sezlón, az éléskamrában befőttesüvegek, zsírosbödön,
                  savanyított uborka: csendélet-piktúra ennivaló, bájos motivumai. A teát
                  villamosfőzőn forralják, a fürdőkád öt perc alatt telik meg langyos, meleg
                  vízzel... pompás kis birodalom ez, még kissé hiányos, de éppen az a gyönyörű, hogy
                  napról-napra fejlődik és gazdagodik, mint egy egészséges lombos bokor, amelyen
                  minden nap új bimbók pattannak ki a rügyekből. A férj ma egy antik selyemből
                  készült dívánpárnát hoz, tegnap orosz szamovárral lepte meg a feleségét, holnap
                  villamosvasalót vásárol, holnapután kis szobrocskát a kályha tetejére. Minden
                  napnak megvan a maga szenzációja: a fészekalapítás intím, enyhe, családias,
                  gyönyöre. Ezek az igazi mézeshetek s Eliz, ha iskolájából vagy Domoszlayéktól
                  hazasietett, egész napját az új fészekben tölti, tervezget, rakosgat, tesz-vesz,
                  bútorokat rendez, harisnyát javít, kézimunkába kezd, szakácsnéval tanácskozik,
                  főzni tanul és titkon arra gondol, hogy egyszer csak eljön egy kis harmadik,
                  akinek ott a sarokban, a kályhához közel lesz a bölcsője.</p>
               <p>Eddigi életéről, leánykoráról, a Vöröskereszt-irodáról, a mindszenti kastélyról,
                  Shakespeare szonettjeiről, az Opera-utcáról, itt ebben a csendes, szelíd,
                  bensőséges kis otthonban, az ura mellett, csaknem egészen elfeledkezett. De ha
                  kilépett az utcára s becsengetett a Domoszlay-lakás nehézpompájú, hűvös, homályos,
                  túlterhelt halljába, vagy belépett a leánygimnázium tágas lépcsőházába, nyomban
                  elvesztette nyugalmát, fellépésének derűs, egyszerű, polgári biztonságát. A lelke
                  szétterjedt a nagy vonalak, idegen miliő, tágas perspektivák keretei között és
                  szédülést érzett: a védtelen önállóság és felelősségérzet szorongását. Vágyott,
                  félt, remegett, határozatlan érzésekben vergődött. Várta a telefont, Domoszlay
                  hangját s amikor felcsengették, egy pillanatig azon gondolkozott, hogy letagadja
                  magát. Ez a kettős élet izgatta és gyönyörködtette, de egyszersmind fárasztotta és
                  megfélemlítette.</p>
               <p>Az iskolában negyven kedves, tiszta, finom kis úrileány leste, várta, élvezte
                  minden szavát, de ő nem tudott felmelegedni a tanterem légkörében. Vagy
                  hazagondolt a Király-utcai kis fészek hétköznapi idilljére, vagy a nagy regényre,
                  amely dobogásba hozta szívét és torkát szorongatta félelmében. Míg a lányok
                  dolgozataikat írták, mozdulatlanul bámult ki az ablakon, összehúzott
                  szemöldökkel, meg-megremegő orrcimpákkal, nagyokat sóhajtva, homlokát időnkint
                  odaszorítva a hideg ablaktáblához. Alatta az udvaron kopár gesztenyefák fázósan
                  tárták ki nedves, barna, síma ágaikat, amelyeken lila foltokban reszketett a
                  napsugár. Az ágakon verebek csiripeltek.</p>
               <p>- Mi van ma? - kérdezte magától töprengve és félénken. - Kedd? Holnap szerda?</p>
               <p>- Szerda van holnap? - kérdezte zavartan az első pad szélén ülő kisleánytól.</p>
               <p>- Szerda, kedd, szerda, csütörtök - csipegett negyven kisleánytorok, mint
                  ezüstcsengettyűk, vagy a verebek künn a faágakon. A gyerekek örültek, hogy
                  kinyithatják kis madárcsőrüket és elszórakozhatnak a saját hangocskájukkal.</p>
               <p>- Csend - intette őket elpirulva Eliz és arra gondolt, hogy már három szerda elől
                  sikerült keserves, kínos füllentésekkel kibújnia. Miért? Nem szereti
                  Domoszlayt?</p>
               <p>Ezen hosszasan elgondolkozott. Nem tudja. Szereti, becsüli, büszke rá, majdnem
                  imádja és nem óhajtja elveszíteni. Csak szerdák ne volnának a kalendáriumban!
                  Hármat már sikerült kitörülni belőle, de Domoszlay bizonyára neheztel és nem lehet
                  tovább ámítani. Holnap majd kibékíti és egy hónapra megint rendbe jönnek.</p>
               <p>A teremben negyven kislány rágta a tollat s törte borzas fejecskéjét a feladaton:
                  az éghajlat hatásáról a nemzetek jellemének kialakulására. Komoly Taine-ista
                  mondatok ügyetlenkedtek a sercegő tollak alatt. Félrehúzott piros kis szájakon,
                  ráncbaszedett, felhőtlen kis homlokokon nagy, komoly, száraz gondolatok foszlányai
                  csüngnek: Görögország tiszta, enyhe, napsugaras klimája kedvezett a filozófiai és
                  etikai eszmék világos és plasztikus egyszerűségének... Egyetlen szót sem értettek
                  mindebből, de halálos komolysággal írták be a füzetükbe.</p>
               <p>- Ó, drága, boldog, erős, komoly kisleánykáim, egykor ti is ilyen rossz gyerekké
                  öregedtek, mint amilyen én vagyok. Ha tudnátok, hogy mily bűnös, léha és az
                  iskolai rendtartásba ütköző haszontalanságokon töri fejét a tanárnőtök, erkölcsi
                  magaviseletből bizonyára elbuktatnátok őt, - gondolta Eliz és eszébe jutott az
                  álma, amely az éjszaka hidegverítékkel verte ki a testét.</p>
               <p>- Az Opera-utcai szobában László ölében ültem. Egy szál ázsiai selyemből szőtt,
                  áttetsző, dúsredőjű, aranysárga japán ing volt rajtam, amit László tartogatott
                  számomra. Abban szeretett látni, amikor őrülettől elborult szeme már kinyílott és
                  nézni is tudott. Én a vállára hajtottam fejemet és ő arcomat simogatta. E
                  pillanatban kinyilt az ajtó magától. Mind a két szárnya széjjelpattant, a nehéz,
                  bélelt brokátfüggöny hirtelen sűrű redőkbe keskenyedett, magától, engedelmesen,
                  szinte kárörvendve félrehúzódott s utat nyitott egy sápadt, verejtékes,
                  tágranyiltszemű, reszketőajkú férfiúnak. Az uram volt. Géza fölemelte mind a két
                  karját, mintha átkot hirdetne, vagy várná, hogy rászakadjon az égboltozat. Milyen
                  arca volt! Egy egész élet minden megszégyelt vágya, kicsúfolt öröme, meggyalázott
                  öntudata, felkorbácsolt dühe és tébolya ott fehéredett eltorzult, csontvázzá
                  meredt arcában. Első csókunk minden extázisa, mézes heteink minden meghitt öröme,
                  a szibériai sóvárgás minden féltékenysége s a megcsalt férfi egész pokoli
                  önutálata ott vacogott a koponyájából kicsattogó fehér fogsorában. Én
                  elsikoltottam magamat és kiugrottam László öléből. László mindebből nem látott
                  semmit. Ottmaradt ülve a diványon s öklére hajtotta fejét, mint ahogy szokta,
                  amikor elgondolkozik. Nem vette észre, hogy elugrottam tőle, nem hallotta, hogyan
                  mentegetem magamat az uram előtt, nem látta, hogy odaborultam Géza lábai elé és
                  sírtam, átkoztam magamat és bevádoltam őt, igen, ez borzasztó, de csakugyan
                  gyalázatosan vádaskodtam rá, hogy ő az oka mindennek, hogy elcsábított,
                  megrontott, hipnotizált s most már terrorral kényszerített a házasságtörésre...
                  semmit sem hallott, sem a bocsánatkérésemet, sem a szerelmi vallomásaimat, sem az
                  uramat fojtogató csókjaim csattanásait, sem azt, amikor Géza megbénulva,
                  elernyedve, megmámorosodva az ölelésemben, azt kérdezte tőlem: - mit csinálunk
                  ezzel az emberrel? És azt sem hallotta, amikor én felkiáltottam: - öljük meg a
                  gonosztevőt!... Szegény Domoszlayt megragadtuk, az ágyig vonszoltuk és
                  selyemtunikámból, amelyben ő annyira szeretett látni, kötelet csavarva,
                  megfojtottuk. László nem ellenkezett, hátrahajtotta a fejét, szemének utolsó
                  alkonyati sugarával végigsimította arcomat és halkan susogta felém: - Tudtam, hogy
                  ez lesz a vége... De én azért mégis kimondhatatlanul szeretlek... Szeretlek...
                  Erre a szóra felébredtem. És azóta úgy érzem, hogy én csakugyan megöltem, vagy meg
                  fogom ölni Domoszlayt. Nem volna csoda, ha egy ilyen álom őrületbe kergetné az
                  embert. Vajjon jelent-e valamit az álom?</p>
               <p>Csengettek, az órának vége volt.</p>
               <p>- Nem találkozom többé Domoszlayval - határozta el felriadva, ahogy dobhártyáját
                  megremegtette az éles, józan, brutális harangszó. - Leányok, jó melegen
                  öltözzenek és vigyázzanak magukra az utcán.</p>
               <p>Ő maga be sem ment a tanári szobába, magára kapta a bundáját és gyalog indult
                  hazafelé.</p>
               <p>A hideg februári télben ájuldozott és verejtékezett a forróságtól. Szerette volna
                  ledobni a kabátját és nyitott bluzát, meztelen mellét nekifeszíteni a szállongó
                  hópelyheknek. Az arca lángolt, a nedves hópihék nyomban elpárologtak a bőréről,
                  ahogy keringve, lágyan, csiklandósan rátelepedtek ajkára és fülére.</p>
               <p>- Mikor találkoztunk utoljára? Karácsony és Szilveszter között. Már akkor nagyon
                  gonosz voltam hozzá. Megmondtam neki, hogy szeretem őt, rajongok érte, nem tudok
                  nélküle élni, de... Nem is engedte befejezni. Egy pillanatra dühössé torzult az
                  arca, aztán erőltetetten mosolygott: - Majd én segítek magának - mondta rekedten
                  és vontatottan. - Maga azt akarja mondani, hogy szerelmes belém, de tiszta
                  szeretne maradni és irtózik a házasságtöréstől... - Úgy van - suttogtam gyáva
                  elszántsággal, most már nem annyira meggyőződésből, mint önkínzó kíváncsisággal,
                  hogy mit fog erre válaszolni. Félelemmel és gyanakvással lestem az ajkát, amely
                  reszketett, míg ki tudta kínlódni magából a szavakat: - Másszóval, nem szeret
                  többé... Ez volt a felelete. Rágyujtott egy szivarkára, bedobta magát a kandalló
                  mellett terpeszkedő fotelbe, keresztbe vetette a lábát, néhány pillanatig mély
                  hallgatásba süllyedt, párszor megrándult az arca, mintha mondani akarna valamit,
                  de meggondolta, vagy a szót nem volt képes kipréselni a torkából. Én halálos
                  rémülettel állottam előtte. Megnémultam. Vártam a tragikus szemrehányásokat, a
                  férfibüszkeség brutális felháborodását, de közben asszonyos elbizakodottsággal azt
                  reméltem, hogy elmosolyodik, magához int, ölébe ültet és megsimogatja arcomat: -
                  Kis csacsi Eliz, nem ülök fel a tréfáinak... - Nem tette ezt. Egyiket sem tette.
                  Felállt, rámsegítette a kabátomat, megcsókolta a kezemet és elbocsájtott. Csak a
                  szemének szomorú nézésével küldött el, de én úgy éreztem, mintha ostorral vert
                  volna végig rajtam s kutyákkal kergetett volna ki az utcára. Elfutottam. Másnap
                  levelet írtam neki, bocsánatot kértem és ő megbocsájtott. Még aznap találkoztunk s
                  eszeveszetten szerettük egymást. Én a következő hét szerdáján is szívesen mentem
                  volna, de megbetegedtem. Igaz, hogy kissé örültem a betegségnek... Most bizonyára
                  gyűlöl. Én pedig szeretnék térdreborulni előtte és könyörögni neki, hogy szeressen
                  továbbra is, legyen jókedvű és boldog, mert ha ő szenved, nekem is meghasad a
                  szívem. Holnap mindent jóvá teszek és úgy fogom szeretni, mint még soha.</p>
               <p>Ünnepélyes, meghatott ellágyulással fogadta meg ezt Eliz, ahogy a Király-utca
                  végén megpillantotta a fasor kopasz, didergő, csillogó, árva, égrerimánkodó
                  ágait.</p>
               <p>*</p>
               <p>Az urát már otthon találja Eliz. Ezen módfelett elcsodálkozott, de egyszersmind
                  határtalanul meg is örült neki, mert e komoly, szelíd és szerelmes lélek mellett
                  mindig visszakapja jókedvét, nyugalmát és bátorságát. Sajnos, nappal alig
                  töltöttek több időt együtt, mint az étkezés másfél órácskáját. A fogságból
                  visszatért tanár minden perce megoszlott hivatása és a pénzszerzés hajszájában. Ő
                  maga ágrólszakadt, árva fickó volt, aki már egyetemi évei alatt leckeadásból,
                  korrektorkodásból és könyvtárak rendezéséből éldegélt. A felesége hozománya: két
                  ragyogó fekete szem, finom, de formás kis test és érdekes sovány arcocska volt, ha
                  nem számítjuk hozzá a diplomát és azt a pár erős, komoly tisztes fehérneműdarabot,
                  amelyet polgári nagyzással kelengyének nevezett a menyasszony családja. A háború,
                  amely szétszakította őket, a férfinek temérdek testi és lelki szenvedést, de
                  néhány tekintélyes bankjegyet is hozott. Géza, ahogy visszatért és leszerelt,
                  megkapta tiszti járandóságát és ezzel kiegészítve Eliz összerakosgatott
                  pénzecskéjét, amelyet a Vöröskeresztnél és a Domoszlay-házban szerzett, mintegy
                  húszezer korona tőkével ment neki a családalapításnak. Ezt az összeget két nap
                  alatt felemésztette a lakás bebútorozása. Hogy kis fészküket kényelem és némi
                  olcsó fényűzés kellékeivel is elláthassák, Géza előleget vett fel a fizetésére és
                  éjjel-nappal dolgozott. Szerencsére a köztársasági kormány az Oroszországból
                  visszatért katonatisztekben természetes szövetségeseit látta és igyekezett bőkezű
                  lenni irányukban. Az alig harminckét éves ember megkapta az igazgatói címet,
                  kapott előleget, segélyt, drágasági pótlékot és külön jutalmakat, de ez a nagy
                  rang és sokféle pótlék kevés volt ahhoz, hogy Eliznek a mindszenti kastélyban
                  megszokott kényelmét csak meg is közelítse. Géza pedig azt akarta, hogy felesége a
                  kicsiny és olcsó keretek között se nélkülözze az élet esztétikájának és
                  kényelmének megismert és megszokott apróságait. Ezért külön órákat adott,
                  nyomdákban lektori teendőket végzett, lapokba irkált, könyvek fordítását vállalta,
                  előadásokat tartott, eljárt a gyűlésekre, szervezkedésekre, hogy egyetlen
                  lehetőséget se tévesszen szem elől, amely pénzt hozhatna a házhoz.</p>
               <p>Mindezt oly természetesnek és könnyűnek találta, mint általában az olyan emberek,
                  akik beleszoktak abba, hogy a pénzért el kell adni magukat, igavonó barom
                  módjára. Ha egyedül állott volna a világban, akkor sem tudta volna más módját
                  elképzelni a boldogulásnak; de hogy e szakadatlan, verejtékes munkával Eliz életét
                  teszi széppé, ez egyenesen kéjes gyönyörré magasztosította számára a küzdelmet.
                  Úgy érezte, hogyha húszfelé tudná szaggatni magát, azt is boldogan vállalná. Neki
                  magának nem volt semmi igénye. A szibériai fogság, a bujdosás, a szökés, a
                  száműzöttekkel eltöltött hónapok, a gyaloglás, a hajófenéken végzett
                  rabszolgamunka végtelenül leegyszerűsítette lelkében az élet illuzióját. Nem
                  ivott, nem dohányzott, kártya, sport, finom ruházkodás, kocsi, kényelem, színház,
                  mulató érthetetlen és beteg perverzióknak tünt fel a fantáziájában, amely az
                  egészséges táplálkozás, testi tisztaság, meleg szoba, kényelmes ágy, embernek való
                  szellemi foglalkozás határait nem lépte át soha és egy gyönyörű, finom, meleg,
                  illatos asszony birását már az Ég csodálatos ajándéka gyanánt, elragadtatással és
                  hálával ünnepelte. Sohasem mondta, de egész testében állandóan gyönyörérzések
                  vibráltak, ha rágondolt a feleségére. Eliz volt az ő étele, itala, mámora,
                  fényűzése, ékszere, szenvedélye, vallása és hazája, de ezt olyan természetesnek
                  találta, mint például azt, hogy Eliz soha senkit mást nem szeretett, csak őt. Eliz
                  volt az élete célja és a kötelességteljesítés érzése úgy betöltötte egyéniségét,
                  mint ahogy véredényeit megduzzasztotta az egészséges, piros, romlatlan
                  életnedv.</p>
               <p>Szegény vidéki tanító volt az apja, egy református pap kissé együgyű, de jellemes
                  és erkölcsös leánya az anyja. Otthon nem látott szerelmi jeleneteket,
                  neuraszténiás arcokat, gyanakvó pillantásokat, álnok színleléseket, nem hallott
                  elvont fejtegetéseket, amelyek rejtett célja a vallomás, vagy elégedetlenség, vagy
                  lázongás. Ő és testvérei engedelmeskedtek az anyjuknak, anyjuk az apjuknak, apjuk
                  a plébánosnak, a plébános a püspöknek, ez a királynak és a király az Úristennek...
                  Ez a komoly és örökkévalónak tetsző hierarchia megnyugtatta, rábízta magát s bölcs
                  egykedvűséggel tények gyanánt fogadott el mindent, amit éppen eléje dobott az
                  élet.</p>
               <p>A háború előtt tekintélyt tisztelő, komoly pedagógus volt, a lövészárokban lelkes
                  nacionalista és bátor harcos, a fogságban türelmes, okos, a szökésben ravasz és
                  képmutató, a fáradságban optimista, felesége hűségében rendületlenül bízó,
                  hűséges, tiszta, erkölcsös férj, az orosz bolsevisták között halkszavú, sohasem,
                  ellenkező, engedelmes forradalmár, most itthon a népköztársaság rendületlen híve,
                  meggyőződést mutató higgadt szociáldemokrata, majd, ha arra kerül a sor, szürke,
                  dolgos kommunista, vagy a fehér ellenforradalom szívós katonája lesz. És ha valaki
                  szemére vetette volna, hogy ez férfiatlan és jellemhíján való bűnös
                  opportunizmus, rendszeresítése az álnok és megbízhatatlan alkalmazkodásnak,
                  Horváth Géza szelíden rámutat a csuklóira, amelyeken még vörösen égett a szibériai
                  bilincs bemélyedt, durva nyoma, hivatkozott tüdejére, amelyet golyó lyukasztott át
                  a sinnai csatában, végigsimította ősz tincseit, amelyeket a fogságból való szökés
                  halálos rettegése ültetett barna fürtjei közé és így felel:</p>
               <p>- Hej, mit tudjátok ti, mit kellett végigszenvednem az én árva, védtelen, vérbe,
                  sárba, kínba, halálba kidobott egyetlen életemért! A háború világtipró óriás
                  csizmája hogy taposott az én nyavalyás testem fölé, az orosz sivatagok végtelen
                  magánya hogy feküdt az én parányi életerőmre! Most a forradalmak, a
                  világnyomorúság, az éhség, a nélkülözés apokaliptikus szekerei robognak a
                  magamfajta nyomorult féreggel szembe... mit tehetek én ellenük, ha élni akarok a
                  magam és a feleségem kedvéért? Feszítsem neki az én göthös, átlyukasztott, sípoló
                  mellemet a robogó szekereknek? Legyek haszontalanul martir, fújjam fel apró
                  béka-exisztenciámat politikus ökör mintájára? Feküdjem alá a kerekeknek, e dübörgő
                  kolosszusok ellapítsanak és véremet belekeverjék a föld porába anélkül, hogy csak
                  meg is döccennének szétmállott csontjaimon? Én bizony, ha élni akarok, nem tehetek
                  mást, mint hogy felugrom a szekér tetejére és repülök a repülőkkel, ravaszul
                  meglapulok a rohanó áradatban és odatartom a tenyérnyi kis pecsenyémet a
                  máglyához, hogy megsüljön és táplálni tudjam magamat... és téged drága kis
                  feleségem.</p>
               <p>Így magyarázta Eliznek is az ő köztársasági és forradalmi tevékenységét, amelynek
                  nem volt messzebbmenő célja, mint hogy villamos-teafőzőt, prémgalléros bundát és
                  meleg kesztyűt verekedjen ki egy feketeszemű, hiú és pompakedvelő
                  asszonykának.</p>
               <p>...Ahogy Eliz belépett az ebédlőbe, tekintete felcsillanó meglepetéssel siklott
                  egy illatos tearózsa-csokorra az asztalon.</p>
               <p>- Mit jelent ez az ünnepélyes fogadtatás? - tréfálkozott kedvesen és csókra
                  nyujtotta hajfürtökkel letakart homlokát.</p>
               <p>- Nem is tudja a kis feledékeny, - duzzogott az ura mosolyogva. - Ma nagy nap van
                  Elizkém. Gondolkozzál csak kicsit. Na?</p>
               <p>Eliz elpirult. Nem tudta kitalálni.</p>
               <p>- Házassági évforduló. Éppen ma van hat esztendeje. Emlékszel rá szivem?</p>
               <p>Eliz gyöngéden megcsókolta az ura fakó, ráncokkal megvénített arcát. Aztán leültek
                  ebédelni. Géza bőbeszédű volt, derült, izgatott, boldog. Feleségének tányérjára
                  rakta a legjobb falatokat, bort töltött neki a poharába és majdnem felköszöntőt
                  mondott az évforduló alkalmából. Visszaidézte az esküvő napjának minden apró
                  epizódját. Csak akkor pirult el, amikor a nászéjszakára került volna a sor. Az ő
                  nászéjszakájuk!</p>
               <p>Eliz is vérvörössé szégyenkezett és befogta az ura csacska száját.</p>
               <p>- A fő az, hogy minden jól végződött. Ki hitte volna ezt az acsinszki
                  fogolytáborban! Ámbár mit beszélek? Én biztosra vettem, hogy megszököm és
                  visszatérek hozzád, ha a földet kell is körülgyalogolnom. Egy pillanatig sem
                  kételkedtem. Két olyan embert, mint Te, meg én, egy nyomorult világháború, piszkos
                  kis Szibéria és néhány tenyérnyi tenger nem tud széjjelszakítani.</p>
               <p>Eliz ezalatt az ura arcát vizsgálta. Géza kopaszodó, barna arcú férfiú volt, kis
                  fekete bajusza angolosra nyírva, álla gondatlanul beretválva, homloka nagyon
                  magas, orra kissé hosszas és bosszantóan egy vonalba esett a homlokával. Rövidlátó
                  szemén a nagy aranykeretes csiptető és fürtjeiben egy csomó ősz hajszál idősebbnek
                  tüntette fel a koránál. A termetén látszott, hogy egészséges, parasztsorból
                  származó vére, falusi gyermeksége, a patak, a szénakazal, a tehénistálló, az erdő
                  erőssé és hatalmassá indította testi fejlődését, de a városi iskola, az egyetem, a
                  töméntelen tanulás, éjjelezés, koplalás, lótás-futás, hideg szoba és rossz
                  ruházkodás satnyává tették izomrendszerét. Széles volt a válla, keze, csípője, de
                  beesett a melle, csontos, bütykös, vékony és kissé begörbült a lábszára és
                  divatból kiment, háborúelőtti zsakettjében kissé komikusan professzoros és
                  ünnepélyes volt a külseje. A szeme azonban élénken és jóságosan ragyogott, a
                  hangja tömören és érzékien csengett, szája körül örök mosoly tette lebilincselővé
                  az arckifejezését és minden mozdulatából, szavából, cselekedetéből sugárzott a
                  tiszta, gyanútlan, egészséges, kimeríthetetlen szerelem.</p>
               <p>Eliz nem látta nagynak, hősnek, vagy félistennek az urát, de szeretetreméltónak,
                  nyiltnak és egészen az övének. A háború alatt majdnem elfelejtette. Amikor
                  visszatért, megdöbbent és szinte szégyenkezve fogadta az idegen ember csókjait.
                  Kíváncsian figyelte és néha ellenségesen kutatta természetét, szokásait,
                  jellemét, szerelmének mélységét és szenvedélyének rég elfelejtett sajátosságait.
                  Eleinte úgy érezte, mintha bűnös viszonyt kezdene vele és Domoszlayt csalná minden
                  ölelésével. De ez az idegenkedés hamarosan elmaradt. Gyorsan visszatért az
                  intimitás, az emlékek szövevényes és aprólékos hálózata felújult az ő lelkében is
                  és megállapította, hogy Géza régi szerelemmel, de új hévvel támadja érzékiségét,
                  megértették egymást, visszatértek gyermekkorukba gyökeredző szűzi és szemérmetlen
                  szenvedélyességükhöz és Eliz felfedezte, hogy ez az egyetlen jogos, becsületes és
                  kényelmes kielégítése az ő nehezen fakadó, de elemi erővel lobogó vágyainak. Ettől
                  fogva nem kívánta másnak a csókját. Meggyűlölte a nappali világításnál, vagy
                  villanyfénynél lejátszott orgiákat és kicsapongásoknak látta a Domoszlayval
                  eltöltött órákat. Szívesen és könnyen megbocsátott volna magának, ha Domoszlayval
                  már szakíthatott volna. Oly nagy volt benne az elragadtatás és nagyrabecsülés a
                  betegfantáziájú, szerelmében tragikusan vergődő, arisztokratikus finomságban
                  sugárzó Lászlóval szemben, hogy a multat nem sajnálta és nem kívánta kitörölni
                  emlékezetéből. Úgy tekintette odaadását, mint egy haldoklónak nyujtott utolsó
                  csepp orvosságot; irgalmas nővér volt, aki a szerelem betegének szerelmet adott
                  önfeláldozásból, nagylelkűségből, szánalomból és valamiféle különös
                  kötelességérzet fenséges tragikumából. De a jelen megalázta és meggyötörte, a
                  jövőről pedig tudni sem akart egyszerű polgári erénye és kényelemszeretete.
                  Amióta hazajött az ura, csak a legnagyobb gyötrelem árán tudott elmenni a
                  találkozókra, habár maga is azt hitte, hogy nem az urába, hanem Domoszlayba
                  szerelmes.</p>
               <p>Szerencsére mindez csak futólag, egy vagy két szerdai találkozás előérzetében
                  gyötörte az öntudatát. Most, hogy vele szemben ült az ura és elragadtatással
                  dícsérte a marhahúslevest és a vesepecsenyét, a tearózsák ünnepélyes illatában,
                  Géza vidám és boldog fecsegése közben, nem gondolt egyébre, minthogy neki van a
                  legjobb, legönzetlenebb, legfigyelmesebb ura a világon.</p>
               <p>Géza hirtelen felugrott és télikabátja zsebéből kis papírcsomagot vett elő.</p>
               <p>- Ezt ugyan ebéd utánra tartogattam, de nem bírom tovább.</p>
               <p>És átnyujtott Eliznek két pár, béke idején szőtt, vastagfonatos, sodrott
                  selyemharisnyát.</p>
               <p>- Egy Oroszországból most hazatért katonától vettem ötszáz koronáért. Valami
                  hercegasszony garderobjából lophatta a vitéz, - nevetett boldog büszkeséggel.</p>
               <p>- Ötszáz korona - sikoltott fel Eliz és magában arra gondolt, hogy ez kétheti
                  keresménye az ő drága, naiv kis urának. Tizennégy napig fog dolgozni ezért a két
                  pár harisnyáért a vékony tüdejével, a reumatikus karjaival, a rövidlátó szemével.
                  Ránézett az urára, s ahogy meglátta diadalmas, ujjongó arckifejezését, a
                  büszkeséget, boldogságot, elégtételt, amit a saját áldozatkészsége felett való
                  elragadtatás festett a szájaszéle köré, halkan sikongatva ugrott a nyakába és
                  össze-vissza csókolta ritkás, őszes, pomádés haját.</p>
               <p>- Te vagy a legdrágább férj... te édes, te édes.</p>
               <p>Géza aztán elmondta, hogy mára minden munkát félretesz, óráit holnap pótolja,
                  szerkesztőségi dolgait tegnap végezte el, ma illendően megünneplik a házassági
                  évfordulót.</p>
               <p>- Ma délután urak leszünk, drágám. Csemege után feketét kérek sokat, pár csöpp
                  francia likőrrel. Aztán lustálkodni fogunk. Egész délután lustálkodunk, -
                  ismételgette boldog előérzettel, mint a dolgos emberek, akik abban látják a maguk
                  ünneplését, ha meglopják a dologidőt. - Este elmegyünk színházba, hova akarsz
                  szívem, az Operába, vagy a Vígszínházba?</p>
               <p>- A Vígszínházba! - kacagott Eliz mámorosan.</p>
               <p>- Színház után benézünk a Ritzbe.</p>
               <p>- A Ritzbe? Nem lesz nagyon drága?</p>
               <p>- Ma semmisem drága. Idenézz angyalom!</p>
               <p>Géza két darab vadonatúj ezresbankót húzott ki a tárcájából. Gondosan, áhítattal,
                  szinte vallásos tisztelettel terítette maga elé a két komoly bankjegyet.</p>
               <p>- A könyveimre kaptam előlegül. Ritka dolog, hogy a mai viszonyok között
                  filológiai munkára kiadó akad és előleget is kockáztat. Az alexandriai korszak és
                  görög prózaírói. Tizenkét fejezet. Testes kis kötet. Az Akadémiának tátva marad a
                  szája. Willamowitz-Möllendorf is megirígyelheti. Húszíves kötet. Ejnye, de pompás
                  ez a piskótatekercs. Micsoda kajszínbefőtt! Nincs étvágyad, szívem?</p>
               <p>- Nagyon boldog vagyok, - suttogta zavartan Eliz.</p>
               <p>- És ma egész nap mulatni, szórakozni, pihenni, lustálkodni fogunk. Két darab
                  ezres.</p>
               <p>Eliz is egészen ellágyult a bankjegyek láttára. Érezte azt a büszke, diadalmas
                  érzést, amelyet a munkával szerzett pénz ad a szegényeknek. Az ilyen pénz nem is
                  bankjegy, hanem emléklap, ereklye, talizmán, élő, beszélő, szerelmes műkincs, mint
                  egy drága kép, vagy ékszer, vagy diploma. Költemény, amely hangulatot ad, ígéret,
                  amely tág perspektívákat nyit meg, erős alap, amelyre rálépve, bátran nézünk az
                  élet szemébe. Fegyver, amellyel gőgösen megyünk ütközetbe, jogosítvány, amely
                  függetlenít, önérzetet, bátorságot kölcsönöz, útlevél, amely megnyitja a
                  társadalom kapuit, biztosíték a meglepetés, baj, szerencsétlenség ellen, lépcső az
                  emelkedésre, valóságos hatalom, bástyaerősség a rosszakarat és irígység
                  tengerében, forrása a gondtalanságnak, reménynek, optimizmusnak, reális indítéka a
                  fantáziának, amelynek tükrében szépnek, tehetősnek, megkülönböztetettnek,
                  kiváltságosnak látjuk magunkat. A pénz! A kicsiny, nehezen jött, jól megérdemelt,
                  régóta sóvárgott, apróra megálmodott kereset! Ez a legszebb jutalma a
                  szerénységnek, lemondásnak, türelemnek, tisztességnek. Eliz szerette a pénzt, de
                  csak az ilyent. Hirtelen eszébe jutott, hogy ezres bankjegyeket tucatjával,
                  húszával, százával kaphatna ő valakitől, akit még boldoggá is tenne vele, ha
                  elfogadná. De azt a pénzt gyűlöli és undorral gondol rá, ezt pedig végig tudná
                  csókolgatni.</p>
               <p>És a két darab ezrest hirtelen bedugta az inge és selymes barna bőre közé olyan
                  szerelmes mozdulattal, hogy elpirult belé.</p>
               <p>- Jó volna gazdagnak lenni, - szaladt ki a száján önkéntelenül.</p>
               <p>- A te kedvedért én is az szeretnék lenni.</p>
               <p>- De én így is nagyon boldog vagyok.</p>
               <p>- A gazdagság önmagában véve nem is ér ám semmit, - tette hozzá Géza óvatosan. -
                  Te eleget forgolódtál gazdag emberek között. Boldogok azok?</p>
               <p>Eliz legyintett a kezével.</p>
               <p>- Nem cserélek velük.</p>
               <p>- Én sem, - felelt meggyőződéssel Géza. - Nem cserélek például a te
                  Domoszlayddal.</p>
               <p>Eliz szívébe benyilalt egy kellemetlen tőrszúrás. Ezt a nevet mindig kín volt
                  hallania az ura ajkairól.</p>
               <p>Géza a feketéjét szürcsölgette. Már a kályha mellett ültek pattogó tűz közelében,
                  amely a szokatlanul dús ebéd után kellemesen perzselte bőrük felületét. Géza
                  önfeledten csevegett.</p>
               <p>- Szomorú és cseppet sem irígylendő ember lehet az a Domoszlay. Ugyan csak
                  egyszer-kétszer láttam futólagosan, de a fajtáját, azt ismerem nagyon. Degenerált,
                  törékeny, feminin típus. Kimerült a semmittevéstől, elpuhult a mértéktelenül
                  élvezett gyönyörűségektől, haszontalan here, fulladásig jóllakott ingyenélő, aki
                  kétségbeesik, ha egy órája üres az élvezettől, vagy nem sikerül egy kéjenc
                  rögeszméje. Finom és elegáns virága egy rothadt és túltrágyált kultúrának. Már
                  születésekor magával hozza a véredényelmeszesedés, a neuraszténia, étvágytalanság,
                  kielégülhetetlenség és hátgerincsorvadás csiráit. Minden korban és minden népnél
                  egyforma. Nincs különbség a magyar mágnás és az orosz herceg, a spanyol grand és a
                  francia vicomte, a középkori hűbérúr és Róma császárságbeli patriciusai között. Ez
                  a rend legfelsőbb és legfinomabb rétege az emberiségnek, tehát a legelső, amely
                  elsorvad, lepörkölődik és megég a Nap sugarai alatt, vagy leomlik egy belső
                  megrázkódtatás erejétől. Kár érte esztétikai és romantikus szempontból, de
                  tulajdonképpen semmi keresnivalójuk e földön nincsen a Domoszlayaknak.</p>
               <p>Eliz lelkesen nézte az ő kis urát, aki folytonosan és keményen beszélt, mint egy
                  előadó a szószéken. Arra gondolt, hogy ezek a professzorok könyvből ismerik ugyan
                  az emberi lelket, de mélyebben belelátnak, mint aki az utcán, a kaszinóban, a
                  parlamentben, vagy a hálószobában találkozik vele. Kis kockacukrot mártott
                  feketéjébe, a szájába vette és úgy kínálta vele Gézát, mint egy szerelmes
                  galamb.</p>
               <p>Összecsókolództak. Aztán Géza, aki láthatólag élvezte szónoki sikerét, folytatta a
                  témát.</p>
               <p>- A népeket az egészséges, robusztos, munkás, türelmes és igénytelen tömegek
                  tartják fenn. Akik képesek testi és lelki szenvedések elviselésére, az élet
                  egyszerű örömeinek élvezésére és az erkölcsi tisztaság megőrzésére. Az én fajtám
                  ez, erre az egyre vagyok büszke, édesem.</p>
               <p>Eliz már az ölében ült s fejét az ura vállára hajtva, úgy hallgatta szavait:</p>
               <p>- A Domoszlayak életúntak és tele vannak spleennel, mert sohasem szenvedtek
                  reálisan. Fölöttük orvosprofesszorok konzultálnak, ha elromlik az étvágyuk
                  szarvasgombától és pástétomtól, én Tomszkban tetvek és poloskák között fetrengtem
                  vérhasban és rothadt konzervet zabáltam éhdühömben. Domoszlay bizonyára idegsokkot
                  kap egy rút arc láttára, én a krasznojarszki táborban puszta falak között, kemény
                  priccsen együtt háltam dühöngő őrültekkel, tífuszos betegekkel és oszlásnak indult
                  holttestekkel.</p>
               <p>Eliz élesen felsikoltott és az ura hóna alá bújt. Géza felhörpintette feketéjét és
                  élvezettel szítta a szivarját, miközben egyik keze Eliz gömbölyű karját
                  simogatta.</p>
               <p>- Mily kimondhatatlanul sokat szenvedtél, te drága.</p>
               <p>- Mit szenvedtem? Semmit. Csak egyetlen szenvedésem volt az egész idő alatt. Hogy
                  nem láthattalak és nem védhettelek téged.</p>
               <p>- Drága.</p>
               <p>- Nizsme-Udinszkban a száműzöttek tanyáján kóboroltam, - ó, a száműzöttek
                  emberségesek voltak hozzám, elláttak élelemmel, meleg kendővel és jó tanáccsal,
                  sohasem felejtem el, hogy mily világszövetsége van a nyomornak és mily
                  szolidárisak a földkerekség összes elnyomottai. - Mit is beszélek? A száműzöttek
                  nem is nyomorultak. Én irígyeltem őket, mert minden katona ágyában vele aludt a
                  szeretője.</p>
               <p>- Én is mentem volna veled.</p>
               <p>- Tudom, - szólt komolyan, röviden és meggyőződéssel a férfi. - Ez tartotta bennem
                  a lelket. De aggódtam érted, hogy nélkülözöl, hogy beteg vagy.</p>
               <p>- Ó, mi volt az én szerencsétlenségem a tiedhez képest.</p>
               <p>- Hogy vén kéjencek, nyegle úrfiak, unatkozó, szeszélyes, zsarnok és falánk
                  Domoszlayak támadásainak leszel kitéve.</p>
               <p>- Ah, - szisszent fel Eliz rémülten és elhúzódott az ura karjaiból. - Féltékeny
                  voltál?</p>
               <p>- Nem. Csak féltettelek. Tudtam, hogy hű maradsz hozzám és a becsülethez, de arra
                  gondoltam, hogy védtelen martaléka vagy a szennyes alkalmaknak.</p>
               <p>Eliznek eszébe jutott Shakespeare: Az alkalom szennyes martaléka. Felsikoltott
                  fájdalmában. Géza ezt a szemérem és a szerelem felháborodásának vette, megragadta
                  Elizt és csókjaival lezárta a száját.</p>
               <p>- A Bajkál-tó mentén szöktem, először. Két társammal éjjel, hóviharban, égzengés
                  és farkasüvöltés közben leugrottam a robogó vonatról. A két barátom nyakát törte,
                  én elsüllyedtem a hóban és éreztem, hogy mint temet be a fergeteg nedves, hideg
                  hópihékkel, amelyek tüzes tűk gyanánt sütögették az arcomat. Akkor is azon járt az
                  eszem, hogy neked van-e meleg bundád és nem sértegetnek-e öreg pénzemberek aljas
                  ajánlatokkal.</p>
               <p>- És te feltételezed rólam...</p>
               <p>- Nem. De az ajánlat maga is halálos szerencsétlenség. A helyzet is borzasztó
                  tragédia, hogy ajánlatot tud és mer tenni valaki az én feleségemnek.</p>
               <p>Elizt oly megrázó erővel ragadta magával a szerelemnek, bizalomnak és becsülésnek
                  ez az egyszerű, szinte vallásos tanuságtétele, hogy e percben elfeledkezett
                  mindenről és mindenkiről, aki él ezen a világon. Hálásan és emésztő szenvedéllyel
                  csókolta az ura ajkát, szemét, halántékát és kezét. E percben úgy érezte, hogy
                  tiszta és hűséges maradt, mert Géza mennyei illúzióinak nem szabad csalatkozniuk s
                  a hit és rajongás ereje képes meg nem történtté tenni a megtörténteket.</p>
               <p>- És most, - folytatta Géza egyszerűen - most már megjutalmazva és kárpótolva
                  érzem magam mindazokért az apró kellemetlenségekért. Piszkos és szégyenteljes
                  viszonyok közé jöttem vissza, de én a szennyből és nyomorból is aranyat fogok
                  kimosni, hogy rólad gondoskodhassam. Dolgozni fogok és ezzel becsapom, kijátszom
                  és kigúnyolom embertársaimat, akik most a szabadság mámorában tétlenül ténferegnek
                  és elhalászom előlük a keresetet. A gyalázatos rombolás, visszaélés és ostobaság
                  tengeréből felszínre hozom a magam kis gyöngykagylóit. Egyébként van valami jó is
                  a sok baj közepette. Tagadhatatlan, hogy a magamfajta szegény ördög számára
                  megnyíltak a kapuk az érvényesülésre. Fogadok, hogy mához egy esztendőre valóságos
                  igazgató, esetleg egyetemi tanár, vagy egy internátus tulajdonosa leszek, ahol
                  pénz, dicsőség és a tudomány várakozik reám. Nem hiszed?</p>
               <p>- Ha te akarod, Gézám...</p>
               <p>- Én pedig akarom. Igen, egyetemi katedra, az alexandrai görög irodalomból. És
                  internátus, ahova özönlik a sok diák, gyermek, felnőtt, férfi, nő és ontja a pénzt
                  a ládafiába. Mert úgy képzelem a dolgot, hogy ezentúl a kultúra mindenkinek nyitva
                  lesz és az emberek szabadon, isteni szomjúsággal isszák a tudomány nemes borát.
                  Katedra, internátus... te selyemben, bársonyban, prémben és aranyban fürdesz, mert
                  a jövő társadalmában csak egy arisztokrácia lesz: a tudás és a munka oligarchiája.
                  Az írók és tudósok foglalják el a tőkések és földesurak helyét, ők járnak fűtött
                  villamos-automobilban, nekik táncol a szentpétervári opera balettkara, ők járnak
                  le tavasszal a Lidóra, Görögországba, Egyiptomba.</p>
               <p>- Ó, milyen boldogság lesz - kacagott Eliz és jókedvében magasra lóbálta
                  lábait.</p>
               <p>Géza észrevette a karcsú, tömött, klasszikus lábikrákat és eszébe jutott az orosz
                  hercegnőtől lopott selyemharisnya.</p>
               <p>- Próbáld fel azonnal az új harisnyákat.</p>
               <p>Eliz lerántotta, ami a lábán volt és kéjes gyönyörködéssel húzta lábára a kis
                  selyemremekművet. Gézát a meztelen hús és a feszülő selyem látása megszédítette.
                  Felállt, feleségéhez lépett és kinyitotta Eliz blúzát Aztán csókokkal borította el
                  minden felszabadult és szeme elé került testrészét.</p>
               <p>- Ma délután a szeretőm és nem a feleségem leszel. Egész délután lustálkodni
                  fogunk - suttogta csókjai között és karjaiba kapta az ujjongó, nevető, síró,
                  sóhajtó, sikoltó Elizt.</p>
               <p>*</p>
               <p>A munka, gond, pénzszerzés hajszájában kimerült Géza a nagy szerelmi tusa után
                  csendesen pihegett felesége keblén. Egyikőjük sem szólt, egyikük sem mozdult, s a
                  kielégített mennyei lustaságban mind a kettő elszenderedett. Eliz csak
                  pillanatokig aludt. Ahogy kinyitotta a szemét és az esti félhomályban tekintete
                  reá esett Géza sápadt, kék árnyékos, sovány arcára, félig nyitott, petyhüdt
                  ajkaira, amelyek szélén a mély alvás nyomán egy csepp nyál csillogott, kissé
                  kijózanodott. Óvatosan felemelkedett, az ura fejét gyengéden párnára helyezte,
                  testére ráborított egy plédet, maga pedig felöltözködött és a kályha mellé ült,
                  hogy felmelegítse didergő csontjait.</p>
               <p>- És én ezek után holnap elmenjek az operautcai találkozóra? - ez volt az első
                  gondolata és sírva fakadt a félelemtől. Szerencsétlennek és bűnösnek érezte magát
                  és nem mert a boldogságtól elszendergett párja felé tekinteni. De azért a csukott
                  szemével is csak őt látta maga előtt itthon a szobájában, a harctéren, a
                  fogságban, a szibériai hómezőkön, a Bajkál-tó partján, ahogy leugrik a robogó
                  vonatról és a hó alatt érte imádkozik. E pillanatban véglegesen döntött. Géza az,
                  akit ő szeret és akit többé nem tud megcsalni soha. Hát a másik?
                  Összehasonlította ezt a két embert józanul, őszintén, a kielégített idegek hideg
                  okosságában. Úgy találta, hogy Géza az, aki őhozzá való. Domoszlay nagyszerű,
                  pompás, impozáns egyénisége hideg és messzefekvő és meghaladja az ő szemmértékét.
                  Domoszlay lelke szép, de mérgesvízű tenger; óriás dimenziói belevesznek
                  titokzatos ködökbe, a végtelen horizont sejtelmébe. Háborgása hajókat süllyeszt el
                  és tele van rémekkel. Titok. Ismeretlen mélységek és magasságok titka.
                  Tulajdonképpen nem is ismeri. Soha egy reális gondolat, egy hétköznapi szó,
                  meghitt csevegés, játszi nyájaskodás nem esett közöttük. Domoszlay nem volt a
                  férje, sem a szeretője, az az ember szultán volt, ő pedig a bajadérja. Folyton
                  nehéz, mérges, gőzölgő, sűrű illatok, kábult szenvedélyek, dühös gyanusítások,
                  titkos lenézés, éreztetése a felsőbbségnek, amely leereszkedik hozzá egyetlenegy
                  célból: az érzéki düh lecsillapítása, a szerelmi idegbaj pillanatnyi narkózisa
                  céljából. Nem volt közöttük más, csak marcangoló szerelmes tusakodás, amely
                  panaszból és rajongó dicsénekekből, vagy dacos szűkszavúságból és gyötrő
                  szemrehányásból állott. Eliz kifáradt és térdre bukott a szerelem súlya alatt.
                  Fulladozott és haldoklott, mert elborította a szerelem árja: azé a szerelemé,
                  amelyről észrevette, hogy a párjának is több gyötrelmet okozott, mint
                  gyönyörűséget.</p>
               <p>Ha László egy viharos óceán, Géza szelíd, világoskék, napsugárban ragyogó, kedves
                  halastó, amelyben aranypikkelyes, fürge, elégedett és jóllakott halacskák
                  úszkálnak. Egy pillantásra átfogja; érti, megérti, érzi az egészet, tudja, hogy az
                  övé. László egy rengeteg, sötét, fullasztó levegőjű erdő, amelynek öles átmérőjű
                  ősfáit hosszú, százados, áthághatatlan liánok kötik össze. Géza enyhe, árnyas,
                  pázsitos, rózsás, rezedás virágoskert a ház előtt, tele jószágokkal, hasznos
                  növényekkel, méhekkel és fülemülével, amely éjjeli zenét ad a kerti lak
                  úrnőjének.</p>
               <p>Nem. Ő nem bírja tovább ezt a kétlakiságot. Ebben a kétszínű, aljas játékban
                  valaki szörnyű módon fog elpusztulni. Vagy László, vagy az ura, vagy ő, esetleg
                  mind a hárman. Szabad ennek megtörténnie? Sokszor úgy véli, hogy egyetlen
                  megoldásul csak az öngyilkosság marad. De ezt nem meri, nem akarja, nemcsak mert
                  irtózik tőle, de mert akkor mind a kettőt elveszítené. Pedig ő élni akar, szeretne
                  anya lenni és szeretné kibékíteni az összes ellenséges és egymásnak érthetetlen
                  erőket, örökké szeretne élni, lelkének kényeztetett, agyontömjénezett és
                  megrészegített hiúságában, a két szerelem között, mint egy örökkévaló antik
                  istennő, az égi és földi imádat horizontján. Milyen jó volna, ha László
                  szerelmében úgy lehetne sütkérezni, hogy azért nem kellene megcsalni az urát!</p>
               <p>Itt egy halvány reménysugár csillant át a kétségbeesésen. Hátha még ezt is ki
                  tudja kényszeríteni Lászlóból, a maga kipróbált mindenhatóságával. Az bizonyos,
                  hogy legboldogabb volna, ha e két férfiú között úgy élhetne tovább, mint egy
                  érintetlen leány.</p>
               <p>Géza megmozdult, felült az ágyban és öklével a szemét dörzsölgette.
                  Mosolygott.</p>
               <p>- Sokáig aludtam, szívem?</p>
               <p>- Másfél órát, de nagyon mélyen és édesen.</p>
               <p>- Nem szoktam meg a konyakot a feketében.</p>
               <p>Felugrott, kiszaladt a fürdőszobába és megmosakodott. Amikor visszajött, józan és
                  kissé hideg volt a tekintete.</p>
               <p>- Nyissuk ki az ablakot. Nehéz a levegő a füsttől és ételszagtól.</p>
               <p>Mind a ketten az ablakhoz álltak és elnéztek a háztömegek szabályos mértani
                  kockái, a pala-, bádog- és cseréptetők lejtői, a kémények nyurga
                  tégla-felkiáltójelei fölött. A levegő éles, tiszta, sötétkék volt s az ég
                  szürkésfehéren borult a szemben levő budai hegyek tarajára. Halk zsongás úszott a
                  város hátán; az utcák elhalkult, összefolyt, eltompult, monoton szimfóniája. Hideg
                  ömlött az arcukba és hajukat meglobogtatta a légáram, amely a tetők és kémények
                  között bujkált alattomosan.</p>
               <p>Eliz felfrissült, energikussá lett és megfeledkezett kínzó gondolatairól. Géza,
                  férfi létére, szerelemben kielégülve, kissé fanyar józansággal látta az életet a
                  maga kemény feladataival. Már megbánta, hogy színházat s Ritzet ígért a
                  feleségének. Lusta volt átöltözni és borzongott a nyilvánosság, a zene, a
                  tányércsörömpölés, az erőltetett finomkodás, a terhes etikett, a bérkocsi és az
                  ötödik emeletre való gyalogos kapaszkodás gondolatától. Az is eszébe jutott, hogy
                  csomó korrektúrát kellene holnapra elkészíteni. Ja, az élet nem áll csupa
                  szerelmeskedésből és ünneplésből.</p>
               <p>- Hány óra lehet? - kérdezte reménykedve, hogy már lekéstek az előadásról.</p>
               <p>- Hét óra felé jár - felelte csendesen Eliz. Ő is szívesen lemondana az esti
                  élvezetekről. Úgy érezte, hogy pihenésre van szüksége, korán tudna lefeküdni és
                  nyomban elaludna, ahogy párnájára hajtaná fejét.</p>
               <p>- Akkor elkéstünk - állapította meg komikus megrőkönyödéssel a férj. Mind a ketten
                  felkacagtak és megölelték egymást. - Szépen itthon maradunk és dolgozgatni
                  fogunk, - folytatta Géza, becsukta az ablakot, leült az íróasztalához és elővette
                  a korrektúrákat.</p>
               <p>Eliz a konyhába sietett, melegre tette az ebéd maradékát.</p>
               <p>Kilenc órakor már lefeküdt az asszony. A férj éjfélig javítgatta a tudományos
                  munka kefelenyomatát. Eliz az ágyban fetrengett jóideig. Holnap szerda. Ez
                  kétségbeejtő. Először arra gondolt, hogy levelet ír Domoszlaynak s mindent megvall
                  neki, ami a lelkét sanyargatja. Megkéri, hogy felejtse el és ne kívánja látni.
                  Nem. Arra kéri, hogy szeresse továbbra is, maradjon meg barátjának, mentorának,
                  csak ne követelje, hogy meggyalázza hitvesi erkölcseit. Istenem, a levelet könnyű
                  volna megírni, de micsoda katasztrófa lehetne a következménye! Ő ismeri
                  Domoszlayt. László maga is számtalanszor mondta, hogy az ő szerelme nem is
                  szerelem, hanem a téboly egy neme, vagy az élete fenntartásának egyetlen utolsó
                  eszköze. Nem lehetetlen, hogy megőrül, vagy öngyilkossá lesz fájdalmában.</p>
               <p>Ekkor felcsendültek emlékezetében Géza szavai a Domoszlay-féle emberekről. Kéjenc,
                  szerelmi düh, rögeszme... ej, hátha neki van igaza és a nagy szerelem nem egyéb
                  Domoszlaynál, mint nagyúri, makacs szeszély. Akkor pedig nem is érdemli meg, hogy
                  kímélje őt és feláldozza magát... de akkor arra sem érdemes, hogy sokat tépelődjék
                  a megoldáson. Lesz, ami lesz. Most elalszik és holnap sebtében kigondol valami
                  hazugságot.</p>
               <p>Egy hang, a hiúságnak, vagy a szánalomnak, vagy az intuíciónak a hangja azonban
                  közbeszólt, hogy: nem! Nem, Domoszlay szerelme nem szeszély, hanem a férfiember
                  egyetlen, örökkévaló, gyilkos szenvedélye, egyetlen az életben és örökké tartó a
                  lélek halhatatlanságában. Eliz szeméből ismét kicsordult a könny és megáztatta
                  párnáját az ágyban. Szerette volna valakinek kibeszélni, meggyónni bűneit és
                  tanácsot, enyhületet, orvosságot kérni fájdalmára. Azon kesergett, hogy senkije
                  sincs, akinek megragadhatná a kezét és ölébe sírhatná a szerencsétlenségét.
                  Hogyan van az, hogy az ember éppen a legemberibb remegéseit kénytelen mindenki
                  előtt eltitkolni, hacsak nem akar az őrültség, vagy az elvetemültség látszatába
                  keveredni? Miért van az, hogy ember és ember nem érti meg egymást, csak a
                  gondolatok és érzések legfelső felületén és minél mélyebb mélységekről jönnek a
                  tragédiák, annál idegenebbek, sőt annál ellenszenvesebbek a többi ember szemében?
                  Istenem, de magunkra hagytál bennünket, amikor valami nagy sorsot mértél ki
                  fejünkre.</p>
               <p>Halkan, szepegve, rettegve, hogy az ura észrevesz, meghall, vagy megérez valamit,
                  Eliz belebujt a vánkosai közé és lassankint elnyomta a könyörületes, gyöngéd,
                  mindenható álom.</p>
               
            </div>
            <div type="chapter">
               <head>
                  VIII. Sámson és Delila.
               </head>
               <p>Február végére már az egész országban teljes volt az anarchia. A kormány hatalma
                  semmivé foszlott, a fegyverek ereje felett a katonatanács rendelkezett volna, ha
                  illő zsákmánnyal tudná kecsegtetni a népköztársaság katonáit. De a területi
                  integritás nem volt kívánatos zsákmány: azért esetleg vért is kellett volna ontani
                  a tengerészkülönítménynek és a munkanélküli csavargókból toborzott hadseregnek.
                  Külső ellenség helyett tehát belső ellenséget szimatolt Halász kormánybiztos, aki
                  ezidőszerint elmondhatta magáról, hogyha egyáltalán van valamiféle hatalom
                  Magyarországon, akkor az az övé. Ő találta ki, vagy lopta el a francia
                  forradalmárok szofizmái közül, hogy: pacifizmus kifelé, de kíméletlen harc
                  befelé, a köztársaság ellenségei ellen! Ő volt az egyetlen férfiú, aki tudta, hogy
                  mit akar. Ő volt az első, aki észrevette, hogy a nyugati pályaudvar körül
                  Oroszországból hazaszökött foglyok, katonaszökevények, rokkantak, munkanélküliek,
                  fegyencek, betörők és utcán született sehonnai suhancok szervezett rablóbandája
                  nyujtotta ki kezét a hatalom után. Jelszavuk a Leninizmus volt, de céljuk a
                  fosztogatás, az anyagiakban, a hatalomban és az erkölcsi javakban való kalózkodás.
                  Számuk napról-napra nőtt, mert táboruk önmagából termelte a szaporodás energiáját.
                  Minden organizáció nélkül összeforrtak, mert az éhség, a hideg, a hajléktalanság
                  egyenlősége, a háborúban szenvedett sebek testvérisége és az általános anarchiában
                  született aljas szabadság mindegyiknek ugyanazt a programot sugallta: az édes apád
                  holttestén keresztül is biztosítani nyomorult egzisztenciádat. Közülök Szentpály
                  kapitány könnyen kiválogathatott volna ötven brávót, aki egy karéj fehér cipóért
                  a katonatanácsot, a köztársaság elnökét, vagy akár magát Halász kormánybiztost is
                  lámpavasra húzza, vagy hátulról leüti, mint egy kutyát. De a vezérkari kapitányok
                  és a nyugati pályaudvar környéke között rossz volt az összeköttetés. Halász
                  kormánybiztos hamar megtalálta. Először néhány hadügyminisztert áldozott nekik;
                  aztán megnyitotta számukra az államkincstár zsilipjeit; közben egy-egy vidéki
                  harácsolásra is engedélyt adott az ujonc zászlóaljaknak. Nem haragudott a
                  katonáira, ha azok néhány aranyműves-boltot megszálltak és hadisarcot vetettek ki
                  a bankházakra. Hogy a mérsékelt szocialistákat megfélemlítse, embereivel rohamot
                  intéztetett azok hivatalos ujságjai ellen. Minden úgy alakult, ahogy ő kívánta. A
                  rendőrség először véresre verte a bolsevistákat s a lincselést saját szakállára
                  egy rendőrközlegény vezette. Mert nagy volt a szabadság és polgárjogot nyert a
                  népítélkezés. A rabokat aztán szabadon bocsátotta az igazságügyminiszter, mert így
                  parancsolta a katonatanács, amely tisztelte és gyakorolta a szabadság és
                  önrendelkezés elveit. A szabadonbocsátottak pedig éjszakának idején hátbaszúrták
                  a rendőröket, mert a népjogoknak végre is ők voltak a kodifikátorai és
                  leghitelesebb magyarázói. Halász kormánybiztos csak azt sajnálta, hogy a
                  középosztály, a régi rend, az ősi intézmények nem fejtenek ki valamelyes
                  ellentállást: egy kis ellenforradalom pompás csemege lett volna az éhező
                  tengerészfantáziának s levezető csatornája a gyilkolási ösztönnek, amely a
                  lövészárokban oly derekasan kifejlődött. Az ország agonizált, Halásznak meg
                  kellett elégednie azzal, hogy a döglött oroszlán tetemét rugdossa lovaglócsizmás
                  lábaival. A hadsereg majdnem egészben kommunista volt, a miniszterek gyáva és
                  ostoba bürokraták, a nép közönyös és az úrirend ájult. Csak az éjjeli tánciskolák,
                  a szocialista lapok szerkesztőségei, a külvárosi dalcsarnokok, a bukott lányok
                  kávéházai, a csapszékek és a pártgyűlések voltak elevenek és hangosak.</p>
               <p>A külföldi katonai bizottságok egymásután hagyták el a pestises várost. A főurak
                  nagyrésze utánuk osont, amikor lakásuk nagyrészét kisajátították a hajléktalan
                  demagógok, szökött katonák, forradalomban érdemeket szerzett hazafiak és szájhősök
                  számára. Társadalmi életről többé szó sem lehetett. Úri családok este tíz óra után
                  nem merték kivilágítani szobájukat, a kaszinókat bezárták, a régi politikai
                  klubbok elnéptelenedtek, rikkancstól, radikális ujságírótól, katonatanács és
                  pártirodák tagjaitól, parkettáncostól és kormánybiztostól fölfelé mindenki
                  gyászolt, félt, töprengett, dühöngött magában. A vidéki földbirtokosok nem tudták,
                  otthon a falujukban, vagy a főváros dzsungeljeiben bizonytalanabb-e az életük?
                  Szegények folyton vonaton ültek, amelyek kocsijáról a népköztársaság hősei
                  ellopták a párnákat, rézkilincseket, lámpásokat, függönyöket, szőnyegeket és
                  tükröket. Úgy ténferegtek e nyomorult ördögök, mint a szibériai számkivetettek. A
                  saját szegénységük, gyámoltalanságuk és reménytelenségük foglyai voltak ők egy
                  óriási börtönben, amelyet pirulva és könnyezve neveztek hazájuknak. A hivatalnokok
                  éheztek és a szociáldemokrata pártban koldultak kenyérjegyet.</p>
               <p>Csak néhány önkéntes száműzött élt Budapesten, néhány emberektől elidegenült,
                  fantaszta világba elzárkózott gymnosofista ült rendületlenül a maga szent
                  oszlopán, nem törődve az általános katasztrófával, rágódva a saját rögeszméjén,
                  mint Gudenus György, a privátdocens.</p>
               <p>Gudenus nem sokat tudott a körülötte folyó eseményekről. Matild minden nap
                  kerített számára egy karéj marhahúst, vagy libacombot. Dohánya, teája, kávéja,
                  rumos és likőrös üvegjei felett ha szemlét tartott, megelégedéssel állapította
                  meg, hogy még legalább egy esztendőre futja. Ez megnyugtatta és kibékítette.
                  Külföldön kiadott munkáiért márkával és frankkal fizettek: ebből is volt csekélyke
                  tartalékja. Ez bizakodóvá és derűssé tette. Örült annak, hogy lakása csak két
                  szobából áll, tehát be tudja fűteni s a kályha mellett, saját maga által kieszelt,
                  forgatható és tetszés szerint való szögben felállítható támlára helyezve súlyos
                  könyveit, kényelmesen olvasgatott. Meleg, puha himalája szövetből készült
                  hálóköntösben, kis zsámolyon előtte gubbasztó Matildja ölén pihentetve kiaszott,
                  csontos, köszvényes lábát, dupla szemüvegén keresztül oly kellemesnek látta az
                  életet, mint még sohasem. Hallucinációi elmaradtak. Ítélkezett maga fölött s
                  megállapította, hogy nyomorult egy féreg ő, akit az öregség, a vér lassú alvadása,
                  a fantázia halványulása, a férfiasság rohamos csökkenése kezd hasonlatossá tenni
                  azokhoz az elkocsonyásodott félállatokhoz, amelyek a tenger fenekén vegetálnak.
                  Sem erényekre, sem bűnökre nem képes többé. Csali eszmékben él s míg körülötte
                  habzik, forr, sistereg az óceán, ő száraz marad a hullámok alatt. Ezért
                  megbocsátott önmagának, akit mint embert, mint felelős társadalmi lényt, mint
                  érdeklődő és szenvedélyes férfit már eltemetett. Majdnem tökéletes boldogságot
                  talált e lassú megsemmisülés gondolatában. Ki sem nézett az ablakán, amely alatt
                  vörös katonák masíroztak dobszóval, trombitával és az internacionáléval. A
                  kémiának és a fizikának semmi köze sincs a köztársasághoz.</p>
               <p>Barátaival ritkán érintkezett. Amióta végrendeletét elküldötte Domoszlaynak, tőle
                  is elbúcsúzott. Azt nem is sejtette, hogy László mint hánykolódik a boldogság és
                  életuntság végletei között. Azt hitte, hogy minden ember eljutott oda, ahová ő.
                  Egyik a szerelemben, másik a politikában, a többi a föld, a gyár, a pénz, a
                  művészet, az irodalom kultuszában. Az ember életét szép romantikus távlatban
                  látta. Képzeletben elgyönyörködött a katonák, a fegyencek, a tolvajok, az
                  összeesküvők, a kommunisták és a prostituáltak földalatti vakondéletében; tetszett
                  neki a nyomor orgiája; a menekültek, az üldözöttek, az éhezők, az árvák
                  szenvedéseit megható regénytárgynak látta. Hugo Viktor Nyomorultjaira gondolt és
                  pompás színpadi beállításban képzelte el az egészet kályhája mellett, öreg,
                  magashátú, pehellyel párnázott támlásszékében.</p>
               <p>- Gyujtsd fel a villanyt, olvasni akarok - szólt dörmögő hangon Matildjához, aki
                  Gudenus fázós lábát buzgón dörzsölgette.</p>
               <p>E pillanatban erősen kopogtak az ajtón s Matild kétségbeesetten jajdult fel, hogy
                  a vendégek egy pillanatra sem hagyják békében a házat.</p>
               <p>- Tegnap azon síránkoztál, hogy elkerülnek bennünket az emberek, mint faluvégén a
                  hullaházat.</p>
               <p>- Gyűlölöm a kéregetőket és tolvajokat - nyafogott az asszony és kicsoszogott az
                  előszobába.</p>
               <p>Egyszerre elkiáltotta magát:</p>
               <p>- Jézus, a Domoszlay úr!</p>
               <p>Matild sírva fakadt örömében. A végrendelet óta szerelmes volt ura barátjába,
                  minden nap várta, hogy eljön és finom, választékos ruhájában, sápadt arcának,
                  lobogó szemének, lágyan zengő orgánumának, hófehér, hosszú ujjainak, vékony
                  lakkcipős lábainak eleganciájában kigyönyörködheti magát. Domoszlay az ő szemében
                  egy tágas, boltozatos, ragyogó színpompájú, aranyos és gyémántos díszű, finom és
                  előkelő világnak volt a képviselője, gyermekkori tündérmesét juttatott az eszébe
                  hercegekről, négylovas hintókról, bálokról, színházról, fehérparókás dámákról,
                  ezeregyéjszakáról, Árgyilus királyfiról... mert vastag, puha, zsíros testében
                  Matildnak egy ábrándos, falusi hamupipőke lelke pihegett. Ez volt az ő
                  romantikája, amely valamikor a férfiak karjai közé sodorta, mint ahogy a fűzfa
                  gyenge hajtását leperzseli a nyári nap és az első langyos szellő beröpíti az
                  alatta folydogáló patak habjaiba.</p>
               <p>Most elpirult és zavarában majdnem kezetcsókolt a vendégnek.</p>
               <p>Domoszlay borúsan és gőgösen haladt el mellette és észre sem vette, hogy eleven
                  emberi teremtés hajlong a szeme előtt. Egyenesen Gudenushoz sietett és
                  szenvedélyesen megszorította a kezét.</p>
               <p>- Bocsásson meg, barátom, hogy így elhanyagoltam.</p>
               <p>- Bizonyára kellemesebb és érdemesebb dolga akadt, mint a medvét az ő odvas
                  barlangjában felkeresni, - nevetett Gudenus és helyet szorított barátjának a
                  könyvektől elborított poros díván sarkában.</p>
               <p>Domoszlay sápadtabb, levertebb, idegesebb volt, mint valaha. Mélyen ülő szemeinek
                  lángja ijesztően lobogott ki árnyékos üregéből. Mozdulatai fáradtak, térdei
                  reszketők, beszéde akadozó, orgánuma rekedt volt, mint egy átdorbézolt és
                  agyonszivarozott éjszaka után. Arca beesett és fogai megnyúlva, túlságos sokat
                  ragyogtak ki vékony, vértelen ajkai közül. Gudenus rögtön észrevette, hogy
                  barátjának nincsen rendben az egészsége. Csodálkozott rajta. Ő azt hitte, hogy
                  Domoszlay mint egy finom acélpenge, örökké megtartja ruganyosságát és erejét.</p>
               <p>- Mi ujság van odakünn? - kérdezte hirtelen, nehogy nyelvére szaladjon valami
                  kellemetlen megjegyzés aggasztó színére és beteges törődöttségére.</p>
               <p>Domoszlay nem felelt, a tanár tehát komoly megfontoltsággal felemelkedett,
                  asztalához, majd szekrényéhez lépett és a szárított füvek, ócska zsinórok, apró
                  tégelyek, jegyzetekkel teleírt papírszeletek, könyvek, rumos üvegek, platinadrótok
                  és egyebek közül, türelmes kutatások után, kihalászott egy cifra pléhdobozt.</p>
               <p>- A világ legérzékibb aromája - kiáltott harsányan és diadalmasan emelte magasra a
                  teát. - Télen, kandalló mellett, forradalmi időkben - tette hozzá nevetve -
                  keresve sem találhatunk meghittebb, pikánsabb, szenzációsabb fajtát. Ez
                  gondolatokat kelt, mint egy okos könyv; érzéseket támaszt, mint egy jó zene;
                  izgatja a fantáziát, mint egy szép asszony mosolya. A világ legtartalmasabb teája;
                  ópiumevők, morfinisták, megrögzött iszákosok, szerencsétlen szerelmesek, meg öreg,
                  köszvényes hajótöröttek egyetlen menedéke.</p>
               <p>- Jó hangulatban van, György - mosolygott kényszeredetten Domoszlay és fáradtan
                  nézte barátja szorgoskodását.</p>
               <p>- Matildka! - kiáltotta hajlékony, hosszasan elnyujtott hangsúllyal a tanár,
                  mintha a svájci havasok egy meredek csúcsáról kiáltana át szócsövön a szomszéd
                  magaslatra.</p>
               <p>Matild beperdült, de tüntetőleg hátat fordított a vendégnek. Már neheztelt rá és
                  gyűlölni kezdte sértett szerelmében.</p>
               <p>- A villamos teafőzőt, fiam.</p>
               <p>Gudenus milligrammos pontossággal kimérte a megfelelő adagot, amelyet homokóra
                  segítségével, pillanatnyi precízitással párolt az ezüst kanna forró vizében.
                  Közben pedig ömlött a szájából a szó:</p>
               <p>- Nem is képzeli ön, mily fontos az, hogy a teából mennyit, hogyan, milyen
                  edényben, mikor és milyen hangulatban főzögetünk. A teát sose bízza a cselédségre.
                  Egy csésze teában benne van nemcsak a tea karaktere, hanem azé is, aki készítette
                  és azé is, aki issza. A festék-, zamat- és illatanyagokból éppen csak annyit
                  szabad felhasználni, amennyi dukál. Olyan ez, mint minden szépség, öröm és
                  gyönyörűség a világon... olyan, mint a szerelem. Mutasd meg nekem, melyik teát
                  szereted és én megrajzolom a jellemedet. Megmondom, hogy adóhivatalnok vagy-e,
                  vagy csendőrtiszt, gyapjúkereskedő vagy filológus. Megállapítom, hogy a könnyű kis
                  kalandokat kedveled-e, vagy mély szenvedélyeknek vagy az áldozata. Hogy első
                  látásra beleszédülsz-e a démon karjaiba, vagy szerelmed lassan érik, mint a Lótusz
                  virága, amely száz esztendeig szunnyad levélburkában, s amikor kinyílik,
                  ágyúlövéshez hasonló robbanás kíséri a misztériumot.</p>
               <p>- Irígylem önt - mondta dideregve Domoszlay és furcsán kémlelte barátját, ahogy
                  hajszálcsövek, vonalzók, számológépek és színes üvegcsék között kísértetiesen
                  operált a teával, mint egy méregkeverő patikus vagy aranycsináló mágus.</p>
               <p>- Itt a tea! - diadalmaskodott néhány perc elteltével amaz, s dupla szemüvegén
                  keresztül kéjjel nézegette a lámpa elé tartott pohár aranysárgán csillogó
                  tartalmát. Aztán visszaült a karszékébe és kérdőleg nézett Domoszlayra.</p>
               <p>- Nagy baj van barátom - fakadt ki László reszkető, türelmetlen hangon. - Félek,
                  hogy megbetegszem.</p>
               <p>- No, no - csitította a tanár. - Már megint valami sexuális csömör. Még mindig
                  nincs meg az igazi. Eh, hagyja abba a kereséseket. Jöjjön hozzám kémiát és
                  elektromosságot tanulgatni. Most például azon kísérletezem, hogy mint lehetne
                  magas feszültségű, villamos áram segítségével...</p>
               <p>- Eh, mi közöm nekem az elektromossághoz - szakította félbe Domoszlay - útálom az
                  életemet.</p>
               <p>Gudenus hallgatott, Domoszlay fáradtan zihálva simította végig gyér haját
                  gyöngyöző halántékán. Küzdött önmagával. Érezte, hogy férfiatlan, ízetlen,
                  nevetséges és gyengeségi rohama most bele fogja kergetni olyan közlékenységbe,
                  amelytől undorodik. De nem tudott megszabadulni annak a vágyától, hogy vénasszony
                  módjára fecsegjen és panaszkodjék. A lelkében ágaskodó második énje erősen
                  tiltakozott minden gyengeség ellen, de azt is látta, hogy már odáig süllyedt, ahol
                  vége az önuralomnak. Szánalmasan siránkozott.</p>
               <p>- Nyolc, kilenc hónapja rabja vagyok egy alacsony és szégyenletes
                  szenvedélynek.</p>
               <p>- Szerelem.</p>
               <p>- Ha úgy nevezi, legyen.</p>
               <p>- Nem kell a szót kerülgetni. Ismerem.</p>
               <p>Domoszlay felugrott.</p>
               <p>- Jól záródik az ajtaja? Nem szeretem, ha a cselédség...</p>
               <p>- Legyen nyugodt. Emberfia nem hallhatja, csak én.</p>
               <p>- De a gazdasszonya...</p>
               <p>- Az nem ember.</p>
               <p>Domoszlay mégis megnézte az ajtót. Künn dühös dohogással, fújva, mérgelődve valaki
                  ellépett az ajtó mögül.</p>
               <p>- Nos, tehát ön szerelmes.</p>
               <p>- Legyen. Nyolc-kilenc hónapja nem volt összesen tíz boldog félórám.</p>
               <p>- Ez elég. Mert nekem csak perceim voltak. Goethének egyetlen félórája sem, Michel
                  Angelonak, Beethoven-nek egyetlen perce sem. Schopenhauer, Musset...</p>
               <p>- Ez engem nem vígasztal - vágott közbe Domoszlay, mert megijedt, hogy most
                  mindjárt húsz történelmi példa zuhan a nyaka közé a boldogtalan szerelmekről.</p>
               <p>- Hallgasson meg, György, s aztán adjon orvosságot. Szerelmes vagyok, de útálom a
                  szerelmemet. Minden csepp vérem tiltakozik beteg rögeszméim, patológikus
                  kényszercselekedeteim, eszeveszett féltékenységem, gyerekes képzelődéseim és
                  dühöngő vágyaim ellen.</p>
               <p>- Ez az öntudat kettéhasadása. Ismeretes kórállapot. Az első autor...</p>
               <p>- Nem diagnózist, hanem orvosságot kérek! - kiáltotta ingerülten Domoszlay. -
                  Azzal kezdődött a komédia: az öntudat kettéhasadásával - tette hozzá kitörő
                  gúnyos nevetéssel. - Később beadtam a derekamat. Egészen elsüllyedtem és buta,
                  állati megelégedettségbe aljasultam. Boldog voltam, hogyha kínzó nyugtalanságomat
                  hetenként egyszer a mámor borával elaltathattam. Nem akarom részletezni...</p>
               <p>- Felesleges. Tudom. Útja a gyógyulásnak.</p>
               <p>- Elismerem. Ez lett volna a legbiztosabb út...</p>
               <p>- Hogy a szerelem kiélje önmagát.</p>
               <p>- Hogy örökké tartson.</p>
               <p>- Hogy elpárologjon... Ez azonban egyre megy.</p>
               <p>- Bánom is én. A lényeg az, hogy egy idő óta nem tudok a közelébe jutni.
                  Elhagyott. Kiadta az útamat. Megúnta. Befejezte.</p>
               <p>- Vegye vissza. Akarja erősen!</p>
               <p>- Hiába erőlködöm. Nem is tudom, hogy hány hete találkoztunk utoljára. Már akkor
                  kedvetlen volt és szégyenlős. Sietett. Terhére voltam, észrevettem.</p>
               <p>- Szeszély. Ilyenek a nők.</p>
               <p>- De nekem szerelem kell, nem szeszély.</p>
               <p>Domoszlay észrevette, hogy úgy siránkozik, mint egy cserbenhagyott operai
                  táncosnő. Dühbe jött és a térdére csapott. Valamivel mentegetni igyekezett
                  magát:</p>
               <p>- Lehet, hogy ennek a levegőben úszó millió apró katasztrófa az oka. A ma és
                  holnap bizonytalansága. Az élet üressége, értelmetlensége. Az undorító
                  közviszonyok. A háborús és forradalmi pszichózis. Körülöttünk a kloakából új
                  erkölcsi bacillusok gőzölögnek és mi tébolydában élünk valamennyien. Új hitet, új
                  világot, új erkölcsöt, új Istent harsog fülünkbe az új emberek üvöltő csordája és
                  bennünk elnémult a régi hit, kiaszott a régi erő, elfonnyadt a régi erkölcs,
                  kialudt az uralkodásra, államvezetésre, parancsolásra, munkára való régi készség
                  és elhagyott a régi, büszke, magyar Öregisten. Becstelen kéjencek, öreg tacskók,
                  puha vénasszonyok, érzelgős mosogató lányok, hisztérikus színésznők vagyunk.</p>
               <p>Gudenus egy csésze teát tolt vendége elé és szomorúan ingatta a fejét.</p>
               <p>- Gyengeségeink gyökerei mélyebbre nyúlnak vissza barátom. A 19. század végén
                  született emberek természetrajzi adottságokat hoztak magukkal a világra. Már az
                  anyjuk méhében el volt döntve a sorsuk. Ehhez járult a nevelésük és az örökség,
                  amelyet szellemi atyáiktól kaptak. Most gondolkodom egy takaros kis essayn: a
                  századvégi ember természetrajza. Húsz fejezetre oszlik. Az első fejezet...</p>
               <p>- Nem, nem, most nem volna türelmem végighallgatni önt - ijedezett Domoszlay. -
                  Most arról van szó, hogy úgylátszik örökre elhagyott.</p>
               <p>- Csak magától függ, László.</p>
               <p>- Hiszen, ha éntőlem függne! De nem tudok már sem akarni, sem nem akarni. Beteg
                  vagyok, Györgyöm... ez a valóság. Hívni akarom, de tiltja a büszkeségem; le akarok
                  mondani, de nem bírják az idegeim. Az igazság az, hogy sem vele, sem nélküle nem
                  tudok élni.</p>
               <p>- Aristophanes mondta ezt a Lysistrata...</p>
               <p>- Bánom is én Aristophanest... Azóta folyton ámít és színlel. Azt írja, hogy
                  beteg. Máskor az ura zsarnokoskodik. Világosan látom, hogy álnok, hiú, önző,
                  romlott kis bestia.</p>
               <p>- Nem baj. Asszonyba és nem carlyli jellemóriásokba szoktunk belebolondulni. Hanem
                  én azt mondom, hogy más baj van itten, önnek nincs rendben az idegrendszere. De
                  ennek nem a szerelem az oka.</p>
               <p>- Apámat kivéve, minden ősöm mártírja volt a szerelemnek.</p>
               <p>- Az lehet. Önnél is tragikus végzet a szerelem. Ön azok közé az emberek közé
                  tartozik, akik hajlamosak a szerelmi neuraszténiára. Vannak, akik ezt meg sem
                  értik. A tudós nem érti a költő érzéki vízióit, a költő a bölcsész örömét a
                  dedukciókban. A harcosnak hiába beszélnek a csillagpályák szépségéről, a
                  csillagásznak a kereskedelem és banküzlet örömeiről. De önt mégis a modern
                  kultúra, a dologtalanság, a túlvérmes fantázia tette tönkre, nem pedig a
                  szerelem.</p>
               <p>- Lehet, - nyögte keservesen László - és én gyűlölöm magamat és ha nem volna
                  feleségem, kislányom és nem félnék, hogy nekik még valaha szükségük lesz
                  reám...</p>
               <p>- Ostobaság - tiltakozott Gudenus. - Az életet nem azért kell élni, mert szép,
                  hanem mert a halál buta és vak és semmit sem jelent. Önnek kíváncsinak kell lenni
                  arra, hogy mi lesz a családjából, az országból, az emberiségből és főleg
                  önmagából. A szerelmi hóbortoknak pedig egyetlen orvossága a tökéletes fatalizmus.
                  Ez ellen úgyis hiába védekezünk. Éljen vele, mellette, benne, nélküle, ahogy
                  lehet, de ne higyje el, hogy nincs egyéb dolog a világon, mint az ő szerelme. Itt
                  van például az elektromosság.</p>
               <p>Domoszlay bosszúsan ütötte fel a fejét.</p>
               <p>- György, maga gúnyolódik velem. De megérdemeltem.</p>
               <p>A tanár élénken tiltakozott.</p>
               <p>- Ó, én korántsem becsülöm kevésre a szerelem zsarnoki hatalmát. Éppen ma
                  olvasgattam a bibliában Sámson és Delila történetét. Akarja hallani e gigászi
                  fickó szomorú históriáját?</p>
               <p>László a maga ellen való ádáz küzdelemben kimerülve, bágyadtan hajtotta hátra a
                  fejét. Nem bánta most már, akármi történik körülötte, csak még egy kissé ülhessen
                  nyugodtan a díván sarkában és minél több teát önthessen magába.</p>
               <p>- Töltsön még egy csészével, sok rumot is bele.</p>
               <p>Valamivel könnyebb lett a szíve, mert kibeszélte magát. Gyengének és közönségesnek
                  mert mutatkozni és ez feloldotta lelkében a feszültséget, amely hónapok hosszú
                  sora óta majd megrepesztette a véredényeit.</p>
               <p>- Mondja el a bibliai Herkules tragédiáját.</p>
               <p>- Tudja-e László, hogy a világ legmodernebb könyve a biblia - kiáltott Gudenus s
                  lelkesedésében néhány telt üvegcsét lesodort a könyökével. - Nincs az az
                  analitikus regény, amely élesebb megfigyelésekkel, mélyebb emberi dokumentumokkal
                  világítana bele a lélektan mélységeibe, mint ez a mennyei módon naiv és ördögi
                  ismeretekkel megírt hősköltemény.</p>
               <p>...Az előszobából zűrzavaros hangok feleselése szűrődött be a dolgozóba. Matild
                  asszony selypítő, dühös rikácsolással kergetett el egy kéregető katonát.</p>
               <p>A katona kommunizmussal, proletárdiktatúrával, katonatanáccsal, kerületi
                  munkabírósággal fenyegetődzött, mankójával dühösen verte a padlót, emlegette a
                  vörös gárdát, amely útban van Oroszország felől, forradalmi törvényszék után
                  kiabált, amely a népnek fogja kiszolgáltatni a gazdagokat.</p>
               <p>- Takarodjék innen, részeg csavargó! - kiabálta a gazdasszony.</p>
               <p>- Katona vagyok, harctéri sebesült, százszázalékos rokkant, a kommunista párt
                  tagja! - dicsekedett a férfihang és cifra káromkodásokkal ismételgette rangját és
                  méltóságát. Aztán kicsúfolta a gazdasszony vörösre festett arcát, gömbölyű hasát
                  és vékony lábait, megjósolta neki, hogy elrekvirálják a lakását, a fehérneműjét,
                  az aranygyűrűjét.</p>
               <p>- Az akasztófán fogod befejezni bitang életedet! - mondta kétszer, háromszor aljas
                  röhögéssel.</p>
               <p>Aztán kopogott a mankó, úgylátszik a katona felszedte sátorfáját, de útközben
                  földosztással, kézigránáttal, rohamkéssel és vérfürdővel fenyegetődzött, - benn a
                  szobában pedig Sámson és Deliláról beszélgettek.</p>
               <p>- Beszéljen Sámsonról, - könyörgött Domoszlay és az esze Delilán járt, azon a
                  hatalmas és alávaló kis némberen, aki a földkerekség legerősebb emberét úgy
                  vonszolta a vágóhídra, mint egy ijedt kis kecskegödölyét.</p>
               <p>- Világos, hogy a Bírák könyvének 13-16. része Sámsonban a férfiúi nagyság és
                  férfiúi tragikum legmagasabb típusát akarta megszemélyesíteni. A biblia, mikor a
                  naív időkhöz mérten, Sámsonban a mérhetetlen testi erőt hangsúlyozza, ezzel
                  nyilvánvalóan a legnagyobb, legszebb, legbölcsebb, leghatalmasabb és
                  legtiszteletreméltóbb embert akarja szimbolizálni. Születésébe maga az Úr is
                  beleavatkozott, tudtára adván apjának, Manoahnak, hogy az Ég rendkívüli kegyelme
                  adja őt a népnek és ő kezdi majd megszabadítani Izraelt a filiszteusok kezéből. Az
                  Egekben is ünnepnap volt Sámson születésnapja s a kisgyermek fölött maga az Isten
                  őrködött, hogy belőle a legtökéletesebb emberpéldány váljék, a legnagyszerűbb
                  férfi, aki földi anya méhéből napvilágot láthat. És Sámson felnövekedék és megáldá
                  őt az Úr és a daliás legény lement a pogányok földjére, Timnátba, hogy
                  beteljesítse az Isten rendkívüli küldetését. Milyen szép lehetett az az ifjú! A
                  pogányok városában minden asszony utána nézett a szélesvállú, ragyogófürtű,
                  feketeszemű, és délcegjárású legénynek. De ő nem néz se jobbra, se balra, mert ő
                  Istent hordozza a keblében és pillantása az Eget keresi, ahonnan küldetett. Lába
                  alatt nyögve reszket a föld, az olajfák sötéten bókolnak az Úrküldötte
                  jövevénynek, a madarak ijedten rebbennek szét e remek ember közeledtére, nehéz
                  félelem dobbantja meg a filiszteusok szívét és sötét előérzetek gyötrik Izrael
                  népének zsarnokait. De kiderül, hogy soha olyan léhűtő, vidám, korhely csavargó
                  nem járt ezen a földön, mint Sámson, ragyogó és humoros elődje minden éhenkórász
                  kalandornak, tréfás, nótás, táncos és verekedő kóbor hőse egy középkori olasz vagy
                  francia lovagregénynek. Csak idegenek között találja jókedvét és meglátván egy
                  kívánatos asszonyt a pogányok között, mint igazi könnyelmű és impresszionista
                  bohém, nyomban feleségül veszi. Az asszony megcsalja őt. Mert az asszonyoknak csak
                  addig imponál a férfi, míg nem látták őt vágyban, gyönyörben és szenvedésben
                  vonaglani és ameddig nem bizonyosak az ő szerelméről.</p>
               <p>Domoszlay szivart kért az öregtől, mert szivarjai neki voltak a legjobbak egész
                  Európában.</p>
               <p>György kiválasztott egy gyönyörű példányt s azt mondta, hogy ezután a tea után
                  egyedül ez a szivar élvezhető annak rendje és módja szerint. Aztán folytatta:</p>
               <p>- Sámson borba és verekedésbe fojtotta bánatát. Elpanaszkodott apjának és anyjának
                  s e becsületes és higgadt öregek sírva kérték őt, hagyja el a filiszteusokat,
                  vegyen magának rendes, dolgos, erkölcsös és hűséges nőt Izrael népéből és éljen az
                  ő magasztos emberi hivatásának. Sámson pedig visszament hűtelen feleségéhez, hogy
                  újra bekönyörögje magát az ő hálószobájába. De az asszonynak már új férje volt és
                  Sámson bánatában, dühében és szerelmében felgyujtá a filiszteusok gabonáját, az
                  álló vetéseket, a szőlőket és az olajerdőket. Végigszáguldott a pogányok földjén
                  és ezer embert veszített el kegyetlen elkeseredésében.</p>
               <p>- Mint egy shakespeari dráma, - jegyezte meg Domoszlay.</p>
               <p>- És történt azután, hogy a Sorek völgyében Sámson megszeretett egy asszonyt,
                  akinek neve Delila volt. És itt kezdődik a ragyogó lélekanalízis, amely az isteni
                  humor legsugárzóbb derüjében mutatja be a férfi gyöngeségét és az asszonynak a
                  férfi fölött való ellenállhatatlan hatalmát. Delila el akarja veszejteni Sámsont.
                  Minden áron meg akarja tudni emberfölötti erejének titkát. És megkérdezi tőle,
                  mivel kellene téged megkötözni, hogy elbánhassanak veled?</p>
               <p>- Mily naiv és átlátszó asszonyi gonoszság.</p>
               <p>- Sámson is átlátott a szitán és léprecsalta az ő gonosz kis bestiáját. És felele
                  neki: “Ha megkötöznek hét nyers gúzzsal, melyek még meg nem száradtak, akkor
                  elgyengülök és olyan leszek, mint más.” Delila megkötözte őt és a filiszteusok
                  rárohantak, mint leláncolt bikára a kutyák. Sámson pedig egy mozdulattal széttépte
                  kötelékeit és szomorúan szemébe nézett Delilának.</p>
               <p>- Öklének egy csapásával kellett volna agyonzúznia a becstelen némbert!</p>
               <p>- Csakhogy akkor Sámson nem lett volna igazi férfiú, - nevetett György. - De
                  Sámson férfiú volt és megbocsátott Delilának. És még azután kétszer megbocsátott.
                  És még szemrehányást sem tett az ő asszonyának. Mert a férfiak mindig
                  megbocsátanak annak az asszonynak, aki nélkül nem tudnak élni.</p>
               <p>- És az asszonyok? - kérdezte László.</p>
               <p>- Delila nem bocsátott meg Sámsonnak soha. Az asszonyok csak azzal szemben
                  könyörületlenek, akit megbántottak. Delila sírva fakadt dühében és szemrehányást
                  tett neki: hogy mered azt mondani nekem, hogy szeretsz, mialatt szívedben titkod
                  van előttem? Háromszor szedtél már rá engem és nem mondtad meg, hogy miben van a
                  te nagy erőd. Így beszélt Delila, vakmerőn, gőgösen, bízva abban az égbekiáltó
                  ostobaságban, amelynek ködébe belebonyolódik a szerelmes férfi és elsüllyed benne
                  mindörökre. Háromszor hívta Sámson fejére a halált és semmi sem volt bizonyosabb,
                  minthogy minden csók, minden részeg éjszaka, minden simogatás és minden szerelmes
                  szemrehányás mögött ott ólálkodik a férfi borzasztó végzete: elpusztulni
                  gyalázatban, szégyenben, becstelenségben, nevetségességben, egy asszony
                  gonoszságának nem is leplezett, szinte cinikusan kérkedő, a józan ésszel egyenesen
                  gúnyolódó piszkos frivolitásában. Sámson egy ideig keményen tartotta magát, végre
                  Delila elhatározta, hogy kijátssza a minden asszonyok legvégsőre tartogatott
                  utolsó kártyáját. Sámson lábai elé borult és sírt: - most már bizonyos vagyok
                  benne, hogy nem szeretsz, mert ha szeretnél, nem tudnál tőlem semmit megtagadni.
                  Nincs az a férfi, aki be ne akarná bizonyítani szerelmét, amelyet amúgy is úntig
                  tud az ő szeretője. És Sámson odahajtotta fejét az asszony ölébe, mint ahogy a
                  bárány alázatosan lefekszik a kés alá. Sámson története azt jelenti, hogy nincs az
                  a nagyszerű férfi a világon, kit a legegyügyűbb asszony be ne tudna fogni az ő
                  primitív, rozoga és piszkos diadalszekerébe.</p>
               <p>- Hát mit tegyen a férfi? - kérdezte Domoszlay elpirulva.</p>
               <p>Gudenus harsányan újjongva, percekig hahotázott:</p>
               <p>- Mit tegyen? Mit tegyen? Bontsa ki fürtjeit és feküdjék Delila ollója alá! Ez a
                  legokosabb, amit tehet, mert Hermes úgysem tud megbirkózni Aphroditeval. Még egy
                  csésze teát? - kérdezte aztán elkomolyodva s már kapcsolta a kontaktust, hogy egy
                  újonnan felkutatott pompás keverékkel kínálja meg vendégét. - Sohase igyék
                  egyfajtából két csészével, uram. Rengeteg sokat veszít, ha nem ad alkalmat
                  nyelvének, hogy a zamatok és illatok között kifejthesse differenciáló képességeit.
                  Még egy csészével készíthetek? Nagyon jó.</p>
               <p>- Köszönöm, nem kérek ma többet, kissé kábult vagyok és ideges, útálom a teát.</p>
               <p>- Ez már komoly szimptóma, - ütötte fel fejét Gudenus és dupla szemüvege fölött
                  megrőkönyödve bámult barátjára.</p>
               <p>- Haza megyek, György, ha megengedi.</p>
               <p>*</p>
               <p>Ahogy Domoszlay eltávozott, Gudenus pár percig ülve maradt és azon elmélkedett,
                  hogy a legderekabb emberek elbotlanak egy parányi kavicson, amely száguldó
                  paripájuk patkója alá került. De belátta, hogy ezen nem lehet segíteni. Ilyen kis
                  botláson már birodalmak is elsüllyedtek. Domoszlayt azonban szánta és aggódott a
                  sorsán.</p>
               <p>- Ez az ember rohamosan pusztul, - összegezte magában szomorúan. - Kár érte
                  nagyon.</p>
               <p>Néhány percig a tűzbe bámult és szórakozottan hallgatta Matild panaszos előadását
                  a részeg rokkant katonáról.</p>
               <p>- Szép magyar fajta pedig - szólt önkéntelenül hangosabban.</p>
               <p>- Kicsoda? - kérdezte naiv színleléssel a gazdasszony.</p>
               <p>- Mi közöd hozzá? - vágott vissza gorombán a tanár, mert megijedt, hogy Matild
                  figyelmét rátereli érdekes és hódító barátjára.</p>
               <p>E pillanatban durva kezek zörgették meg az előszoba ajtaját. Matild morogva
                  nyitotta a kilincset. Két részeg katona lódult be a küszöbön. Az egyiket mindjárt
                  megismerte Matild. A kéregető mankós.</p>
               <p>- Gyilkosok, tolvaj fosztogatók! - sikoltott fel ösztönösen a gazdasszony,
                  Gudenusra gondolt és egész hatalmas testével elébük állt a tolakodóknak.</p>
               <p>- Hallgass, vén boszorka - dörmögte a rokkant és rohamkésével mellbeszúrta az
                  asszonyt.</p>
               <p>Aztán berontottak Gudenus szobájába. Egy pillanatra meghökkentek a hórihorgas,
                  sovány, borotválatlan, pápaszemes, hálókámzsás férfi láttára. Egymásra néztek és
                  elsápadtak.</p>
               <p>- Mit akarnak vitézek? - kérdezte közönyösen a tudós. - Hol van a gazdasszony?</p>
               <p>A két katona egymást taszigálta előre. Közben feldöntötték a teafőzőt és
                  belegabalyodtak a villamos vezeték zsinórjába.</p>
               <p>- Mit csinálnak, szerencsétlenek? - kiáltott rájuk Gudenus. - Összetörik a
                  műszereimet.</p>
               <p>- Eh, - szisszent fel a mankós katona barátja, egy húszesztendős, forradásos arcú,
                  vörösképű suhanc. - Az ördög vigyen el a szerszámaiddal együtt!</p>
               <p>Odaugrott a tudós elé, felemelte kését és, beleszúrta Gudenus hosszú, fehér,
                  kékeres, csupasz nyakába. A vér magas ívben szökkent fel a megnyitott ütőérből.
                  Gudenus tágrameresztette a szemét, hörgött egyet, felállt, levegő után kapkodott,
                  kimondhatatlan csodálkozással széttekintett, kinyitotta a száját, valamit mondani
                  akart, de hirtelen egész hosszában elvágódott, orrára esett, lerántotta az asztal
                  terítőjét, a lombikokat, a vonalzókat, a teásdobozt, a poharakat, az üvegcsöveket
                  és kezét szétterjesztve, homlokából, orrából, szájából, nyakából ömlő vérébe
                  fulladva, elterült a földön.</p>
               <p>- Matild, Matild! - hörögte végső erőfeszítéssel és meghalt.</p>
               <p>A katonák rémülten nézték egymás fakó ábrázatát.</p>
               <p>- Ez meghalt - nyögte a mankós sápadozva.</p>
               <p>- Az asszony is - felelt a másik, - azt pedig te szúrtad le, komám.</p>
               <p>- Eh, piszkos gazemberek voltak mind a ketten, - reszketett a mankós kékfehér ajka
                  és érezte, hogy hirtelen kijózanodik a halál közelségében.</p>
               <p>Aztán mindketten egyet gondolva, keresgélni kezdtek a szekrényekben.</p>
               <p>- Ha már így esett, lássuk, mi van itten zsákmány?</p>
               <p>Összeszedték a likőröket, a platina és aranyrudacskákat, a forrasztó tégelyeket, a
                  körzőket és vonalzókat, amiket ezüstnek néztek hirtelenében.</p>
               <p>- Aha, pénze is volt a vén uzsorásnak - szólt nevetve a rokkant és mankója
                  kísértetiesen kopogott a megmerevedett holttest körül.</p>
               <p>Végül nekibátorodtak, lehúzták a halottak újjáról a gyűrűt, elvették Gudenus
                  óráját, láncát és aranykeretű szemüvegét. Matild füléből kitépték a függőket.</p>
               <p>- Siessünk, mert meglephetnek, - suttogta a fiatalabbik.</p>
               <p>- Hát aztán? - hencegett a mankós. - Mi a nép ítéletét hajtottuk végre e
                  gazembereken.</p>
               <p>A másik elszégyelte magát. Ő is bátor és hetyke akart lenni mindenáron. Egy üveg
                  sartrőz nyakát leütötte és félig kihörpintve az édes, erős italt, komoly arccal,
                  fontoskodva, gyászbeszédet mondott a halottak fölött:</p>
               <p>- Úgy kell nekik! Így vesszen el minden ellensége a népköztársaságnak! Ez legyen a
                  sorsa minden ellenforradalmár nyárspolgárnak.</p>
               <p>Hónuk alá csapták zsákmányukat és büszkén hagyták ott a két emberi testet, vérben
                  fagyva, mozdulatlanul, a halál békés boldogságában.</p>
               <p>A rokkant katona mankója túlvilági borzalmassággal kopogott a sötét hátsó feljárat
                  gránitlépcsőfokain...</p>
               <p>...Másnap a lapokban misem volt olvasható a gyilkosságról, mert ámbár egyéb
                  szabadságok között korlátlan volt a sajtószabadság is, de a szerkesztőségek nem
                  merték megbántani a népköztársaság katonáit, mert féltek, hogy lerombolják a
                  nyomdájukat.</p>
               
            </div>
            <div type="chapter">
               <head>
                 IX. Neurasthenia gravis.
               </head>
               <p>Domoszlay még mindig várta a meghívást a szerdai találkozásra, ámbár voltak
                  pillanatai, amikor tisztán látta, hogy Eliz nem szereti többé. Az asszony
                  végképpen szakítani akar és már szakított is, a szakítás legkomolyabb, legzordabb
                  és legkevésbé félreérthető formájában: szó nélkül, jelenetek nélkül, búcsú és
                  ünnepélyesség nélkül. Egyszerűen abban hagyta. A Domoszlay-háznak feléje sem
                  nézett többé. Horváth Géza tanár telefonált, hogy a felesége beteg, köszöni a
                  kondíciót, nem hiszi, hogy egyhamar elmehet tanítani.</p>
               <p>Domoszlay úgy érezte, hogy idegein lassan a szenvedés és elkeseredés
                  érzéketlensége olvad szét, mint ahogyan a hóban fetrengő ember elkábul a megfagyás
                  dermesztő kéjében.</p>
               <p>Gyakran ölébe vette Vilmácskát és iparkodott komoly és szerető családapa lenni.
                  Megnézte leánykája játékait, kis könyvtárát, amelyet apjától örökölt s
                  szenvedéllyel rendezgetett. Megdícsérte az új bundát, amelyet ugyan már két
                  hónappal előbb hozott haza a szabónő, de László eddig elfelejtett észrevenni.</p>
               <p>Vilmácska magánkívül volt a boldogságtól, hogy atyja oly szívesen és érdeklődve
                  foglalkozik vele. Szüntelen csacsogott, mint egy megbódult kis madár, de egyszer
                  csak félrehúzta a száját, elhallgatott és sértődötten leszállt Domoszlay
                  térdéről.</p>
               <p>- Apukám, te nem is hallgatsz rám.</p>
               <p>És kiment a szobájából, mint egy királynő, aki ellen felségsértést követett el a
                  miniszterelnöke.</p>
               <p>- Anyja leánya - gondolta Domoszlay és ő is elvonult a szobájába. Egész nap
                  ténfergett fel és alá, egy-egy könyvet leemelt a polcról, kinyitotta, unalmasnak
                  találta s visszatette. Megnézett egy képet, temérdek hibát fedezett fel rajta.
                  Egész berendezését szegényesnek, ízetlennek, hivalkodónak, esetlennek találta.
                  Leült, fájt minden tagja, felállt, járkált, elfáradt, lefeküdt a dívánra, bámulta
                  a mennyezetet, lehúnyta a szemét, éhséget érzett, temérdek szivart szítt el
                  egymásután, két-három csésze teát, egy kis konyakot, sok-sok feketekávét ivott, az
                  felizgatta, nagy adag brómot szedett, ami elkábította. Így ment ez újra két
                  napig.</p>
               <p>Közben lassankint híre terjedt a városban Gudenus halálának. A szobaleány mesélte
                  Domoszlaynénak, aki egy ideig habozott, hogy elmondja-e férjének a rablógyilkos
                  merényletet. Eleinte jobbnak vélte eltitkolni, de amikor eszébe jutott, hogy az
                  öregúr Lászlót kérte fel végakaratának teljesítésére, felébredt benne a
                  kötelességérzés.</p>
               <p>László megdermedve hallgatta a tragédiát. Elment a Rózsa-utcába, felszaladt a
                  második emeletre és remegő kézzel nyomta meg a kilincset. Ismeretlen arcok
                  fogadták a kérdezősködőt.</p>
               <p>- Gudenus doktor, egyetemi magántanár? Nem lakik itt kérem.</p>
               <p>A belső szobából víg gramofón-hangok repedt sikoltozása hallatszott. Leányok
                  kacagtak és trillázva kísérték az ocsmány orfeumkuplék melódiáját. Domoszlay
                  letámolygott a házmesterhez... Ott megtudta, hogy Gudenust és gazdasszonyát a
                  gyilkosság után következő reggel elvitték a törvényszéki orvostani intézetbe,
                  felboncolták őket és konstatálták, hogy gázmérgezés ölte meg a
                  szerencsétleneket.</p>
               <p>- Tetszik tudni - súgta a házmesterné bizalmasan, - most nem tanácsos kikezdeni a
                  hadsereggel.</p>
               <p>Aztán eltemették őket a köztemetőbe.</p>
               <p>- Bizony, szegényeknek nem volt éppen fényes a temetésük. Pap sem volt, kántor sem
                  énekelt. Csak én kísértem magam a koporsót, én nagyon szerettem a boldogultat.
                  Bőven adta a borravalót; igen finom úr volt az istenadta. Csak a gazdasszonya nem
                  volt hozzávaló, ámbár most már mindegy, az is meghalt, az Isten nyugosztalja. A
                  föld alatt minden ember egyforma.</p>
               <p>- Hol van a sírja? - kérdezte László és meg-megrándult az arca.</p>
               <p>- Azt biz én nem tudom megmondani. Messze a temető végén, ezer meg ezer egyforma
                  domb között, ki tudná megjegyezni? A temető-irodában megmondják bizonyosan.
                  Ingyenes sírhely a szegények parcellájában. Mindegy már neki, az Isten
                  nyugosztalja.</p>
               <p>- A holmija?</p>
               <p>- Másnap a lakást elrekvirálták, a holmit bizony széthordták a temetkezési
                  emberek... mit tudom én uram? - felelt zavartan az asszony és kötényével a szemét
                  törülgette. - Haszontalan lim-lom volt az instálom, csupa szemét és üvegcserép.
                  Furcsa ember volt a boldogult, az Isten nyugosztalja.</p>
               <p>Domoszlay csendesen hazaballagott, lelke annyira tele volt diszharmóniával, hogy
                  nem tudta, mitévő legyen. Mit tegyen a végrendelettel? Eszébe jutott az öreg
                  parasztasszony szava: most már úgyis mindegy, az Isten nyugosztalja.</p>
               <p>- Szegény öreg barátomat, az ország egyik legzseniálisabb emberét eltemették a
                  szegények parcellájába, holttestét pap nem kísérte, és a végtisztességen egy
                  parasztasszony képviselte a nemzetet. A nemzet most nem mer kikezdeni a
                  hadsereggel - közölte feleségével, ahogy hazatért a lakására.</p>
               <p>Hedvig sírva fakadt és égő gyűlölettel nézett az ég felé. Arra gondolt, hogy
                  meghalni nem nehéz, de ha őt is így temetik el...</p>
               <p>Néhány percig szótlanul néztek egymásra. Domoszlaynak is az jutott eszébe, hogy ma
                  Gudenus, holnap más, talán éppen egy Domoszlay... Azonban mind a ketten csak
                  Gudenust sajnálták, ők maguk nem féltették az életüket. Mindkettőjüknek volt rá
                  oka bőven, hogy vakmerő halálmegvetést merítsenek az életuntságból.</p>
               <p>László minden gyászoló érzésén, minden szomorú gondolatán, a halál közelében
                  felébredt minden sötét világgyűlöletén át meg átszövődött a maga szerelmi
                  nyugtalansága.</p>
               <p>Leroskadt egy székre és észre sem vette, hogy felesége kiment a szobájából.
                  Mozdulatlanul nézett a levegőbe, mint egy halott, akinek nyitva maradt a
                  szeme.</p>
               <p>Csengettek...</p>
               <p>Domoszlaynak megdobbant a szíve, mert egy fanatikus sejtelem nyilalt keresztül az
                  öntudatán. Érezte, tudta, egész lelkét áthasította az a gondolat, amiért
                  titokban napok óta reménykedett: hogy Eliz jön bocsánatot kérni, kimagyarázkodni,
                  jelét adni annak, hogy így ő sem bírja tovább. Természetesnek találta e
                  pillanatban, hogy Eliz éppen úgy szenved, mint ő. Egészen megfeledkezett arról,
                  hogy már végleg megállapította az asszony közönyét, léhaságát vagy kiábrándulását.
                  Most úgy érezte, hogy a maga nagy szenvedélye nem lehet egyoldalú. Ez éppen olyan
                  őrült, gyerekes és lehetetlen feltevésnek látszott, mint az, hogy az urába vagy
                  másba lehessen szerelmes. Maga rohant ajtót nyitni és a pillanat ama kis tört
                  része alatt, amíg átfutott az előszobán, végiggondolta a fogadtatás, a szemek
                  beszéde, a kézszorítás által majd lejátszódó egész békülési jelenetet.</p>
               <p>Nem Eliz állott az ajtó előtt. Hivatalos okmányokat hoztak valami
                  kormánybiztosságtól, a lakásából két szobát kiutaltak a hajléktalanoknak. Lenn áll
                  a bútoroskocsi, a lépcsőn szuszog fel az új lakó.</p>
               <p>Domoszlay agyát elöntötte a vér. Hörgött a dühtől és rikácsolva áradt belőle a
                  szitkozódás. Pokolba kergette a köztársaság embereit, kutyakorbáccsal fenyegette a
                  megrőkönyödött új lakókat, úgy tombolt, őrjöngött, toporzékolt, hogy megijedt a
                  komissió, megijedt a harctérről visszatért főhadnagy s dohogva elsompolygott a
                  fenyegető veszedelem elől. Csak a lépcsőházból kiabáltak fel, hogy karhatalmat
                  kérnek és a bíróságnál keresnek elégtételt.</p>
               <p>- Lázít a köztársaság ellen!</p>
               <p>- Ellenforradalmár, titkos királypárti!</p>
               <p>- Nem jó kikezdeni a katonasággal, megüti bokáját a méltóságos úr!</p>
               <p>Ilyen megjegyzések röpködtek feléje az összesereglett háznép ajkairól. Domoszlay
                  legjobban szerette volna, ha nyomban megjelenik a karhatalom s ő beleszaladhat a
                  feléje tartott szuronyokba. A karhatalom nem jött s ő kimerülten tántorgott vissza
                  szobájába, feleségébe kapaszkodott, aki egyfelől Lászlót támogatta, másrészt
                  halálra rémült kisleányát vigasztalta. Vilmácska kétségbeesetten sikoltozott a
                  félelemtől.</p>
               <p>- Senkit sem szabad beereszteni! - parancsolta Hedvig a cselédségnek. - Hatósági
                  emberek, ha jönnek, azokat majd vezessék elém. Az úr beteg.</p>
               <p>- Beteg az úr, - zokogott a cselédség, az öreg István, aki most a demokratikus
                  köztársaság gúnyjára aranygombos sötétkék frakkban, fehér nyakkendővel, széles
                  zöldstráfos nadrágban állt őrt az ajtó előtt és arisztokratikus megvetéssel mérte
                  végig az arra tévedt közönséges halandókat.</p>
               <p>- Count Domoszlay beteg - ájuldozott az angol miss, aki azt hitte, hogy elveszti
                  az eszét. Nem értette meg, hogy valakit a saját házában arra lehet kényszeríteni,
                  hogy idegen embereket vegyen a nyakába. - Visszamegyek Angliába, egy percig sem
                  maradok e fenevadak között.</p>
               <p>- Holnap hazamegyünk Mindszentre - adta ki a rendeletet Domoszlayné és megkérte az
                  angol hölgyet, hogy kezdje meg a csomagolást rögtön. - Nem akarok itt a piszokban
                  meghalni - gondolta hozzá gőgösen és rábeszélte Lászlót, hogy feküdjék az ágyba és
                  pihenje ki magát.</p>
               <p>László engedelmeskedett, lefeküdt, Hedvig és Vilmácska jósokáig mellette
                  virrasztottak. Domoszlay nem gondolt semmire, csak feküdt. Kissé jól is esett
                  neki, hogy felesége és leánykája oly imádatos aggodalommal nézik a
                  mozdulatlanságát, amelyben férfi őseinek másfélévszázados ideggyötrelmeit és
                  boldogtalanságát piheni ki. Nagy megkönnyebbülést érzett. Hol a feleségére, hol a
                  gyermekére tekintett és szeretett volna leborulni az ő tisztaságuk előtt. E
                  pillanatban elragadtatással látta, hogy mi a szépség a hűségben, a mennyei
                  szerelem féltékenységében, a martiromságban és a gyermeki ártatlanságban. Maga is
                  megtisztulva és megváltva emelkedett fel hozzájuk és kérte őket, hogy csókolják
                  meg a homlokát. Aztán a kimerültségtől lehanyatlott a feje és elaludt.</p>
               <p>Hedvig megfeledkezett a maga betegségéről, mintha megduzzadt ártériájának is tudna
                  parancsolni s tovább virrasztott az ura ágya mellett. Eleinte komoly fizikai
                  katasztrófától tartott, mert azt hitte, hogy László idegsokkot kapott a
                  felháborodástól. Ahogy azonban átgondolta a dolgot, félni kezdett, hogy más baja
                  van neki. László gyűlöli ugyan a köztársaságot, de nyiltan sohasem ragadtatta
                  magát durva kitörésekre. Néhány héttel ezelőtt pedig egyenesen ő tartotta
                  mindnyájukban a lelket bölcs és derült optimizmusával. Ez is felkeltette benne a
                  féltékenység és gyanakvás alattomos kis szörnyetegét. Most tűnt fel előtte, hogy
                  László túlságosan megelégedett, gyengéd és látszólag hűséges volt nemrég: ez a
                  boldog szerelem; ma egyszerre összeomlott és csaknem belepusztult: ez a csalódás,
                  vagy a szakítás. És újra érezte azt a szerelmes gyűlöletet, amely annyiszor
                  marcangolta már a szívét és amelynek őrületében mindig visszatért egy rettentő
                  rögeszme: elpusztítani Lászlót és vele önmagát.</p>
               <p>Hirtelen felkelt, belopódzott férje szobájába, odasompolygott az ágyhoz. László
                  hanyattfeküdt, mereven, kinyujtózkodva, két keze a selyempaplan fölött, ujjai
                  szétfeszítve, halottfehéren. Feje kis fehér csipkepárnán pihent, öreges, ráncos,
                  gyűrött arcbőre sárga volt és petyhüdt, szemei mélyen lezárva, beárnyékolva
                  süllyedtek el üregükben. Az orra mintha nagyobb lett volna, az arca keskenyebb, a
                  homloka magasabb, a haja gyérebb, őszebb. Állán és orra alatt kiütközött a
                  serkedő, borostás, őszes bajusz és szakáll. Egyenesen, de nehezen lélegzett és úgy
                  feküdt ott, mint egy narkotizált a műtőasztalon.</p>
               <p>Hedvig egy pillanatra elborzadt tőle. Aztán a szívéhez kapott és mellén összefonva
                  a kezét, ráhajolt az alvóra. Nem mert hozzányúlni. Irtózott és eszeveszetten félt,
                  hátha hideg testet érint. Bizonyos, hogy lelki katasztrófa okozta ezt az
                  összeomlást. László szerelmes volt valakibe: - Megcsalt - suttogta magában oly
                  gyűlölettel, undorral és megvetéssel, hogy majdnem megszakadt a szíve. - Talán
                  jobb is volna, ha meghalna - gondolta őrült fájdalommal, - akkor én is végzek
                  magammal és megszűnt minden.</p>
               <p>A következő pillanatban már nem Lászlót, hanem önmagát gyűlölte ezért a
                  gondolatért. Felemelte a villanylámpát és végigreflektálva Lászlón a gyenge fényt,
                  aggódó szerelemmel vizsgálta az urát. A kezére pillantott. László kimeredt, fehér,
                  vékony ujjai reszkettek.</p>
               <p>- Él! - szisszent fel boldogan, aztán ránézett az ura beesett arcára.</p>
               <p>- Szegény öreg ember - sóhajtott elérzékenyülve és nevetni tudott volna örömében,
                  hogy Lászlót a végzet beletaszítja a hűségbe, a jóságba, a hitvesi szeretet enyhe
                  egyszerűségébe.</p>
               <p>Végül odatartotta a lámpát, egész közel az arcához, hogy felébressze. Szerette
                  volna felkelteni, a hangját hallani, megkérdezni tőle, hogy szereti-e, jó lett
                  volna kicsit beszélgetni ebben a különös, izgató szituációban, éjjel, mikor László
                  ágyában fekszik, ő meg fölötte virraszt... Odatartotta a lámpát és akkor látta,
                  hogy László lecsukott szemhéja alól lassan, vékonyan szivárognak a könnyek.</p>
               <p>Ez az ember alszik és sír.</p>
               <p>Olyan ellágyulás, olyan anyai szánalom, olyan mindent megbocsátó emberfeletti
                  megértés és sajnálkozás ragadta el Hedviget, hogy maga is sírva fakadt.</p>
               <p>- Szegény, együgyű, rossz gyermek! - szakadt ki a szájából önkéntelen, elvonta a
                  lámpát, letette az éjjeli szekrényre, föléje hajolt az urának és elcsókolta a
                  könnyet a szeméről.</p>
               <p>*</p>
               <p>Másnap beállított Lászlóhoz egy egyetemi tanár, régi ismerőse a klubból és Lucic
                  báró szalónjából. Feleségére hivatkozott és felajánlotta tanácsait.</p>
               <p>- Köszönöm, nem vagyok beteg - mondta kicsit ridegen és ingerülten Domoszlay. -
                  Dühös vagyok és útálom az életet. Maga talán boldogságban úszik a köztársaság
                  áldásai közepette?</p>
               <p>A professzor hidegen és előkelően mosolygott.</p>
               <p>- Neurasthenia gravis.</p>
               <p>- Ön talán nyugodt és örül a dolgok folyásának?</p>
               <p>- Erős akarattal, bölcs megértéssel...</p>
               <p>- Felgyujtották önnek a kastélyát? Elrabolták a műkincseit? Kifosztották a
                  magtárait?</p>
               <p>A professzor egy régi metszetet vizsgálgatott.</p>
               <p>- Van önnek leánygyermeke, akitől elvették a szobáját, felesége, akit kitesznek a
                  budoárjából?</p>
               <p>A tanár langyos fürdőket és svéd tornát emlegetett.</p>
               <p>- Ne tréfáljon, kedves professzorom - fakadt ki László őszintén és melegen. - Adja
                  ide a kezét, szoritsuk meg egymás jobbját, mint két férfi, aki érti egymást és ne
                  beszéljünk többé neuraszténiáról.</p>
               <p>A professzor elszívott egy cigarettát és eltávozott. Aztán bejött Hedvig és
                  megcirógatta László halálsápadt arcát.</p>
               <p>- László, a maga utólagos jóváhagyása reményében levelet írtam Lucicnak.
                  Értesítettem, hogy a miss holnap Bécsbe viszi Vilmácskát. Onnan Angliába
                  igyekeznek. Megkértem a bárót, használja ki minden nemzetközi összeköttetését,
                  hogy leányunk kijusson Londonba. Helyesli?</p>
               <p>László megtörten bólongatott.</p>
               <p>- Köszönöm. Mi pedig utazunk Mindszentre. Igen?</p>
               <p>- Nem, - nyögött keservesen Domoszlay. - Mi még itt maradunk.</p>
               <p>Hedvig elnémult és a szíve körül halálos szorongatást érzett. - Nem tudja
                  itthagyni a szeretőjét - villant át az agyán és majdnem elájult a szenvedéstől. De
                  megkeményítette magát és elfordulva - hogy László észre ne vegye a szeméből
                  kicsorduló könnyet - ridegen megjegyezte:</p>
               <p>- Nem erőltetem. De holnap újra visszajönnek a lakásrekvirálók.</p>
               <p>- Átadjuk a szobákat, - nyögte szánalmas gyávasággal Domoszlay. - Vilmácska úgyis
                  elutazik a missel.</p>
               <p>Hedvig megvetően mérte végig az urát.</p>
               <p>Aznap március 19-ét írtak, mindenki szívdobogva várta a tavaszt, amelytől semmi
                  jót sem remélt senki emberfia Magyarországon.</p>
               
            </div>
            <div type="chapter">
               <head>
                 X. A penitencia.
               </head>
               <p>Még sötét volt a márciusi hajnal s a leeresztett redőkön csak gyér derengés
                  szűrődött be Domoszlay szobájába, amikor az ágy mellett lévő villamos kandeláber
                  hirtelen kigyulladt és László szemébe meredt az öreg István kísérteties, reszkető,
                  halotthalvány arca.</p>
               <p>- Nagyságos úr, az istenért... nagyságos úr, nagyságos úr... - suttogta az öreg
                  becsületes paraszt, kezébe vette Domoszlay két vállát s felültette ágyában az
                  ébredéssel vívódó lázbeteg embert.</p>
               <p>Ahogy kábult álmából eszméletre tért, Domoszlay egyszerre megérezte a tragédiát:
                  Hedvig szíve felmondta a szolgálatot. Magára kapta hálóköntösét és berohant a
                  szobájába. Már ott volt az angol leány és Hedvig komornája, akik kétségbeesett
                  erőlködéssel iparkodtak úrnőjüket életre könyörögni. Domoszlaynak utat nyitottak
                  az ágyhoz s kezüket tördelve, vacogó fogakkal, égrefordult szemmel sírtak a háta
                  mögött.</p>
               <p>Hedvig ott ült a magas párnák dagadó tornya alatt. Szemei nyitva voltak s őrjöngő
                  rémülettel forogtak, mintha azt várnák, hogy valahonnan segítség jön és
                  megszabadítja dermesztő haláltusájától. Arcán minden izomrost reszketett, a szája
                  fehér volt, habzott és irtózatos erőlködéssel akart kiáltani. A teste nem
                  mozdult, a motorikus idegek már nem engedelmeskedtek az agyvelő akaratának.</p>
               <p>- Orvost! - kiáltotta Domoszlay magánkívül és lerogyott az ágy elé, Hedvig hideg
                  kezefejére.</p>
               <p>- Már elküldtünk érte, - szepegte a szobaleány és kilódult a folyosóra, hogy nem
                  jön-e a várva-várt szabadító.</p>
               <p>Az angol miss Vilmácska szobájába futott, jól becsukta az ajtót és összehúzta a
                  nehéz hollandi függönyt. Reszketett, hogy felébred a gyermek és tanuja lesz a
                  szörnyű haldoklásnak.</p>
               <p>- Hedvig, Hedvig, imádott drága Hedvig, ne halj meg... szólj egy szót hozzám... -
                  könyörgött Domoszlay és gyengéden csókolgatta a jéghideg kezet.</p>
               <p>A haldokló szeme fölfelé fordult, egy mélyet lélegzett és hátrahanyatlott a feje.
                  Domoszlay föléje hajolt, az ajkát odanyomta felesége vértelen szájához. Aztán
                  kezébe vette az arcát és maga elé tartotta egyenesen, mereven, függőlegesen.
                  Hedvig szemgolyója visszacsúszott, ránézett Lászlóra, eltorzult az arca és mint
                  aki egy másik világ kapujából visszafordult, hogy tudtul adja végső akaratát,
                  megnyílott a szája:</p>
               <p>- Megtiltom...</p>
               <p>Rettentő hörgés volt ez, véres erőlködés, egy a halál torkában is félelmetes
                  asszonyi erő utolsó kilobbanása... csak egyetlen túlvilági szó... aztán örök
                  csend... vége volt.</p>
               <p>A cselédség égő gyertyát tett a halott kezébe, körültérdelte az ágyát és
                  fuldokolva a sírástól, fennhangon imádkozott.</p>
               <p>Az angol miss bent a szobában Vilmácskát öltöztette, hogy megszöktesse a
                  rettenetes helyről.</p>
               <p>Mindenki úgy érezte, mintha a nyomorult testű, de hatalmas, büszke és daliás lelkű
                  nagy magyar asszonnyal együtt összeomlott volna a Domoszlay-ház egész
                  fundamentuma.</p>
               <p>*</p>
               <p>Mire kivilágosodott, megjött az orvos és felvette a jegyzőkönyvet. Közben
                  konvencionálisan résztvevő arccal magyarázta Domoszlaynak:</p>
               <p>- Arteriosclerosis. Csoda, hogy idáig is bírta. Az érelmeszesedéshez az utolsó
                  percekben érgörcs járult, meg az arteria coronaria cordis elzáródása, amely a szív
                  funkcióinak rögtönös megállását okozta. Talán valami izgalom érte. Egy szó, egy
                  gondolat, egy sejtelem nyomban kioltja a beteg életét... Még ma be kell
                  szállítanom a ravatalozóba. A proletárdiktatúra nem ismer kivételt.</p>
               <p>- Haza szeretném vinni Baranyába.</p>
               <p>- Ezidőszerint lehetetlen. A vasúti közlekedés szünetel.</p>
               <p>Belépett az angol miss és jelentette, hogy Vilmácska lent van az utcán, autóban
                  ül, amely elviszi Berthótynéhoz s azzal meg sem áll Bécsig.</p>
               <p>Domoszlay könnyekre fakadt.</p>
               <p>- Nem tudja Vilmácska?</p>
               <p>- Nem.</p>
               <p>- Láthatnám szegénykét?</p>
               <p>- Nem. Minden perc drága. Meg az ön arcára van írva... Arról leolvasna
                  mindent.</p>
               <p>- Nem, nem, nem - nyögte a meggyötört férfi - nem szabad neki megtudnia.</p>
               <p>- A viszontlátásra Angliában, - rebegte a miss és elrohant.</p>
               <p>Domoszlay tétován és roskadásig kimerülve bámult maga elé. Elment tőle mindenki,
                  aki tiszta és jó és hű volt ebben a gyalázatos fertőben. Szótlanul nézte, hogy
                  öltözteti Hedviget a komornája. És hirtelen eszébe jutott az utolsó szó:
                  megtiltom... Úristen, vajjon mit tiltott meg ez a nagy asszony az ő utolsó, kemény
                  akaratával?</p>
               <p>Homályosan, mint részegségből ocsudott alkoholistának, az ő agyában is derengeni
                  kezdett valami, az éjszakai töprengésből. Igen... ma reggel Hedvig elé állok és
                  közlöm vele válási szándékomat... Ó, ezt érezte Hedvig s a túlvilágról
                  visszafordulva, megtiltotta neki, hogy elvegye a szeretőjét.</p>
               <p>Domoszlayt nevetőgörcs rázta meg és a cselédség attól tartott, hogy most a
                  gazdáján van a sor a pusztulás dühöngő végzetében.</p>
               <p>- Milyen őrült gondolat! - mondta egész hangosan és ráborult a felesége félig
                  felöltöztetett, hideg, merev holttestére...</p>
               <p>Lépések, hangos feleselés, taszigálás, bútorok recsegése, szeges csizmatalpak
                  kopogása hallatszott a lépcsőházból. Az új lakók költözködtek. Az öreg István
                  eléjük állt, káromkodott, sírt és tehetetlen dühében leköpte őket.</p>
               <p>- Halott van a háznál... az Isten verjen meg benneteket! - ordította
                  tébolyodottan.</p>
               <p>Fiatal ügyvéd, leszerelt katona, bírósági szolga kísérte a költözködőket. Az
                  ügyvéd félrelökte Istvánt.</p>
               <p>- Halott van a háznál, meghalt a nagyságos asszony! Nem értitek, barmok?! -
                  üvöltött az öreg.</p>
               <p>- Legalább megürült a szoba, - szólalt meg dühösen a leszerelt katona, de kezében
                  remegett a bírósági végzés.</p>
               <p>Megjelentek a halottas emberek is, koporsót hoztak, megragadták Hedvig könnyű,
                  merev kis testét, ráborították a szemfedőt s vállukra emelték, hogy levigyék a
                  lépcsőn.</p>
               <p>István, a szobaleány és a szakácsnő nekiestek a halottvivőknek, mint a megdühödt
                  éhes farkasok. Azok elrúgták és a falhoz taszították a cselédeket. Az ügyvéd
                  elosont, a leszerelt katona sápadtan nézte a viaskodást, az új lakók
                  visszafordultak a lépcsőn és némán csóválták a fejüket. A halotthordozók
                  káromkodva vitték a koporsót a lépcsőn.</p>
               <p>Domoszlay meg sem tudott moccanni rémületében. Arra gondolt, hogy ha Hedvig megéri
                  a reggelt, s ő eléje áll... ej, dehogy áll eléje, pillanatnyi elmezavar volt a
                  válás gondolata...</p>
               <p>Ott állt az ajtóban, s elborult szemmel bámult a lépcsőn távolodó, imbolygó,
                  ritmikusan fel-felbukkanó és folyton süllyedő koporsó után.</p>
               <p>- De mégis, ha csakugyan eléje állt volna, akkor ő ölte volna meg a
                  feleségét...</p>
               <p>Felbukkant előtte Gudenus véres, halotthalvány árnya. Azt is csak a vak sors
                  áldott kegyetlensége mentette meg attól, hogy gyilkosa legyen az apjának.</p>
               <p>Domoszlay felhördült, mintha kést mártottak volna vonagló szívébe.</p>
               <p>- Hedvig, Hedvig, ne siess...! - kiáltotta kétszer egymásután és utána eredt a
                  távozó koporsónak.</p>
               <p>A holttestet feldobták a szekérre. A kocsis belevágott a lovak közé. Megindultak
                  Hedviggel a temető felé. Domoszlay úgy szaladt a kocsi után hajadonfőn, fuldokolva
                  a fáradságtól és fájdalomtól. Csetlett-botlott, zihált, futott, meg-megállt, de
                  félholtan is tovább vonszolta magát a halottas-szekér után.</p>
               <p>Az utcán vörös zászló alatt körmeneteket járt a nép, szólt a trombita, pergett a
                  dob, forradalmi dallamokat játszott a zenekar, éljenzés, ordítozás, kiabálás,
                  sípolás, villamos-csilingelés, autótülkölés szennyezte be a levegőt. Domoszlay
                  szeme előtt összefutott minden, ájulást, émelygést, szédületet érzett, de azért
                  zihálva, égő nyelvét összeharapva, véres nyálát törülgetve, lihegett a koporsó
                  után.</p>
               <p>Egy utcasarkon bérkocsi került eléje, abba beleugrott és csak kezének intésével
                  jelezte, hogy hajtson a halottasszekér után. A kocsiban megtörölte arcát, ökölbe
                  szorította kezét, hogy körmei belemélyedtek a tenyerébe. Minden akaraterejének
                  hirtelen megfeszítésével összerántotta széthullott idegeit, fagyos nyugalmat
                  erőltetett magára, mert eszébe jutott, hogy az utcán van s a csőcseléknek nincs
                  joga bepillantani az ő fájdalmába. A szenvedés magamagával gúnyolódó véres gőgje
                  ült ki az arcára és megmerevedett a kétségbeesés halálos agóniájában.</p>
               <p>- Hadd látom, micsoda penitenciát tud még kitalálni büntetésül fejemre az Isten? -
                  gondolta olyan állapotban, amelyben sem élni, sem meghalni nem tud már az
                  ember.</p>
               <p>Ezt sokan kérdezték aznap Magyarországon.</p>
               <p> Vége.</p>
               
            </div>
         </div>
      </body>   
   </text>
</TEI>