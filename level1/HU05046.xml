<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU045046" xml:lang="hu">
    <teiHeader>
        <fileDesc>
            <titleStmt>
                <title>A nővérek</title>
                <author ref="viaf:44663835">Eötvös Józzef (1813-1871)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">120199</measure>
                <measure unit="pages">225</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>A nővérek</title>
                    <date>2007-07-20</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/05000/05046/"/>
                    
                    <respStmt>
                        <resp>Original Electronic Edition</resp>      
                        <name>Szever Pál</name> 
                        <name>Csige Mónika</name>                      
                        <name>Kiss András</name>
                        <name>Ollé Krisztián</name>
                    </respStmt>
                </bibl>
                <bibl type="printSource">
                    <title>A nővérek [regény] ; Elbeszélések</title>
                    <author>Eötvös József</author>
                    <pubPlace>Budapest</pubPlace>
                    <publisher>Magyar Helikon : Szépirodalmi K.</publisher>
                    <date>1973</date>
                    
                    <ref target="https://mek.oszk.hu/05000/05046/"/>
                </bibl>
                <bibl type="firstEdition">
                    <title>A nővérek</title>
                    <author>Eötvös József</author>
                    <date>1857</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="long"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T1"/>
            </textDesc>
        </profileDesc>
        <revisionDesc>
            <change when="2021-07-21"/>
        </revisionDesc>
    </teiHeader>
    <text>
        <body>
               <div type="chapter">
                    <head>1</head>
                    <p>Felső-Magyarország egyik legszebb vidékén fekszik Ormoslak. Az igénytelen
                        falu, mely e nevet viseli, mennyire én tudom, sohasem fordult elé
                        történetkönyveinkben, s még a megyé­ben is sokak előtt csak nevéről
                        ismeretes; de ki egyszer ott járt, az visszakívánkozik tájára, hol semmi
                        nagyszerű, semmi rendkívüli nem ragadja bámulásra a nézőt, de hegy és völgy,
                        rét és erdőség egy bájló tájképpé olvadnak össze, melynek szépsége nem egyes
                        részleteiben, hanem az egésznek harmóniájában fekszik.</p>
                    <p>A völgyet, melynek egyik végét a falu foglalja el, minden oldalról
                        középmagasságú hegyek kerítik; csak egy keskeny nyílás látszik a
                        hegykoszorúban, melyen a völgyön átfutó patak a Hernád felé siet, s egy
                        keskeny út a patak partját követve, a falut a kassai országúttal s így a
                        világgal összeköti. A völgy hosszúsága legfeljebb egy mérföld, szélessége
                        alig félannyi. Aljában a patak mellett, mely egész hosszában átfutja, s
                        majdnem minden nyáron legalább egyszer elönti, rétek s kaszálók állanak. A
                        hegyoldalon felfelé, meddig a földnek minősége és fekvése engedi,
                        szántóföldeket látunk. A hegy felső részét sűrű erdőség takarja, mely közül
                        itt-ott egyes sziklák magaslanak ki, távolról csaknem váromladékokhoz
                        hasonlók. A falu, mint mondám, a völgy egyik végén, de valamivel emeltebb
                        helyen áll, úgyhogy a közepén épült templomtól az egész völgyön
                        végignézhetni. Még valamivel magasabban fekszik a kastély. Francia ízlésű,
                        tágas épület, melynek udvarát elöl vasrostély választja el a falu utcájától,
                        más oldalain kert környezi, s mely, ha a művészet igényeinek nem felel is
                        meg, a lakhatóság s kényelem színét hordozza magán.</p>
                    <p>E kastélyban lakik gróf Ormosy; s ha a vendégek közül, kik néha nála
                        megfordulnak, valaki az erkélyről körülnézve gazdájának sorsát talán
                        megirigylé: ezt alig vehetni rossz néven, főképp mert a végzet Ormosyt e
                        szép birtokon kívül fiatalsággal, egészséggel, s mi legtöbb, egy kedves nő
                        szeretetével áldotta meg, kivel boldogságát megoszthatá.</p>
                    <p>Július vége felé 1831-ben, mikor történetünk kezdődik, Felső-Magyarországban
                        rendkívüli izgatottság uralkodott. A lengyel forradalom, a katonai őrvonal,
                        mely részint ellene, részint az akkor Európában először mutatkozott kolera
                        miatt felállíttatott, maga a betegség, mely minden elővigyázat dacára a
                        határokon átjött, s a megye északi részeiben pusztításait megkezdette,
                        mindenkit aggodalommal töltöttek el. Az országúton megyei orvosok és tisztek
                        kocsiztak körül, a falukban nagy előkészületek történtek a kolerában
                        meghalandók mikénti temetésére nézve, a megyék székhelyein folyvást gyűlések
                        tartattak, Ormoslakra azonban mindezen zaj alig hatott el. A völgy lakói
                        teljes nyugalomban s biztossággal néztek a jövőnek elébe, annyi­val inkább,
                        minthogy a vén kovácsnak állítása szerint ezelőtt negyven-egynéhány évvel,
                        mikor az egész megyében a himlő oly mértékben uralkodott, hogy a lakosoknak
                        csaknem egy­harmada meghalt, Ormoslakon s környékén senkinek sem történt
                        baja; a kastélyban pedig, mint a kulcsár állítja, még kevésbé félhetni, mert
                        az a falunál magasabban fekszik, és attól szükség esetén, ha a kapu elébe
                        őrök állíttatnak, egészen elzárható. E meggyőződésnek az vala következése,
                        hogy nemcsak Ormosy s neje, kik szerencsés emberek módjára bizalommal
                        tekintettek a jövőre, hanem a kastély többi lakói is félelem nélkül éltek, s
                        Ormoslakon minden ugyanazon rendben és sorban maradt, mint máskor, csakhogy
                        a ház - most, midőn a szom­szé­doknak egy része, félvén a betegségtől,
                        jószágait elhagyá, és maga Ormosy is, mint több küldöttségnek elnöke,
                        sokszor a megye székhelyén tartózkodott - csendesebb vala, mint máskor; s ki
                        például azon nap, mikor e történet kezdődik, a kastély udvarára lép, az
                        egész épületet lakatlannak gondolhatná.</p>
                    <p>Az év legforróbb napjainak egyike vala ez. A főépület ablakredőnyei zárvák, a
                        folyosókon a gazdasszony ecetesüvegein kívül nem látni semmit, s még a
                        konyha előtti pad is üresen áll. Az udvaron, honnan a falunak egy része
                        vizet hord, s hol máskor az ácsorgóknak egész serege látható, minden
                        hallgat; csak az istállók nyitott ajtain át hallani prüsszögést és dobogást,
                        mellyel a lovak magokat a legyek ellen védelmezni iparkodnak, míg a sokkal
                        türelmesebb kocsis és lovászok, a légysereg ellenére, mely őket környezi,
                        nyugodtan folytatják délutáni álmukat. Az egész udvaron és kastélyban nem
                        mozdul semmi, s a vasrostélyon keresztül, mely az udvart az utcától
                        elválasztja, szintén nem mulatságosabb a kilátás. Itt egy vénasszony
                        szundikál a ház előtt, ott egypár gyermek játszik az akácok árnyékában; de a
                        por-oszlopon kívül, melyet a forróságban időnkint egyszerre támadt s
                        szintúgy egyszerre lecsendesült forgó­szél felsodort, nem jár senki körül az
                        utcán. Annyival meglepőbb a hatás, ha a csarnokon, mely földszint az épület
                        közepét foglalja el, keresztülmenvén, rögtön a legszebb kertek egyikében
                        találjuk magunkat.</p>
                    <p>A ház közelében nagy pázsitszőnyeg terül el, rajta egyes idegen növények s
                        virágágyak még inkább emelik a kellemes hatást, melyet a friss zöld a szemre
                        gyakorol. Távolabb facsopor­tozatok állanak, a régi kertnek vagy erdőnek
                        maradványai, míg az emelkedő háttért sötét erdő foglalja el.</p>
                    <p>E facsoportozatok egyike alatt, melyet százados hársak képeznek, két nőt
                        találunk. Az egyik, magas, karcsú alak, kinek egyszerű, de ízletes és
                        divatszerű öltözetéről is a háziasszonyra ismerünk, kerti széken ül, s
                        munkáját ölébe eresztve, szemét egy előtte álló kosárra függeszti, melyben
                        csecsemő alszik; a másik, nyilván dajka, a kosár mellett zsámolyon ül, és a
                        szunnya­dó gyermeket legyezgeti. A nők közelében egy körülbelől kétéves
                        gyermek játszik, majd labdát vagy más játékot kapva fel, majd egy marok
                        virágot vagy füvet tépve ki piciny kezével, melyet oly boldogan, oly büszkén
                        hoz anyjának, mintha e virágokban a világ kincsét rakná le ölébe. Az anya
                        mosolyogva követi gyermekének játékait, s a hímezést, melyen úgysem
                        dolgozott, félretevén, a lóher és baltacim virágokból koszorút kezd fűzni. A
                        kisleány tapsol örömében, s mindig több-több füvet hoz, mintha kis kezével
                        az egész mezőt ki akarná tépni. Csak ha észreveszi, hogy anyjának figyelme
                        néha a kosárban szunnyadó testvérére fordul, akkor hagy fel tevékenységével,
                        s addig kiabál, addig húzza anyjának ruháját, míg ez ismét egy bátorító szót
                        mond neki; s a kis szerelemféltő, ki még nem szokta meg, hogy anyja
                        szeretetét valakivel megossza, ismét vígan fog játékához.</p>
                    <p>Valami véghetetlen kedves vala az egész jelenetben. Ez agg hársak talán soha
                        boldogabb emberek fölött nem terjesztették ki ágaikat.</p>
                    <p>Órák folytak el, s ők nem vették észre, ők még csak nem is gyanították, hogy
                        azalatt, míg a rekkenő meleg ellen a hársak árnyékában menedéket találtak,
                        nyugat felől a láthatáron felhők vonultak össze. A fecskék nyugtalanul
                        kezdtek körülszállni, csaknem a földet érintve röpü­lésökben; a fák sudarain
                        gyenge szellő lejtett át, s amint a lomb megmozdult, a világos pontok,
                        melyeket a lombon átható napsugarak a földön képeztek, megváltoztatták
                        helyüket.</p>
                    <p>- Nézze csak a nagyságos asszony - szólt a dajka örömmel -, Ninácska
                        nevet.</p>
                    <p>- Csak egy napsugár esett arcára; húzzuk félre a kosarat, talán nem ébred
                        fel.</p>
                    <p>- Napsugár is esett reá, de mosolyog is - mondá az előbbi -, az édes gyermek
                        talán angyalokkal beszél álmában.</p>
                    <p>- Vagy rólam álmodik - szólt az anya, midőn mosolygó gyermekeit nézé, s annyi
                        boldogság vala kifejezve arcán, mennyi csak egy anyának szívében fér
                        meg.</p>
                    <p>A kastélyból azalatt két férfiú közelített e helyhez. Az egyik maga Ormosy,
                        ki, mint poros ruháiról és kihevült arcáról láthatni, éppen most érkezett
                        meg; a másik egy már koros s kissé vastag ember, Karimásy jószágigazgató, ki
                        minden buzgósága mellett ma alig képes fiatal urát követni, oly nagy és
                        sebes lépésekkel halad az előre.</p>
                    <p>Ormosyt, úgy látszik, rendkívül fontos vagy kellemetlen tárgy foglalja el,
                        arcán szokatlan izgatottság vehető észre; az igazgatónak máskor joviális
                        képén pedig aggodalom s csüggedés látszik.</p>
                    <p>Midőn a helyhez közelítenek, hol a grófnét gyermekeivel láttuk, a fiatal nő a
                        kosár fölé hajolva éppen kisebb gyermekének vánkosait igazgatja, míg a
                        nagyobbik az anyjától készített koszorút annak fejére teszi. Ormosy egy
                        percig megállt; látszólag meg vala indulva. Szeme előtt állt képe azon
                        összes boldogságnak, melyet eddig élvezett, s melyről sejdíté, hogy azt soha
                        ily mértékben többé nem fogja feltalálni. De a kis Margit meglátta apját, s
                        magasan felemelve koszorúját, kiáltozva szaladt felé; míg a grófné meglepve
                        férje váratlan jötte által, szintén elébe sietett.</p>
                    <p>- Ez csakugyan váratlan öröm - szólt a grófné, miután férjét megölelve, a fák
                        alá vezeté -, még kocsid zörgését sem hallottam.</p>
                    <p>- Lóháton jöttem - mondá a gróf.</p>
                    <p>- U.-tól idáig lóháton, e hőségben, s ily rögtön, holott csak holnapra
                        vártalak; mi történt? - A grófné férje arcának megváltozott kifejezését
                        észrevéve, nyugtalanul várá feleletét.</p>
                    <p>- Kedves Annám - szólt Ormosy a lehetőségig nyugalomra kényszerítve magát -,
                        a dolog reánk nézve e pillanatban inkább kellemetlen, mint veszélyes; de
                        kellemetlen, igen kelle­metlen. A szomszéd megyében parasztlázadás ütött ki;
                        már nálunk is mutatkoznak a bajnak jelei. Több falu feltámadt az urak és
                        tisztjeik ellen. A katonaság a határt őrzi, s így nincs eszköz, mely által a
                        felbőszült csoportot féken tarthatnók. Ki kell tehát térni előle, s én azért
                        jöttem, hogy Kassára vigyelek. Megtettem minden rendelést. Mihelyt
                        besetétedik, meg­indulunk.</p>
                    <p>- De mi a lázadásnak oka? - kérdé a grófné bámulva.</p>
                    <p>- Valószínűleg igen sok - mondá Ormosy -, az ürügy, mely alatt a
                        szerencsétlen tömeget felizgatják, az, hogy az urak s orvosok a népet
                        megmérgezik. Miután egyes falukban többek­nél a kolera azon óvszerek
                        használata után tört ki, melyeket felsőbb rendelések nyomán a megye s a
                        földesurak kiosztottak: a nép most mérgezésről szól, s az urakban csak
                        gyilkosait látja. Vannak, kik a zavargásokat orosz vagy lengyel forradalmi
                        emisszáriusok működéseinek tulajdonítják; mások az egészben csak azon
                        nyomásnak következéseit akarják látni, melyet a jobbágyok egyes
                        földesuraktól s tisztektől szenvedtek; de bizonyos, hogy a nép több helyen a
                        dühösségig megy, s hogy a lázadás rendkívül sebesen terjed. Azonban nyugodt
                        lehetsz - folytatá biztató hangon -, amerre jöttem, még nincs nyoma; és meg
                        vagyok győződve, hogy a faluban még az egészről mit sem tudnak, s Kassán
                        leszünk, mielőtt a hírnökök közül, kiket a lázadók faluról falura küldenek,
                        valamelyik idejő.</p>
                    <p>- De miért is menjünk el? - szólt a grófné bámulva - rólunk a parasztok csak
                        nem tehetnek fel oly szörnyűséget. Egész életünkben nem bántottunk senkit,
                        sőt jóltevőiknek neveznek.</p>
                    <p>- Rusticus ungentem pungit - sóhajtozott az inspektor, ki minél többet
                        hallott a lázadásról, annál inkább izzadni kezdett, s vörös kendőjével
                        törülgeté homlokát. - Higgye el nagysád, a mi parasztjaink sem jobbak a
                        többieknél és...</p>
                    <p>- Én ezt nem hiszem - vágott szavába a grófné -, s ha tőlem függne, a
                        legnagyobb lelki nyugalommal maradnék itt. Az ormoslakiak minket sohasem
                        fognak bántani.</p>
                    <p>- Nincs okuk reá - szólt a gróf -, s talán ha mindenütt így bánnak a
                        jobbágyokkal, nem jutottunk volna e helyzetbe; azonban mégsem akarnám rájok
                        bízni családomat. Azonkívül jöhetnek idegenek, más uraságok jobbágyai, kik a
                        mieinket magukkal ragadják, vagy helyettök garázdálkodnak. Hidd el,
                        kedvesem, ily körülmények között városon kívül nincs semmi biztosság. Úgyis
                        az egész nem soká tarthat, legfeljebb egy-két hét múlva ismét visszajöhetsz.
                        De itt jő a tisztelendő úr, valószínűleg hallott már valamit, ő bizonyosan
                        egy véleményen lesz velem.</p>
                    <p>S ezzel Ormosy a közelgő elébe sietett, míg a grófné a remegő
                        jószágigazgatóval magára hagyatva megjegyzé, hogy ha a plébános csakugyan
                        úgy vélekednék, mint férje, azonnal útnak indul. - Ő oly bátor és higgadt
                        ember, hogy tanácsát vakon követhetjük.</p>
                    <p>- Ő igen bátor s igen higgadt - válaszolá az inspektor, ki talán először
                        életében mondá a plébánosról dicséretet, s kinek ez még halálos félelmének
                        közepette is rosszul esett -, befolyása is lesz a népre, eleget fogta
                        pártját.</p>
                    <p>Míg a grófné s az inspektor türelmetlenül várják a plébánost, ki azalatt
                        Ormosyval élénk beszélgetésbe ereszkedett, és lassú lépésekkel közelít,
                        ismerkedjünk meg mi is azon férfiúval, ki egész körére, mint látszik, oly
                        hatalmas befolyást gyakorol.</p>
                    <p>Az ormoslaki pap egyike azon embereknek, kik már külsejök által is magokra
                        vonják figyel­mün­ket. Magas termete, melyet a papi ruha, bármi röviden
                        hordozta is azt, még inkább kitüntetett, feszes magatartása és szegletes
                        mozdulatai, szóval egész külseje a barkóig s rövidre nyírt őszülő hajig,
                        melyet egészen katonai szabály szerint viselt, személyének inkább katonás,
                        mint egyházi alakot adtak. - A tisztelendő úr sohasem felejthette el azon
                        időt, melyet, mint egy gránátos ezred tábori káplánya, nagyrészt háborúban
                        töltött, s ámbár békésebb hivatalát már tizenöt év óta tölti be, beszédében
                        még most is a kommandó ritmusát tartotta meg, s időnkint oly hangon inti
                        híveit, mintha ágyúk dörgése között szólna.</p>
                    <p>Ha festő egy lelkipásztor ideálját ecsetelné, az alak valószínűleg az
                        ormoslaki plébánoshoz nemigen fogna hasonlítani, és az érdemes férfi
                        magaviseletében is voltak dolgok, miken a vidék jámborai néha
                        megbotránkoztak. A plébános szerette a társaságot, s éppoly fennszóval szólt
                        és nevetett, mint bárki más; talán többet tarokkozott, mint szükséges volt,
                        s nem mente­ge­ti magát, mint az esperes tenni szokta azon állítással, hogy
                        azért szereti a játékot, mert éppen kártyázás közben látjuk leginkább a
                        szerencse ingatagságát, s minden emberi számítások haszontalanságát; ha a
                        püspök vizitációra készült, az ormoslaki pap hátára vette puskáját, s haza
                        sem jött, míg egy őzet s legalább hat császármadarat nem hozott vendégei
                        számára, bármit beszéljenek a kánonok a vadászpapok ellen. De ki őt
                        közelebbről ismeri, s egy ideig híveinek körében látta, az mindemellett azon
                        meggyőződésre jutott, hogy tiszteletre méltóbb embert és jobb papot nemigen
                        látott még.</p>
                    <p>Farkas Máté - mert a sors különös szeszélyében e jámbor pásztornak éppen ezen
                        nevet adta - makacsul ragaszkodott minden jogához. Valamint felsőbbjei
                        körében lelkesedéssel védelmezé azon önállást, mely a plébánost illeti, úgy
                        a néptől is az utolsó fillérig megkívánta a magáét; csakhogy éppoly
                        szigorúan teljesíté kötelességeit is, és azoknak, kiktől az ágybért pontosan
                        beszedte, sokszor maga adta az arra szükséges pénzt. Mert, mint mondani
                        szokta, mi lenne a világból, ha eltűrnők, hogy az emberek kötelességeiket ne
                        teljesítsék; de mi lenne az emberekből, ha egyik nem segítene a másikon.</p>
                    <p>A plébános első tekintetre nagyon is pontosnak és szigorúnak látszott. Ha
                        hibát vagy rendetlenséget vett észre, a dorgálás nem maradt el. Ő azt
                        kötelességének tartá, s oly híven s gyakran teljesíté e kötelességét, hogy
                        szava végre, bármiről beszélt is, úgy hangzott, mintha valakit megdorgálna;
                        de az ormoslakiak tudták, a plébános e durva szava mily kedves dolgo­kat tud
                        mondani, mennyi baráti tanácsot, mennyi szelíd vigasztalást nyertek, midőn
                        velök oly hangon beszélt, mintha roppantul haragudnék. A plébános úr szava
                        olyan, mint a nagyharang - így vélekedett a nép -, mindig vastagon szól; de
                        az embernek mégis jólesik, ha hallja. S csaknem hasonlót lehete mondani
                        arcáról is, mely első tekintetre kellemetlennek látszhatott, s melyet azok,
                        kik őt ismerték, végre mégis megszerettek. Szépnek a tisztelendő urat a
                        leghosszabb ismeretség után sem mondhatta senki. Nagy vonásai, kiálló
                        arccsontok, a bőrnek szokatlan barnasága s a kemény haj, mely
                        megőszülhetett, de melyet semmi földi hatalom nem képes lesimítani, oly
                        egészet képeznek, melynek az erős szemöldökök nem kölcsönöznek különös
                        nyájasságot; de a sötét arc néha oly kedves kifejezést ölt magára, hogy az
                        embernek szinte jólesik ránézni.</p>
                    <p>Szóval az ormoslaki plébános becsét csak az ormoslakiak ismerték. Egyike vala
                        ő azon embe­rek­nek, kik körükből kiragadtatva nevetségeseknek látszanak, de
                        kiknek minden szegletes­ségeik éppen onnan erednek, mert a helyet, hová
                        állíttattak, tökéletesen betöltik.</p>
                    <p>Farkas Máté mindennapos vala a kastélyban.</p>
                    <p>Ormoslaknak jelenlegi tulajdonosa még alig volt tízéves, mikor apja, aki a
                        háborúban mint ezredes szolgált, kedves hadi káplánját az éppen akkor
                        megürült ormoslaki plébániára kinevezte, s ez egész időközben nem történt
                        semmi a háznál, miben ő részt nem vett volna. Ormosy nem gondolhatott a
                        múltra anélkül, hogy Farkas Máté emlékével ne találkoznék. Ha a szünnapok
                        alatt Ormoslakra jött, az ő társaságában lovagolt, vele ment először
                        vadászni, őt látta apja halálos ágya mellett, tőle hallotta először
                        gyermekének nevét; bámulhatni-e, hogy a plébános tanácsát a kastélyban még
                        kisebb dolgok iránt is kikérek, s hogy a tisztelendő úr, az inspektor és a
                        többi tisztek nagy bosszúságára, a grófra s nejére a legnagyobb befolyással
                        bírt.</p>
                    <p>- Nem hittem volna, hogy a lázadás ily hamar terjedjen - szólt Ormosy.</p>
                    <p>- Mindezt a szénégetők teszik - válaszolt a plébános szokott erős hangján -,
                        mondtam nagyságodnak, ne fogadjunk idegeneket az uradalomba. Szemét, mit
                        máshonnan kisepertek; haszontalan homok, nem jó föld az, melyet minden szél
                        magával hord, de nagyságod nem hitte; és most köszönetül, mert nekik
                        kenyeret ád, és sokkal kedvezőbb szerződést kötött velök, mint kellett
                        volna, fellázítják jobbágyait ellene. Hanem majd kikapják ezek is a
                        mago­két, csak szólhassak velök. A fődolog most az, hogy nagyságod a grófnét
                        biztos helyre vigye.</p>
                    <p>- Magam is azt gondolom, s már minden rendelést megtettem. Mihelyt
                        besetétedik, kocsira ülök, s Annát gyermekeivel együtt Kassára viszem.</p>
                    <p>- Az nem megy - szólt a plébános határozottan, fejét rázva. - Helységünk és
                        Kassa között minden falu fellázadt. Az utakat fegyveres parasztok őrzik. Még
                        jobb lenne itt maradni, mint azon veszélynek tenni ki magukat, hogy idegenek
                        kezébe essenek. E nép bőszültségében szörnyű dolgokat követ el.</p>
                    <p>- De mit tegyünk? - kérdé Ormosy nyugtalanul.</p>
                    <p>- Mindenekelőtt kerülni kell mindent, mi a parasztok figyelmét magára
                        vonhatná. Semmi készület. Mondják a kocsisoknak, hogy nincs szükség rájok,
                        és a korcsmába mehetnek. Jó, ha őket ott látják. Akárhány van a faluban, ki
                        már most is minden lépésre figyel, mely a kastélyban történik. Azalatt
                        nagyságod a grófnéval és a gyermekekkel, mintha csak sétálna, a kerten át a
                        vadászházhoz megy, hol Miska lakik, s ott marad; én pedig az angol lovászt,
                        kihez teljes bizodalmunk lehet, a Farkasvölgybe küldöm. Ha a lovakat a
                        kerten vezetik keresztül, nem veszi észre senki. Tíz óra felé nagyságod a
                        grófnéval Miska házától egyenesen le a Farkasvölgybe megy, felül a lovakra,
                        s csupa erdők között egy nap alatt Kassára ér. Az út nem a legsimább ugyan,
                        s itt-ott fárasztó, de egészen biztos. Most azok is, kik máskor az erdőben
                        élnek, a falukban s az országutakon kószálnak. A grófné bátor és jó lovas,
                        és az öreg Pattogós, ki nagyságtokat a Farkasvölgyben a lovakkal várni
                        fogja, úgy ismeri az utat, mint én a falu határát, eleget vadorzott ezen
                        erdőségben.</p>
                    <p>Miután a grófné, ki azalatt a férfiakhoz csatlakozott, a plébános tanácsát
                        hallá, elhalványodott. Csak most kezdé hinni a veszélynek egész nagyságát, s
                        ez annál inkább hatott reá, mennél biztosabbnak és boldogabbnak érezé magát
                        jelen körében. De Ormosyné nem tartozott azon gyenge teremtések közé, kik
                        veszély előtt, mint a kismadár, melyet a csörgőkígyó megigézett, elvesztik
                        lélekéberségöket, kik elbénítva a félelem által, minden határozatra
                        képtelenek. Ő sem a távolságtól, sem az utazás fáradalmaitól s veszélyeitől
                        nem ijedt meg; hanem valami volt a tervben, minek első pillanattól fogva a
                        legnagyobb határozottsággal ellentmondott, s ez az vala, hogy kisebb
                        gyermekétől megváljék.</p>
                    <p>Hogy a csecsemőt dajkája nélkül nem viheti magával, hogy ez, ki soha lovon
                        nem ült, ily hosszú utat lóháton nem tehet, hogy minden megtámadás, mire a
                        jelen körülmények között legalább késznek kellett lenni, százszor
                        veszélyesebbé válik, ha ahelyett, hogy lovaik sebes­ségére bíznák magukat, a
                        dajkára és csecsemőre kell vigyázniok: mindezt Ormosyné belátta, teljesen
                        bízott a dajka hívségében, s elismeré azt is, hogy kis Annája parasztosan
                        öltözött asszony karjain sokkal biztosabb, mint ha nála marad; de
                        mindemellett nem barátkozhatott meg azon gondolattal, hogy gyermekétől éppen
                        ily veszélyes pillanatban váljék meg; s midőn férje s a plébános okaira
                        többé nem tudott felelni, sírni kezdett, úgyhogy Farkas Máté való­színűleg
                        maga is könnyekre fakadt volna, ha nagy szemöldeit fel nem húzza egész
                        homloka közepéig, s így a pilláira toluló cseppeknek meg nem változtatja
                        irányát.</p>
                    <p>- Végre is - szólt a plébános - igen természetes, hogy nagysád a kis Annától
                        nehezen válik meg, s azt mondja, hogy Margitot még könnyebben hagyná el. Oly
                        szívű asszonyok mindig úgy vannak ezzel. Ha gyermekök nagyobb, szeretik,
                        mert már évekig szerették; s ha még kicsi, szeretik, mert még nem volt
                        idejök, hogy eléggé szeressék. De az okosság...</p>
                    <p>- Hagyja abba, tisztelendő úr - szólt a grófné könnyezve -, én belátok
                        mindent; de hiába, vannak dolgok, melyekről elismerjük, hogy okosak, s
                        melyeket mégsem bírunk tenni.</p>
                    <p>- Addig, míg meg nem győződünk arról, hogy kötelességünk - folytatá, mondását
                        kiegészítve a pap. - Nagysád sokkal jobb anya s keresztyén, semhogy
                        gyermekének életét veszélynek tegye ki, csak azért, mert tőle egypár napra
                        megválni nehezére esnék. De sietnünk kell. A gróf menjen az istállóba, s
                        mondja az angol lovásznak, hogy ne nyergeljen, de készen várjon, s azután
                        azt tegye, mit neki én fogok mondani. Nagysád azalatt magának s a
                        gyermekeknek erősebb cipőt s melegebb ruhát hoz. Olyasnak mutatkozik az idő,
                        mintha eső akarna lenni.</p>
                    <p>Természetünkben fekszik, hogy nehéz pillanatokban határozott parancsnak
                        könnyen enge­dünk. Ha azon befolyásnak kulcsát keressük, melyet forradalmak
                        alatt vagy nagy veszélyek alkalmával néha egészen ismeretlen egyediségek a
                        tömegekre gyakorolnak, e kulcs egyedül abban fekszik: mert az általános
                        rémülés pillanatában éppen csak egy bizonyos egyed vállalta a parancsolás
                        szerepét magára; s épp azért nincs is nagyobb igazságtalanság, mint ha a
                        népet azzal vádolják, hogy rosszul választá vezetőit. Nehéz pillanatokban
                        mint egyesek, úgy a nép is nem választja, hanem vezetőjének azt fogadja, ki
                        e szerep elvállalására elég bátorsággal bír, s éppen nem csudálatos, hogy
                        ezek nem mindig a legildomosabb s lelkiismeretesebb emberek soraiból
                        kerülnek ki. Ormosy s neje is ellentmondás nélkül távoztak, a plébános
                        meghagyását teljesítendők; ő pedig a hársak alá ment, hol a csecsemő
                        kosarában aludt, s hol Margit rég elhányva virágait, most kövecskékkel
                        játszott, majd halomra seperve össze egész kincsét, majd az asztalon
                        szétrakva, oly figyelemmel s buzgósággal, hogy még barátja közeledését sem
                        vevé észre, kinek máskor oly szívesen belekapaszkodott hosszú fekete
                        köntösébe.</p>
                    <p>A plébános szívét bánatos érzés fogta el, midőn e gyermekeket látá. Ő sokkal
                        több aggo­dalommal tekintett a legközelebbi jövőre, mint azt Ormosy gondolá.
                        A gróf sohasem követett el igazságtalanságot jobbágyain, s a grófné jóltevő
                        gondviselésként hatott körében; de a plébános tudta, hogy mindemellett
                        Ormoslakon sem az elégedetlenek, sem, mi több, ezen elégedetlenség okai nem
                        hiányoznak. A nép mindig legfelsőbb helyen keresi szenvedéseinek forrását, s
                        ez okon mindenért, mit egyedül a tisztek, a grófnak tudta nélkül
                        cselekedtek, őt tevé felelőssé; s annál elégedetlenebbnek érzé magát, mivel
                        az ormoslakiaknak egy része tót lévén, urával nem is beszélhetett, tehát
                        egészen a tisztek kezére bízva gondolá magát. Farkas Máté a falu és kastély
                        közt közbenjáróként szolgált, s fel sem vevé a gyűlöletet, mellyel az
                        inspektor és a többi tisztek őt megtisztelték, híveinek, ahol csak lehetett,
                        pártját fogta. De egyesek mindamellett mégis sértve érezek magukat, részint
                        mert a plébánosnak nem jutott minden tudomására, részint mert Ormoslakon is,
                        mint máshol, az emberek nemcsak valóságos sértések ellen panaszkodtak, s a
                        plébánosnak nem bocsáták meg, hogy képzelt bajaiknak szószólója lenni nem
                        akar. Ő sokkal inkább ismeré híveit, hogysem a dolog való állása iránt
                        csalódásokba ringatná magát, s máris, midőn a falu háza mellett elment, a
                        csoport között, mely ott más faluból jött hírnök körül sereglett, elég
                        fenyegető szót hallott nemcsak az uraság, hanem önmaga ellen is.</p>
                    <p>- Boldog gyermekek - szólt magában, szemét az ártatlanokra függesztve -,
                        mennyi veszély környezi, de tudatlanságuk megőrzi nyugalmukat, és felettök
                        mások őrködnek; míg mi, minden fáradság s aggodalmak mellett, mikkel, vélt
                        bölcsességünkben, száz veszélytől óvjuk magunkat, mégis szinte elvesznénk,
                        ha felettünk is hasonlóan felsőbb gondviselés nem őrködnék.</p>
                    <p>E gondolat a plébánosnak megint visszaadta nyugalmát. Hangjában s az egész
                        módban, mellyel a dajkának a dolgok állását s azt, mit tőle kívánnak,
                        előadá, valami oly biztató volt, hogy Kati, az ijedtség után, mellyel a
                        történteket eleintén hallá, egészen megnyugodott, s csak grófnéját
                        sajnálá.</p>
                    <p>- Ne aggódjál te grófnédért, annak nem lesz baja - mondá Farkas -, azt
                        Pattogós vezeti, s fogadom, oly utakon, hogy maga sem veszi észre, mikor
                        egyszerre Kassán lesz. A szegény asszony nem is magáért, hanem csak azon
                        aggódik, hogy gyermekét el kell hagynia.</p>
                    <p>- Azon nincs mit aggódnia - mondá Kati -, mikor Isten kisfiamat magához
                        szólítá, és a tisztelendő úr éppen halála után, még a temetés előtt a
                        kastélyba hitt, hogy akkor született kis Annámnak dajkája legyek, eleintén
                        nagyon sírtam. Oly igazságtalannak látszott, hogy nekik, a gazdagoknak, most
                        Isten még gyermeket is adott, s tőlem, kinek semmi egyebe a föld
                        kerek­ségén, még fiacskámat is elveszi. Azt gondoltam, nem is fogom soha
                        szerethetni ez idegen gyermeket, és csak azért mentem el, mert Miska akarta,
                        és a tisztelendő úr is úgy parancsolta. De később láttam, mi jól
                        gondoskodott a tisztelendő úr rólam. Első napokban eszem még mindig
                        Pistikánál járt. Ő tizenkét nappal idősebb volt, és ha a finom pólyát és
                        csipkés vánkosokat láttam, melyekben Annácskám feküdt, mindig eszembe
                        jutott, hogy nem az én gyermekem; de később ezt is megszoktam. A kis angyal
                        oly szépen nyújtá felém kezecskéit, nélküle talán meghaltam volna
                        szomorúságomban; de mikor először mellemre fektetem, már könnyebben éreztem
                        magamat; úgy látszott, mintha kis ajkai kiszívnák mindazon keserűséget,
                        melyet szívemben viseltem. Ó, a grófné nyugodt lehet; míg én élek, a kis
                        Annának nem lesz baja.</p>
                    <p>- Azt én jól tudom, s rajta a grófné sem kételkedik, csak attól tart, hogy
                        téged valami baj érhetne.</p>
                    <p>- Mi baj érhetne engem? - szólt a dajka bizodalommal. - Ha egyszer Miskámnál
                        vagyok, onnan az erdőkön át éjjel is eljutok Kerékhegyre nénémhez; és ugyan
                        ki bántana ott? Kerék­hegyen csupa magyar lakik, s néném, kit akkor láttam
                        utolszor, mikor várandóban voltam, nem is tudja, hogy időközben gyermekem
                        meghalt, és a kis comtesse-t az én leányomnak fogja tartani.</p>
                    <p>Míg a plébános a dajkával szólt, az inspektor azon helyen maradva, melyen a
                        gróf által hagyatott, mennél többet gondolkozott, annál nagyobb félelembe
                        dolgozta belé magát. Végre rémülése győzött még az ellenszenven is, melyet a
                        plébános iránt érzett, s hozzá menve, kérdést tőn, mit tanácsol neki?</p>
                    <p>- Már a teins úrnak nem tanácsolhat senki mást, mint hogy innen pusztuljon, s
                        pedig mennél elébb. A nép senkire sem haragszik inkább, mint inspektor úrra;
                        nem szeretném, ha kezei közé kerülne.</p>
                    <p>- Az szörnyű volna - mond amaz remegő hangon. - A gróf elbeszélte, mit tettek
                        azzal a szegény Krivanszkyval, gróf Váry inspektorával. Kissé szigorú ember
                        volt, az igaz, de jó ember, mint a harapás kenyér, és oly mulatságos, az
                        uraság nem is élhetett nélküle. Az ember­nek feláll haja szála, ha csak
                        eszébe jut, mily kínokkal ölték meg. Egy kasznárt, ugyanazon uradalomban, a
                        falusi bikával egyazon jászolhoz kötöttek, hogy a vad bika ölje meg, vagy a
                        széna mellett haljon éhen. Az ember elborzad, ha eszébe jut, hogy egész
                        életét oly kannibálok között tölti. Hiába, semmi míveltség, semmi
                        vallás.</p>
                    <p>A plébános, ki mint bátor ember a félénkséget megveté, de sajnálkozék rajta,
                        éppen az elrémült inspektornak néhány vigasztaló szót akart mondani, midőn a
                        hallott észrevétel haragra gyújtá. - Semmi vallás - szólt ingerült hangon -,
                        s az baj, ugyebár, hogy a népnek ilyen­kor vallása nincsen? De ki más oka e
                        vallástalanságnak, mint ön és hasonlói. Ha azok, kik a míveltség magasabb
                        fokán állnak, vagy kikről a buta nép legalább azt hiszi, hogy állanak, ha
                        ilyenek, mondom, a vallás iránt a legnagyobb közönyösséget mutatják, ha
                        megvetik szertartásait, s akkor örülnek leginkább, ha az egyháznak szolgáit
                        nevetségessé tehetik, vajon csoda-e, ha a nép a példát követi? Hisz mindenki
                        szívesen utánozza felsőbbjeit, s mert ez egyébben nehezen sikerül, abban
                        kísérti meg, mihez sem ész, sem világi bátorság, sem erő nem szükséges. Önök
                        felfogása szerint a vallásra csak a népnek van szüksége, hogy alázattal
                        meghajoljon felsőbbjei előtt, hogy szépen eljárjon a robotban, és panasz
                        nélkül hordozza terheit; de a nép meg azt hiszi, hogy a vallás olyanoknak,
                        kiknek Isten nagyobb hatalmat adott, még szükségesebb. Mit önök a népnél
                        nélkülözhetlen korlátnak tartanak, abban a nép védelmet szeretne találni a
                        hatalmasok ellen, s ha ezt nem találja, közönyös lesz az iránt, minek
                        hasznát belátni képtelen. A vallástalanság nagy szerencsétlenség, legnagyobb
                        átka századunknak, de önöknek nincs joguk ellene panaszkodni.</p>
                    <p>Az inspektor fohászkodva jelenté ki helybenhagyását, s oly bűnbánatos képpel
                        állt ott, hogy a plébános megsajnálta őt. - Erősen hiszem - szólt kissé
                        szelídebb hangon -, hogy a jelen események a teins úrra is meg fogják tenni
                        hatásukat. Tábori életem idejében akárhányat ismertem, kikről csaknem meg
                        voltam győződve, hogy vallásosság nem is fér szívökbe, és ím, megrázta a
                        félelem, és elfért biz az.</p>
                    <p>Az inspektor egészen egyetértett, és remegő hangon jegyzé meg, hogy ha a
                        papság egész befolyását a nép felvilágosítására használja, bizonyosan
                        észretérítheti.</p>
                    <p>- Az nem szenved semmi kétséget, hisz végre minden ember eszére tér, úr és
                        paraszt, bölcs és tudatlan, egyszer mindenik kijózanodik; a kérdés csak az:
                        mikor? s azok után, miket a faluban láttam és hallottam, nem tanácslom, hogy
                        akár inspektor úr, akár más valaki az én befolyásomra támaszkodjék. Legjobb
                        kitérni. Ha besötétedik, jöjjön hozzám, s ha nem lesz benne más mód, a barát
                        csuklyájába öltözködhetik, ki a búcsú alatt segítségül volt nálam; a szegény
                        barátot nem bántja senki, és ha ön bajszát leborotválja, és szükség esetében
                        tonzúrát nyírunk, nincs ember, ki ezen obskúrus öltözet alatt oly
                        felvilágosodott férfiút gyanítana, minőnek inspektor úr egész életén át
                        magát mutatta.</p>
                    <p>Az inspektor érzé a célzást, mely a végszavakban feküdt, azonban jelen
                        alázatos hangulatában mindent eltűrt volna, sőt örvendett a dorgáláson, csak
                        annyit tanácslott a plébánosnak, hogy míg a nép dühe tart, inkább ő is
                        térjen ki.</p>
                    <p>- Csak még az kellene - szólt Farkas, oly hangon és kifejezéssel, melyen az
                        inspektor szinte megijedt. - A betegség nyomai mutatkoznak, a nép fellázad,
                        és én ilyenkor menjek el? Inkább izmokra tépetném magamat, mint hogy ezt
                        tegyem. Rólam ugyan nem fogja mondani senki, hogy rám ijesztett.</p>
                    <p>- Én csak azt értettem, hogy a tisztelendő úr rövid időre menjen el, addig,
                        míg éppen az első dühösség tart - mondá az inspektor mentegetve magát.</p>
                    <p>- Igen, hogyha majd minden ismét szép rendben lesz, akkor visszajöjjek -
                        szólt Farkas még nagyobb indulatban -, eső után köpönyeg. S tudja-e
                        inspektor úr, hogy az valóságos gazság volna, mit nékem tanácsol? És hogyha
                        most elmennék, szégyenlenék visszajönni. A szegény népnek sohasem volt
                        inkább szüksége reám, mint éppen most.</p>
                    <p>- Bizony a nép nem is érdemli, hogy érte magát oly ember feláldozza -
                        sóhajtott az inspektor.</p>
                    <p>- És szeretném tudni, miért nem? - mondá a lelkész hévvel - mert néhány
                        alávaló izgatónak ellenállni nem tud? Jobb lenne kétségen kívül, ha
                        ellenállna; de ne feledjük, hogy azok, kiket a gonosz a tiltott gyümölcs
                        leszakítására ösztönöz, és kiknek, ha tanácsát követik, a világ minden
                        tudományát és hatalmát ígéri, talán éhesek is, és hogy nem annyira fényes
                        vágyak, mint a jelen szükségei által ragadtatnak el. Ismerem e népet, egytől
                        egyig láttam őket felnőni vagy vénülni - és tudom, hogy nagyobb része
                        jámbor, szelíd emberekből áll. Ugyanazon csepp, mely reggel mint harmat
                        függött a virágon, délben talán mint vészfelleg száll körül, és este, ha a
                        vihar kidühöngte magát, ismét mint tiszta csepp ragyoghat valami fűszálon. A
                        nép mindig érdemes reá, hogy egyesek magokat érte feláldozzák, érdemes már
                        azért is, mert ő szintén annyiszor áldozza fel magát, s annyiszor áldoztatik
                        fel egyeseknek. Az ormoslaki nép jó, becsületes, én mindig ezt fogom
                        mondani, bármi történjék. Ha a szénégetők nem volnának, kiket szintén a
                        teins úr fogadott fel erdeinkbe, jót mernék állni a békéért.</p>
                    <p>Ormosy s neje, kik azalatt a kastélyból visszatértek, véget vetettek a
                        beszélgetésnek. Az inspektor kancelláriájába ment, hogy ott várja be az
                        estét; a többiek, sürgetve a plébános által, az erdő felé indultak. Lassan
                        haladva elébb, mintha csak sétálnának, sebesebben, mihelyt az erdőben
                        voltak, és sietésök senkinek figyelmét sem vonhatta magára.</p>
                    <p>Ormosy s a plébános félhalkan beszéltek egymással. Előttök a grófné ment,
                        kisebb gyermekét tartva karján; a dajka erősebb levén, most Margitot vivé. -
                        Nézetem szerint - szólt végre a grófné hosszabb hallgatás után - távozásunk
                        fölösleges; de szívesen megtenném, csak kis­gyermekemtől ne kellene
                        megválnom. Mintha előre érezném, hogy baja lesz.</p>
                    <p>A plébános újra igyekezett őt megnyugtatni. Ormosy türelmét kezdé veszteni. -
                        Nem fogha­tom meg, oly okos asszony, mint te vagy, hogy lehet ily gyermekes.
                        Mindenben oly józan vagy, csak ebben nem.</p>
                    <p>A grófné fájdalmas tekintetet vetett férjére. - Nem szólok többé - mondá
                        szomorúan -, mert látom, hogy kellemetlen; de hidd el, kedvesem, ily
                        dologban egy asszony sem bír annyi józansággal, mint ti, férfiak.</p>
                    <p>- S ez nagy istenáldás - szólt a plébános -, mi, férfiak, nagy józanságunkkal
                        nem tudom, hány gyermeket nevelnénk fel. De legyen nyugodt, kedves grófné,
                        az ártatlan gyermek fölött, ha anyja alszik vagy távol van, még egy másnak
                        szeretete őrködik, s az nem fogja elhagyni e nehéz napokban. És most Isten
                        áldja meg nagyságtokat. Siessenek. Dörögni kezd, s félek, rossz időnk lesz;
                        de reménylem, nemsokára derültebb ég alatt meglátjuk egymást.</p>
                    <p>A plébános, mint hangjáról észre lehetett venni, rendkívül meg volt indulva;
                        s miután a grófnénak kezet csókolt, s a gyermekekre áldást mondott, sietve
                        távozott, nehogy könnyeit észrevegyék, melyeket ez egyszer, bármennyire
                        felhúzta szemöldjeit, szemébe visszaszorítani nem bírt.</p>
                    <p> </p>
                </div>
               <div type="chapter">
                    <head>2</head>
                    <p>Ormosy családjával hallgatva folytatá útját. A nap még magasan állt, de a
                        sötét felhők, melyek nyugat felől tornyosultak, elfogták sugárait, és az
                        erdőben, mintha már az est közelgene, bizonytalan világ uralkodott. Minden
                        csendes, a levegő meleg ködként mozdulatlanul terül el a vidéken. Minden
                        tárgy színetlen, mintha fátyol takarná. Néha egy rövid lehelet, egy
                        elszakadt fohász lejt át az erdő fölött, s a fák sudarai egy percre
                        ingadoznak: utána ismét csendes és mozdulatlan minden.</p>
                    <p>Mintegy félóráig haladhattak, midőn Ormosy, ki azalatt Margitot maga vette
                        karjára, megállt, s nejét pihenésre szólítá fel. Ormosynak egyik kedves
                        helye vala ez, minden oldalról erdővel környezett rét, honnan, mert a hegy
                        lejtős oldalát foglalá el, a fák sudarai fölött kilátás nyílt a völgybe.
                        Egyenesen alattok feküdt a kastély, melynek a kert magas fái miatt csak
                        cserépfedele látszott; tovább a falu és temploma, minden oly csendesen, mint
                        máskor, csakhogy a kassai úton nagy csoport paraszt közelített a faluhoz.
                        Míg Ormosynak figyelmét e csoportozat vonta magára, a grófné a csecsemőt
                        karjaiban tartva kizárólag vele foglalkozott, s halkan elmondá dajkájának
                        mindazt, mire figyelnie kell, ha majd a gyermekkel maga fog maradni.</p>
                    <p>De a közelgő vész rövid nyugalom után sietésre inté a pihenőket. A sötét
                        felhő, mely előbb hegyláncként emelkedett a láthatáron, most egyszerre sebes
                        változásoknak indult. Mint azon óriási földvajúdásoknál, melyek közben a
                        geológia állítása szerint az Alpok vagy Cordillerák hegyláncai támadtak: úgy
                        a sötét felhőtömegből egyes bércek emelkednek ki, magasan tornyosulva, míg
                        saját terhök alatt összeroskadnak, vagy a mellettök emelkedő tömegek által
                        elnyomatnak. Minden mozdul s változik. A fehér felhők, melyek, mint e rögtön
                        támadt hegylánc havasai, a sötét tömeg fölött uralkodnak, itt mint a
                        folyásnak indult jegesek, széles szalagokban szállnak le a felhőzet sötét
                        völgyei közé, s velök, színöket vesztve, lassanként összeolvadnak; ott a
                        fehér gombolyagok sebes forgás közt oszlanak fel, és gyenge füstként
                        keringnek a felső bércek fölött, vagy hosszú foszlányokban függnek
                        oldalain.</p>
                    <p>Minden percben új alakok, új színek, egy szüntelen változás, mely között a
                        sötét felhőtömeg mindig magasabbra emelkedik. Még csendes a lég, s csak
                        egyes szakadozott szélrohamok futnak át a fák sudarain; de a sebesség,
                        mellyel a felhők a széllel ellenkező irányban a láthatáron felvonulnak,
                        összekeverednek, szétfoszlanak, mutatja, hogy a zivatar, melynek ez egyes
                        szélcsapások csak töredékei, a magasban már elkezdé nagy csatáját.</p>
                    <p>Az előbb oly ködös és homályos levegő egyszerre tisztává s átlátszóvá lett, a
                        legtávolabb hegyek körrajzai élesen váltak ki, s mégis az egész vidék azon
                        csodás színtelen világításban tűnik fel, melyet csak vésznél látunk. Már
                        egyes villámok cikáznak az égen, s a távol dörgés erősebbé válik.</p>
                    <p>- Ideje, hogy menjünk - szólt Ormosy, midőn kezét feleségének nyújtva, őt a
                        felkelésben segíté -, nézd csak, mily tömött felhő jő most ezen oldalról is.
                        Egy perc alatt el fogja borítani az égnek tisztán maradt részét, mely
                        előttünk fekszik. Hallod a távol zúgást, a szél és eső azonnal itt lesz.</p>
                    <p>- Csak a gyermekek meg ne ázzanak - szólt a grófné, közelebb szorítva
                        kebléhez a csecsemőt, kitől, mintha még egyszer élvezni akarná az anyának
                        terheit, az egész úton nem tudott megválni.</p>
                    <p>- Mihelyt beljebb jutunk az erdőbe, biztosítva vagyunk - mondá Ormosy -,
                        tömött ágain nem oly könnyen hat át valami. Csak siessünk.</p>
                    <p>De Ormosy csalódott. Bármiként siettek és bár az erdő legsűrűbb részében
                        voltak is már, midőn a zivatar egy mennykőcsapással kezdetét vevé: a zápor
                        pár perc alatt áttört a sűrű lombozaton, s utasaink átázva követték
                        ösvényöket, mely minden lépéssel sikamlóbbá és nehezebbé vált.</p>
                    <p>Villám villámot, dörgés dörgést követett. Hol a fenyők nem bikkekkel vegyülve
                        álltak, ott a szélvész egész sorokat dönte fel, s a recsegés, mellyel a
                        lezuhanó fák ágai széttörtek, messze elhangzott az erdőben, a zápor közel
                        zuhatagként hangzott, midőn a sűrű ágakon keresztültört. Így tértek fáradtan
                        s megázva vándorlásuk első nyugvópontjához, s Ormosy talán életében sohasem
                        örült jobban háznak, mint midőn feleségét a szerény vadászlak küszöbén
                        átvezeté. A kilátás, mely a háztól nyílt, különben bájló vala. A hegy
                        csúcsáról, melyen állott, nemcsak az ormoslaki völgy, hanem a távolabb fekvő
                        táj is meglátszott. A szem mérföldekre követheté egyfelől a dombokon s
                        hegyeken egyenesen Kassára vezető fehér utat, a másikról a folyót, mely a
                        völgy fordulatait követve, vizeit a Tisza felé vivé. Most az egészet felhő
                        takarta. A sűrű köd között még azon egyes fák is alig voltak észrevehetők a
                        vadászlakot környező kis mezőn, melyek az egész helynek egyik fő szépségét
                        tevék.</p>
                    <p>Miska, ki éppen tornácán pipázva nézé az időt, nem hitt szemeinek, midőn a
                        kopók ugatása által figyelmeztetve, egyszerre nejét s utána a grófot egész
                        családjával meglátta. Még inkább bámult, midőn e váratlan megjelenésnek okát
                        s azt is megértette, hogy az uraság még ez éjjel tovább utazik. De miután a
                        grófné gyermekeivel a szobába ment, és ő a tornácon urától a lázadás egyes
                        részleteit hallá, sóhajtva mondá, hogy ő mindezt előre tudta. - Nem is
                        csodálom, hogy a sok mindenféle rendelésnek, gyógyításnak, kuruzslásnak
                        ilyen vége lett; hisz hat hét óta annyit lótnak-futnak körül az orvosok,
                        annyit kérdezik az embert, nem halt-e még meg, hogy bizony zavarba jön.
                        Tegnapelőtt lenn voltam Bernátfalván, már akkor gondoltam, hogy valami
                        készül. A kolera ott már kiütött, a szomszédban még nem mutatkozott semmi,
                        és az embernek megesett szíve, ha a szegény népet látta. Az egyiknek apja,
                        anyja halt meg egy délután, a másik mától holnapig feleségét és három
                        gyermekét vesztette el. Egészen kétségbe voltak esve, és ahánnyal csak
                        szóltam, mind meg volt győződve, hogy a halottakat meg­mérgezték.</p>
                    <p>- De hogy is támadhatott e szerencsétlen emberek agyában ily gondolat? -
                        szólt Ormosy iszonyodva.</p>
                    <p>- Isten tudja, hogy - mondá Miska -, de beszélik, hogy Bernátfalván az uraság
                        a múlt hónapban valamit dobatott a kútba. Azt mondták, hogy só, s hogy csak
                        azért történik, mert a víz rossz volt; de annyi bizonyos, hogy Bernátfalván
                        halnak, éspedig nemcsak az emberek, hanem még az aprómarha is, mely a kútból
                        iszik, és hogy a szomszédban nyoma sincs a betegségnek. Hogy pedig a
                        bernátfalvi uraság nemigen bánja, ha a parasztok halnak, azt is
                        elhiszem.</p>
                    <p>- Úgy beszélsz, mintha magad is azt hinnéd, hogy szomszédom jobbágyait
                        megmérgezi.</p>
                    <p>- Dehogy hiszem, nagyságos uram - szólt Miska némi zavarban -, én nem vagyok
                        oly ostoba; hanem Bernátfalván azt beszélik, hogy mikor tizenhétben szükség
                        volt a faluban, az uraságnak magtára teli volt élettel, de nekik nem adott
                        belőle egy szemet sem, és hogy ők akkor is inkább szerették volna, ha
                        egyszerre megmérgezik, mint hogy ily gonoszul hagyják elveszni.</p>
                    <p>Ormosy meglepve hallgatott. - Ha nagyságod megengedi - szólt ismét az előbbi,
                        a puskát a konyhából kihozva és vállára akasztva -, körülnézek egy keveset.
                        A csoport, melyet nagy­ságod a kassai úton látott, bizonyosan Óhegyről jött;
                        megtörténhetnék, hogy a bernátfalviak szintén Ormoslakra mennek, ők pedig
                        mindig a hegyen járnak át, s be szoktak térni házamba. Nem szeretném, ha a
                        grófnét itt találnák.</p>
                    <p>S ezzel Miska magával szólítva kopóit, Ormosyt egyedül hagyá.</p>
                    <p>A gróf egy ideig szomorúan nézett a távozó után. Csak mióta észrevéve, hogy
                        azon álhíreket, mik akkor a parasztságot fellázíták, e régi szolga is
                        legalább félig-meddig elhiszi - győződött meg a veszély egész nagyságáról.
                        El volt keseredve, egyrészről azok ellen, kik aljas fukar­sá­guk által a
                        népben gyűlöletet gerjesztenek, másrészről a nép ellen, mely csak egyeseket
                        szeret, de gyűlöletét mindig egész osztályokra terjeszti ki. Mennyit nem
                        tettem, hogy jobbágyaim bizodalmát megnyerjem, így gondolkodék magában.
                        Tudva a környéknek egyetlen egy emberét sem sértettem meg, feleségem az
                        egész vidék jóltevője, s most titkon szökünk meg saját házunkból. Valakinek
                        eszébe jut, hogy a nagyobb halandóságnak oka méreg, s elhiszik felőlem
                        szintúgy, mint szomszédomról, ki őket félszázad óta zsarolja.</p>
                    <p>Ormosyt e keserű gondolatokból Miska ébreszté fel, ki sebesen visszajött, s
                        mert futás közben lélegzetét veszté, szakadozva elmondá, hogy Bernátfalváról
                        csakugyan nagy csoport jő fel a hegynek. - Legalább egy negyed óráig tart,
                        míg ideérhetnek; az út a vágáson, amerre jönnek, meredek, s úgy látszik,
                        néhány olyan is van köztök, ki nemigen biztosan áll lábain. De sietnünk
                        kell. Nagyságtok a feleségemmel és a gyermekekkel a padlásra mennek, én majd
                        azon leszek, hogy a vendégektől minél elébb szabaduljunk.</p>
                    <p>Rövid idő múlva Ormosy családjával együtt rejtekben vala, Miska a padlás
                        ajtaját betette, s ismét a tornác elébe ülve, pipára gyújtott.</p>
                    <p>Csaknem egy negyedóra múlt kínos várakozások között. A grófné a kis Margitot
                        tartá karjain, halkan mesét mondva el neki, s elkövetve mindent, hogy őt még
                        a parasztok megérkezése előtt elaltassa, vagy legalább hallgatásra bírja, de
                        hasztalan. A kis leány mindent, mi körülötte történt, játéknak tartott. A
                        szűk lábtó, melyen a padlásra vitték, az, hogy mamája is az illatos széna
                        közé ült, hol máskülönben csak dajkáját látta, oly véghetlen mulatságosnak
                        tetszett neki, hogy még Miska tarisznyáját is, melyet elébb mint kocsit
                        húzott körül a szobában, később gyermeke gyanánt szorította szívéhez,
                        eldobva, anyjának nyakába csimpeszkedett, és egyre nevetett, oly jóízűen,
                        oly boldogan, hogy a szegény asszony alig bírt elégséges erővel arra, hogy
                        fenyegetések által a gyermeknek jókedvét elrontsa. A csecsemő csendesen
                        aludt dajkájának keblén. Ormosy maga hallgatva ült felesége mellett. Lelkét
                        fájdalom és düh tölté el. Bármennyire általlátta is, hogy őrültség volna, ha
                        a pálinkától hevült dühös csoporttal szembeszáll, mégis saját neje s
                        cselédei előtt megalázva érzé magát a parasztok előli elrejtekezése
                        miatt.</p>
                    <p>A csoport azalatt nagy lármával a házhoz jött, és Miskát fogta körül; ki
                        mihelyt fegyverét a kamarában elzárta, oly nyugodtan ült tornácán, mint
                        máskor.</p>
                    <p>- Fertelmes idő - szólt Miska, erős füstöt eresztve pipájából.</p>
                    <p>- Rossz bizony - válaszoltak többen.</p>
                    <p>- A szél sok kárt tehetett, nem láttak kendtek semmit feljövet?</p>
                    <p>- Jobbra a hegyoldalon sok széltörés van, és egypár felrakott ölfát is
                        széjjelvitt a víz - szólt egy vén paraszt -, de arra már semmi gondod,
                        Miska. Nem kéri többé számon senki tőled.</p>
                    <p>- Mennykőt nem kéri. A gróf semmit sem tart inkább szemmel, mint erdejét.</p>
                    <p>- A gróf! - szóltak többen olyan hangon, melyben félig megvetés, félig
                        sajnálkozás vala kifejezve. - Nagy dolgok történtek, Miska. Oly dolgok,
                        amikről nem is álmodtál.</p>
                    <p>- Mi a manó?! - mondá Miska bámulást színlelve -, kíváncsi vagyok.</p>
                    <p>- Jer hát velünk a szobába - szólt az elébbi öreg paraszt -, átáztunk, s a
                        szél oly hidegen süvölt házad körül, hogy csontomig hat.</p>
                    <p>- És adj pálinkát; de siess, nem késhetünk - szólt egy másik, csaknem
                        fenyegető hangon.</p>
                    <p>- Ha kend kérni akar, kérjen más hangon, máskülönben egy kortyot sem kap -
                        mondá Miska, érezve, hogy biztossága attól függ, ha tekintetét a tömeg előtt
                        fenntartja.</p>
                    <p>- Kérni? Mi itt parancsolunk. Ezentúl mi leszünk a grófok, a nemes és
                        nagyságos urak - kiáltott az elébbi dühösen.</p>
                    <p>- Azt majd meglátjuk - szólt amaz -, de ha el nem kotródol, úgy nyakon
                        csaplak, hogy vén korodig megemlékezel reá, ha mindjárt nagyságos úr vagy
                        gróf lesz is belőled.</p>
                    <p>A vén paraszt, kit, úgy látszik, az egész csoport vezetőül tekintett,
                        közbeszólása által le­csillapítá a kezdődő vitát; a parasztot keményen
                        megdorgálta, s Miskának fülébe súgá, hogy amaz részeg, de jó volna, ha egy
                        kis pálinkát hozna, mert nagyon megszomjaztak, és az emberek kedvét semmi
                        sem rontja inkább, mint a szomjúság.</p>
                    <p>Míg a vadász e kívánatot teljesítve a pincéből visszajött, a csoportnak
                        előkelőbbjei a szobában fogtak helyet, a többiek a konyhában és tornácon
                        ültek s hevertek le.</p>
                    <p>- Tudod-e, Miska, mi járatban vagyunk? - szólt a vén paraszt, miután szűre
                        ujjával száját megtörülve, a palackot szomszédjának oda tolá.</p>
                    <p>- Mit tudom én? - mondá az előbbi közönnyel - a kaszálás elmúlt, a búcsú csak
                        jövő hónapban lesz, gondolni sem tudom, mit kereshettek annyian egyszerre
                        Ormoslakon.</p>
                    <p>- Hát uradat keressük, Miska - szólt az öreg halkabban. - A grófot keressük,
                        ő is egyike a méregkeverőknek.</p>
                    <p>- Az én grófom egyike a méregkeverőknek? - mondá Miska elbámulva.</p>
                    <p>- A te grófod! Ugyebár, ki hitte volna? De kisült napnál is világosabban, az
                        urak mind benne vannak, és a tied még egyike a főbbeknek.</p>
                    <p>- Már hogy beszélhet kend ily marhaságot - szólt Miska, kinek vére felforrt
                        -, nem szégyenli magát vén létére!</p>
                    <p>- Nem bámulom, hogy felindulsz - szólt amaz sóhajtva -, én is úgy voltam
                        elébb. Hozzánk hasonló közönséges ember ily gonoszságot nem is gondolhat
                        magának. Főképp a grófnéról nem hinné senki.</p>
                    <p>- Micsoda, a grófnéról is azt hiszitek? - kiáltott fel Miska.</p>
                    <p>- Róla is be van bizonyítva. Még a leveleket is láttuk, melyekben az urak az
                        egész dolgot egymásnak megírják. Ott van mind nótáriusunknál.</p>
                    <p>- De hisz nem is tudsz olvasni - mondá Miska vállat vonítva.</p>
                    <p>- Nem is az én dolgom - szólt a paraszt bosszús hangon -, én esküdt ember
                        vagyok, tanácsbeli. De a nótárius tud olvasni, meg az íródiák, ki tegnap
                        nálunk volt, és az obsitos, ki kaszálás óta a faluban tartózkodik, és azok
                        mind kiolvasták a levélből.</p>
                    <p>- Mit olvastak ki a levélből?</p>
                    <p>- Hát mindent - szólt az előbbi erős meggyőződés hangján -, mit végeztek
                        utolsó összejövetelök alkalmával, s mikor fognak ismét összejönni, hogy
                        egymással tanácskozzanak. Hogy az egész felső járásban már, hála Istennek, a
                        sírok meg vannak ásva, de hogy még a por nem elég, mert az ormoslaki gróf
                        nagyon sokat küldött ki jószágára, mivel Bernátfalvát és a szomszéd
                        helységeket is ő fogja ellátni.</p>
                    <p>A hatás, melyet e levelek tartalmának említése a jelenlevőkre tett, különböző
                        vala. Egypár dühösen emelte öklét, másoknak arcán elkeseredés és undor vala
                        kifejezve, míg egyesek összetett kezekkel ég felé emelék szemeiket, mert a
                        veszélytől megmenekedtek; hogy a mérgezésről a felfogott levelek szerint
                        kétség nem lehet, arról mindenki meg vala győződve, és általános
                        bosszankodást gerjesztett, midőn Miska eziránt kételyt jelente ki.</p>
                    <p>- És te még most sem hiszed, hogy az urak a népet csakugyan mérgezik, és hogy
                        felét kiirtották volna, ha szerencsére ki nem sül az egész terv? - kérdé
                        most éles hangon egy másik a parasztok közül. A férfiú nem bernátfalvi volt.
                        Egyike vala azoknak, kik faluról falura járva, a borzasztó hírt
                        terjesztették, és a népet lázíták. A halvány arc, a beesett, de fényes szem,
                        a lázas ingerlékenység, mely e férfi minden mozdulatából kitűnt,
                        kellemetlen, csaknem ijesztő hatással voltak. Egész valóján azon
                        nyugtalanság vala észrevehető, melyet csak őrülteknél vagy olyanoknál
                        találunk, kiknél az idegek izgatottsága a legfőbb fokot elérte, s kik néha
                        éppen azon arányban gyakorolnak befolyást másokra, melyben a hatalmat magok
                        fölött elvesztik. - Hát felelj nekem, ha nem az urak mérgeznek, miként
                        történik, hogy ők hónapokkal előre tudták, hogy mi halni fogunk, nemcsak
                        hogy halni fogunk, hanem hogy mily módon fogunk meghalni, hogy micsoda
                        vármegyékben fog a halálozás megkezdődni, és mennyien fognak meghalni minden
                        helységben; mert hisz ők mindezt előre tudták.</p>
                    <p>- Úgy van, ők mindezt régóta tudták - zajongtak a parasztok.</p>
                    <p>- Nálunk már tavasz kezdetén, még áprilisban előre mondtak mindent - folytatá
                        az előbbi szenvedéllyel. - A papok kihirdették a szószékről, hogy egypár
                        hónap múlva a betegség ki fog törni. Egy része az urakkal tart, a többi csak
                        azt hirdeti, amit neki a püspök parancsol. Ez csak azért történt, hogy ha
                        majd az emberek falkánkint halni kezdenek, senki se tulajdonítsa másnak,
                        mint a betegségnek, melyről ők előre szóltak. Mindjárt azután az orvosok
                        kezdtek körüljárni, nemcsak a megyei orvosok, hanem idegenek, kiket
                        orvosoknak neveztek, de kiket sem elébb, sem utóbb senki sem látott többé.
                        Megkérdezték a bírákat, hány ember lakik a faluban, kiszámították, hogy
                        eszerint körülbelől mennyinek kell meghalni, és evégre mennyi port hagyjanak
                        ott. Azután egy különös házat jelöltek ki, hová a betegeket vinni kell.</p>
                    <p>- Igen, nálunk is úgy volt - szóltak többen.</p>
                    <p>- Falunkban kemény büntetés alatt megparancsolták, hogy mihelyt valaki
                        megbetegszik, akár akarja, akár nem, mindjárt az ispotályba vigyék; és hogy
                        ne merészeljen senki közelébe menni, mert a betegség ragadós.</p>
                    <p>- Nálunk is azt mondták - szóltak ismét közbe többen.</p>
                    <p>- Hazugság, koholmány - folytatá az előbbi. - Falunkban egy hét óta halnak az
                        emberek, s mindig ugyanazon négy ember viszi ki, és mindeddig egynek sem
                        történt baja. Lehetséges-e ez, ha a betegség ragadós? A plébános úr eljár
                        minden beteghez, és oly jól érzi magát, mint máskor; én magam legalább tíz
                        embert láttam meghalni, kezemben tartottam görcsöktől összehúzott ujjaikat,
                        ágyok mellett álltam az utolsó vonaglásig, és ím, itt vagyok. Sem én, sem a
                        tisztelendő úr, sem azok, kik a halottakat eltemetik, nem vettünk be a fehér
                        porokból, azért nem történt bajunk.</p>
                    <p>- De miért mondanák, hogy a betegség ragadós, ha nem hinnék magok is? - kérdé
                        Miska, ki mióta hallá, hogy urát is mérgezőnek tartják, az egész hírt
                        koholmánynak nézte.</p>
                    <p>- És ezt te paraszteszeddel nem fogod fel? - szólt az előbbi megvetőleg - hát
                        nem hallottad soha, hogy mindeniken, akinek mérget adnak be, meglátszik,
                        nemcsak halála előtt a hányás­ból, görcsökből s azon iszonyú kínokból, miken
                        az ily ember keresztülmegy, hanem a halál után is, midőn az ilyes test
                        megfeketül, és mindjárt rothadásba megy. Az urak ezt mind előre látták.
                        Azért akarják külön házakba vitetni az embereket, mihelyt megbetegszenek, és
                        azért hirdetik a betegséget ragadósnak, hogy még felesége és gyermekei is
                        elhagyják az embert, és magánosan haljon meg, mint a kutya.</p>
                    <p>- Ejnye, be okosak azok az urak - szólt egy a parasztok közül bámulással.</p>
                    <p>- Okosak biz ők - folytatá az előbbi -, és mind összetartanak. Nekik minden
                        eszökbe jut. Így például elzárták a falukat egymástól; még ami több, minket
                        parasztokat állítanak ki vas­villásan, hogy a határt szomszédainktól
                        megőrizzük, mert hisz kolera lehet ott, és aki kolerás helységű emberrel
                        csak beszél is, magával hozza a betegséget. Furcsa dolog, hány ragadós
                        nyavalya nem uralkodott máskor? Két esztendő előtt a himlő, harmad éve az a
                        különös forró betegség, melyet a doktorok is megkaptak. Akkor nem jutott
                        senkinek eszébe, hogy ispotályt csináljon, vagy a falukat egymástól elzárja,
                        és hát most miért teszik? Természetesen, előre látták, hogy ha egy vagy más
                        faluban sokan halnak meg, az emberek végre mégis észreveszik, hogy
                        megmérgeztettek; s hogy majd elbeszélik szomszédaiknak, és ezek megint
                        tovább­mondják, miáltal nemcsak a szándékuk hiúsulna meg, hanem még más baj
                        is üthetne ki. Ezért zárnak el minden határt külön, ezért nem eresztenek ki
                        oly faluból, hol a betegség már kitört, senkit. Nem világos-e mindez?</p>
                    <p>- Már hogyne volna világos - mondának néhányan.</p>
                    <p>- Még többet mondok - szólt ismét az előbbi -, az uraknak esze ennél is
                        tovább jár. A meg­mérgezett emberen halála után félesztendővel is meglátszik
                        a méreg. Mikor szomszédunkban a molnárné ellen gyanú támadt, a főbíróval
                        kijöttek az orvosok, kiásatták a molnárnét, és a zsidó doktor mondta, hogy
                        ha csak egy szikra méreg, csak annyi, mint egy gombostű lenne is testében,
                        ők megtalálják. Ezért ásatják kétszer oly mélyen a sírokat, mint máskor, és
                        ezért parancsolják, hogy ahol lehet, a halottakra oltatlan meszet
                        vessenek.</p>
                    <p>- Isten engem, az urak valóságos ördögök - szólt az egyik -, soha nem hittem
                        volna, hogy még erre is gondolnak.</p>
                    <p>- Csak egyet felejtettek el - mondá az előbbi, kinek hangja beszéd között
                        mindig élesebb lett, s kinek kifejezéséből s minden mozdulatából kilátszott
                        a fokonkint növekedő szenvedély, mely hallgatóira is elterjedt -, az uraknak
                        nem jutott eszökbe, hogy mi vagyunk az erősebbek, és hogy szörnyű bosszút
                        fogunk állni.</p>
                    <p>- Úgy van, bosszút, bosszút fogunk állani - ismételték a parasztok.</p>
                    <p>- Hát jertek Ormoslakra - kiáltott fel az előbbi, midőn a fejszét kezébe véve
                        felkelt -, mikorra odaérünk, sötét lesz.</p>
                    <p>- És mit kerestek Ormoslakon? - kérdé Miska megijedve.</p>
                    <p>Az előbb szólt idegen csak megvető tekintetet vetett a kérdőre. - Hallottad
                        már - mondá a vén bernátfalvi paraszt -, urad egyike a fő cinkosoknak, a mi
                        járásunkban az egész mérgezést ő igazgatja. A többiek nála szedik a porokat,
                        hozzá mennek parancsolatokért.</p>
                    <p>- No, majd adunk mi neki - szóltak többen, kik azalatt botjukat felemelve
                        szintén felkeltek. Miska látá, hogy oly állapotban vannak, hol minden
                        ellenök haszontalan, s csak azt jegyzé meg, hogy a gróf a megye székhelyén
                        gyűlésen van, s csak néhány nap múlva fog visszajönni.</p>
                    <p>- De a grófné odahaza van, ugye? - szólt egy másik - majd azt keressük fel,
                        úgyis ő osztogatott legtöbb port és cseppeket, még Bernátfalván is járt,
                        pedig hozzánk éppen nem lenne semmi köze, mi még jobbágyai sem vagyunk.</p>
                    <p>- Ki kell irtani nagyját-apraját - szólt az idegen paraszt, indulatában
                        remegő hangon -, a nők s a gyermekek is egy bordában szőttek. A legkisebb is
                        végre felnő, és oly nagy zsarnok lesz, mint apja volt. Az is bolond, aki
                        könyörületességet érez irántuk. Anyám is asszony volt, s három gyermekem oly
                        szép és ártatlan, mint az angyalok a mennyországban, s mégis meg­ölték őket.
                        A fehér porból adtak nekik, és két nap alatt mind a négy a temetőben feküdt.
                        Kézért kéz, szemért szem, gyermekemért gyermek: ez az Isten parancsolatja.
                        Öljétek meg őket, amennyi csak van. Gyújtsátok fel kastélyaikat, ne maradjon
                        kő kövön.</p>
                    <p>- Nem látják-e, hogy ez az ember őrült - szólt Miska eliszonyodva -, hogy is
                        járhattok szavai után?</p>
                    <p>- Őrült vagy te magad - kiálta az előbbi -, vagy nem őrült, hanem gazember,
                        ki saját vérét elhagyja, és az urakkal tart. Rosszabb az uraknál. Üssétek
                        le! - és a szóló felemelte fejszéjét. Több bernátfalvi közbevetette
                        magát.</p>
                    <p>- Hadd el - szólt egyik közülök -, Miska becsületes ember. Nem csuda, ha az
                        ormoslaki uraság mellett szól. Felesége dajka a háznál, s ő fél, hogy ha a
                        kastélyban valami történnék, még annak is baja lenne.</p>
                    <p>- Az már más - mondá az előbbi, leeresztve fejszéjét, szelídebben. -
                        Feleséged parasztasszony, csak olyan vérből való, mint mi, és a gyermek,
                        amelyet szoptat, nem az ő gyermeke; semmi köze, hogy mi történik azzal.</p>
                    <p>E szavak nyugodtan, de különös hanglejtéssel mondattak, melytől még a
                        parasztok is elijed­tek. Utánok pillanatig mély csend állott be, s a csend
                        közepett egyszerre valami nesz hallat­szott a padláson éppen fejök
                        fölött.</p>
                    <p>- Mi volt ez? - mondá az idegen paraszt halkan, s figyelemmel hallgatódzva -
                        ki van padlásodon, kit rejtegetsz?</p>
                    <p>Miska nagy szerencséjére már sötétedni kezdvén, a zavart, melyet arca
                        kifejezett, senki sem vette észre. Összeszedte magát, s a lehető
                        legközönyösebben válaszolá, hogy a neszt maga is hallotta, és hogyha nem
                        macskáinak valamelyike tette, csakugyan nem tudja, honnan jöhetett.</p>
                    <p>Az idegen paraszt semmiképp sem akart megnyugodni e válaszban, és noha
                        néhányan azt mondák, hogy semmi neszt sem hallottak, s az egész valószínűleg
                        csak képzelődés volt, a nagyobb rész pedig már indulni akart, nehogy az
                        ormoslaki kastélyban az óhegyiek által megelőztessék - nem ment el a háztól,
                        mielőtt a padlásra fel nem nézett. Az ajtót nyitva és az egész padlást
                        szénával telerakva találván, ő is megnyugodott. Még egy ideig hallgatódzva
                        állt a felvezető lábtón. Végre lejött ő is, és fejszével vállán a többiek
                        után sietett.</p>
                    <p>Miska az erdő széléig követte a távozókat. Midőn lépteik a távolban
                        elhangoztak, s meggyőződött, hogy közülök többé senki vissza nem térend,
                        házához sietett, hogy Ormosyt rejtekéből kivezesse.</p>
                    <p> </p>
                </div>
               <div type="chapter">
                    <head>3</head>
                    <p>A helyzet, melyben Ormosy és családja ezen időközt tölték, borzasztó vala.
                        Rejtekökben meghallatszott minden szó, melyet a parasztok a szobában
                        beszéltek; s így a veszély iránt, melyben életök forogna, ha a vad csoport
                        által megtaláltatnának, kétség sem lehetett. A grófné Margitot tartá karjai
                        között, ki, mint ha a kis madárnak kalickáját kendővel takarják, a sötét
                        padláson, víg csevegésének közepette, elszunnyadt. A csecsemő dajkája mellén
                        pihent. A gyermekek álma csendes volt, és a grófné egyforma lélegzetökre
                        ügyelve, pillanatokra minden veszélyről megfeledkezett; de a legkisebb
                        mozdulatnál, melyet Margit tett, a gyenge nyöszörgésnél, mellyel a csecsemő
                        dajkája karjain megmozdult, egyszerre visszatért egész félelme.</p>
                    <p>Ormosy érzéséről csak annak lehet fogalma, ki valaha életében kedveseit
                        veszélyben látva, érzé, hogy őket saját erejével megvédeni nem bírná, s hogy
                        amin e földön leginkább csügg, annak oltalmát a sorsra kell bíznia. El volt
                        keseredve. Mennél inkább fáradozott előbb, hogy jobbágyainak szeretetét
                        megnyerje, annál nagyobb gyűlölséget érzett magában irántok e pillanatban.
                        Megbánva, hogy eddig jótevőjök volt, csak bosszúról gondolkozott. A grófnéra
                        az, mit hallott, ellenkező hatást tett. Ő megérté, hogy azok keblében, kiket
                        kedveseiknek halála kétségbeejt, még e borzasztó gyanú is gyökeret
                        verhetett. Ó, de mekkorának kell lenni azon gyűlölségnek, mely által még ily
                        gyanú is valószínűvé válik? Így gondolkozott magában, és lelkét nem
                        gyűlölség, hanem kimondhatlan fájdalom tölté el; sajnálkozás a gyűlölt és
                        gyűlölő, az egész emberi nem fölött, melynél ivadékról ivadékra szállnak a
                        gyűlölködések, s az egyes kevés jó mellett, mit önmaga tapasztalt, elődeinek
                        százados és még megbosszulatlan sérelmeit hordja keblében.</p>
                    <p>Midőn Miska a padlásra jött, és jelenté, hogy a parasztok már mind elmentek,
                        s lépéseik sem hallatszanak többé, a gróf családjával lejött a szobába. A
                        dajka a csecsemőt az ágyra tevé, és a kis Margit számára tejes kását
                        állított a tűzhöz.</p>
                    <p>Kevés idő múlva a grófné is kijött, és a tűzhelyhez állt. - Kassára kell
                        mennem - szólt rövid szünet után -, férjem akarja, és férjemnek igazsága
                        van. Hallottad, mit rólunk beszélnek; számunkra és gyermekeink számára egy
                        időre nincs biztosság Ormoslakon.</p>
                    <p>A dajkának szemei könnyekbe lábadtak. - Csak menjenek is el nagyságtok mennél
                        előbb - szólt megindulva -, majd eszökre térnek; de most borzasztó őket
                        hallani is.</p>
                    <p>- Férjem azt hiszi, hogy a kis Ninácskát nem vihetjük magunkkal. Te nem tudsz
                        lovagolni, s ha tudnál is, mit csinálunk, ha megtámadtatnánk? Margitot
                        férjem veszi lovára, az csak megmenekszik, de szegény Ninácskám!</p>
                    <p>- A tisztelendő úr azt mondta, hogy Ninácska nálam marad. Azért nagysád ne
                        aggódjék, ha saját gyermekem volna, sem szerethetném inkább.</p>
                    <p>- Azt tudom; de látod, Kati - szólt a grófné, és hangja remegett -, Ninácska
                        kedves, legkisebb gyermekem. Hátha mégis baj érné?</p>
                    <p>- Mi baj érhetné nálunk? - mondá Kati biztatólag. - Szegényembert nem
                        bántanak, és szegényembernek gyermekét még kevésbé. Holnap hajnalban az
                        erdőkön keresztül elmegyek Kerékhegyre nénémhez. Ő szegény még azt sem
                        tudja, hogy az én gyermekem meghalt, és a kis comtesse-t leányomnak fogja
                        tartani. Ott nyugton maradhatunk akármeddig, s ha majd a zavargásoknak vége
                        lesz, nagyságtok eljönnek, és Ninácskát hazaviszik.</p>
                    <p>- Életemet bízom reád!</p>
                    <p>- Én is tudom, mit érez az ember gyermekeért, főképp, ha kicsi. Félesztendeje
                        sincs, hogy fiamat eltemették.</p>
                    <p>Mindketten elhallgattak.</p>
                    <p>Kati erősen fújta a tüzet, hogy a grófnéval elhitesse, miként csak a füsttől
                        könnyezik; emez mély gondolatokba merülve nézett a lángok közé.</p>
                    <p>A hallgatást a gróf szakítá félbe, ki nejét sietésre inté. Elmúlt kilenc óra,
                        és a Farkasvölgy még messze van.</p>
                    <p>- A tej forr - szólt a dajka. - Nem oly jó, mint Margit comtesse otthon
                        megszokta, egy csepp cukor sincs benne, de arra fogadok, hogy jól fog neki
                        esni. Csak hadd hűljön meg kissé, azután nagyságtok mindjárt útnak
                        indulhatnak. Ninácskát majd én magam öltöztetem át.</p>
                    <p>- Hát hoztál ruhát magaddal? - kérdé a grófné.</p>
                    <p>- Nem hoztam biz én - válaszolt a dajka -, s ha hoztam volna, annak nem nagy
                        hasznát vehetnők. A csipkés vánkosban a finom pólyákkal nem tartaná senki
                        gyermekemnek. Van más ruhám számára. - Igen - folytatá rövid hallgatás után
                        halkabban, talán azért, hogy Miska, ki éppen a konyhaajtóba lépett, ne
                        hallja, talán csak mert keble annyira szorult vala, hogy hangosabban nem
                        szólhatott - még mind ott fekszik a ládában, amint fiamnak készítettem: az
                        ingecskék, a pólyák, a főkötőcskék. Nem a legfinomabb vászon, csak olyan,
                        minő szegény­ember gyermekének való. De mind új - tevé hozzá sóhajtva. - Úgy
                        örültem, mikor mindennel készen valék - és a szegény gyermek még nem is
                        használhatta.</p>
                    <p>- Öltöztessük fel Ninácskát együtt, mint máskor szoktuk - mondá a grófné -,
                        ki tudja, mikor látom szegényt ismét.</p>
                    <p>És ezzel a grófné Katival a gyermekekhez ment. Ormosy, Miskának fegyverei
                        közül egy duplacsövű puskát és szarvaskést választva, a tornácra állt, s
                        vadászával beszélgetett. Minden mozdulatából meglátszott a türelmetlenség,
                        mellyel várta, hogy neje elkészüljön.</p>
                    <p>Tekintve a körülményeket s a veszélyt, mely az egész családot környezé, ha
                        akár azok közül, kik Ormoslakra mentek, néhányan visszatérnek, akár más
                        csoportok jönnek a vadászlak felé, természetesnek fogjuk találni, hogy
                        Ormosy kissé elveszté türelmét. Még Miska is, ki egypár­szor bement, hogy
                        utánanézzen, visszatérve, rosszkedvűen mondá, hogy még nem készültek el, s
                        majd mindjárt jönnek. De vajon nem természetes-e az is, hogy a grófné a
                        pillanatot, melyben gyermekétől el kell válnia, a lehetőségig elhalasztá;
                        nem mintha szándékosan késett volna, hanem mert mindig talált valamit, mit a
                        gyermekét vég ízben öltöztető önmaga akart tenni, s mit könnybe lábadt
                        szemeivel soha nem végezhetett el úgy, mint akarta volna. És nem
                        természetes-e, ha Kati, meghalt fiának ruhái között, ámbár nem sok volt, a
                        kis Anna fejéhez illő fejkötőt sokáig nem tudta megtalálni, és bojt helyett
                        mindig csombókot kötött; s hogy a két asszony akkor is, midőn a gyermek
                        végre egészen felöltöztetve feküdt az asztalon, még sokáig állt a csecsemő
                        előtt, sírva keservesen: Kati, mert eszébe jutott, hogy ha fia életben
                        maradt volna, most az is ily nagy lehetne, mint a kis Anna; a grófné, mert
                        midőn gyermekét ez idegen durvább ruhában látá, úgy rémlett előtte, mintha
                        saját gyermekét elidegenítené magától. Mindez igen természetes; s ki az
                        asszonyi szívet ismeri, az a lassúságon, mellyel a grófné gyermekét
                        öltözteté, éppoly kevéssé fog csodálkozni, mint férjének türelmetlenségén; a
                        baj csak az, hogy az asszonyi szívet nem minden férfi ismeri, s hogy nem
                        minden asszony fogja fel, hogy a férfi, ki bizonyos érzelmeket nem bír velök
                        egészen megosztani, sőt ki azokat talán nem is érti, emiatt még nem
                        érzéketlen. A férfi természete szerint mindig tágasabb kört keres magának, s
                        nem értheti a nőt, kit a legdicsőbb cél, ha távol fekszik, hidegen hagy, s
                        ki apróságoknak annyi fontosságot tulajdonít; az asszony szűkebb körében
                        kielégítve érzi magát, és nem érti a férfit, ha az oly dolgokért lelkesül, s
                        oly céloknak áldozza fel magát, melyek tőle távolesnek. Amaz az élet
                        tengerén a véghetlen láthatárt, ez mélyében az egyes gyöngyöket keresi,
                        örökké egymástól távol körökben mozogva, ha őket a szerelem nem egyesítené,
                        s ha azon pillanatokban, midőn egymást nem érthetve eltávoznak, a szív nem
                        vezetné őket ismét egymás karjai közé.</p>
                    <p>Anna nem bírt megválni gyermekétől, s midőn férje a szobába jött, s őt
                        sietésre intvén, az alvó Margitot karjára vevé, és megindult, még egyszer
                        vissza kelle térnie, mert a nő azt ígéré, hogy mindjárt jő, de mégsem
                        hagyhatá el kisdedét. Mintegy lekötve helyén, újra valami igazítani­valót
                        talált a csecsemőn, vagy halkan rendeléseket adott dajkájának; mindig új és
                        szükséges dolgok jutván eszébe, melyeket eddig még nem mondhatott el.</p>
                    <p>- Kedves Annám - szólt Ormosy végre oly hangon, melyből meglátszott, hogy
                        türelmetlensége a legnagyobb fokra hágott -, nincs veszteni való időnk.
                        Minden perc, mellyel késünk, ve­széllyel jár.</p>
                    <p>- Istenem, és ily pillanatban hagyjam el gyermekemet - szólt Anna, kebléhez
                        szorítva a csecsemőt.</p>
                    <p>- Kedvesem - mondá Ormosy, és hangjában, bármint iparkodott, hogy azt
                        szelídítse, mégis bizonyos élesség vala észrevehető -, az anyai érzésnek is
                        vannak határai, legalább annyiban, hogy csupa szeretetből gyermekeink életét
                        s jövőjét kockáztatnunk nem szabad. - Alig mondta ki e szavakat, s alig
                        vette észre a hatást, melyet nejére tettek, midőn máris megbánta.</p>
                    <p>- Életemet adnám, kedvesem, ha e kínos pillanatoktól megőrizhetnélek - tevé
                        hozzá szelídebb hangon -, de saját és gyermekeid java kívánja, hogy
                        menjünk.</p>
                    <p>Anna szó nélkül adta gyermekét dajkájának, és férje után indult. Nem mondott
                        ellent, esze talán meg volt győződve, hogy férjének igaza van, s mégis egy
                        nem ismert fájdalom rezgé át szívét; az első keserű csepp vala ez, mely
                        házassági viszonyába vegyült.</p>
                    <p>Ormosy sokkal inkább fel vala gerjedve e pillanatban, minthogy ezt
                        észrevenné, és Margittal karjai között, követé a vadászt. Neje hallgatva
                        ment oldalán.</p>
                    <p>- Itt vagyunk az átvágásnál, mely a Farkasvölgybe vezet - szólt Miska
                        megállva.</p>
                    <p>- Innen az utat nem téveszthetjük el - mondá a gróf. - Menj vissza
                        feleségedhez, és kísérd el őt holnap Kerékhegyre.</p>
                    <p>- Értem, nagyságos uram.</p>
                    <p>- Szívedre kötöm kis Annámat - mondá a grófné -, csak arra kéretem
                        feleségedet, ha holnap korán indul útra, jó melegen öltöztesse fel. A hajnal
                        híves, és a kis Anna még köhög.</p>
                    <p>- Nem felejtem neki megmondani. Ne féljen nagysád, a kis comtesse-nek nem
                        lesz baja.</p>
                    <p>- És mondd meg feleségednek még azt is - szólt amaz, miután már megindult,
                        még egyszer visszatérve -, hogy mihelyt lehet, Kassára jöjjön; már
                        megmondtam neki, úgy hiszem, de mondd meg neki te is; nincs nyugtom, míg a
                        gyermek ismét nálam nem lesz.</p>
                    <p>- Csak bízza rám, nagysád - válaszolt a vadász -, nem tart egy hétig, és ott
                        leszünk. Csak nagyságtokat vezérelje az Isten szerencsésen.</p>
                    <p>Ormosy, nejétől követve, sebes léptekkel távozott a völgy felé; Miska, miután
                        egy ideig utánok nézett, megfordult, és mély gondolatokba merülve indult
                        hazafelé.</p>
                    <p>Maga sem tudta, miért, de különösen meg volt indulva, mintha valami belső
                        szózat mondaná neki, hogy most utoljára látta urát.</p>
                    <p>Midőn a házba lépett, feleségét a bölcső előtt találta, melyet az a
                        padlásról, hol fiacskájának halála óta állt, lehozott, s melybe a kis Annát
                        fekteté.</p>
                    <p>Miska a szobába lépve feleségére nézett és a bölcsőre, és csak sóhajtott.</p>
                    <p>- Nézd, mi szépen alszik - mondá neje halkan, midőn férjét meglátta -, most ő
                        is ilyen lehetne. Ha ránézek, néha azt gondolom, ő fekszik bölcsőjében,
                        csakhogy most nagyobb, erősebb, mint akkor volt. Hat hónap alatt mennyire
                        megnőtt volna. Még a kis fehér emlékpénzt is nyakába kötöttem, melyet ő
                        hordott. Tudod, mit nénéd Máriapócsról hozott. Születésnapja is rajta áll, a
                        tisztelendő úr maga karcolta kezével a Szűz Mária-kép alá, midőn azt
                        keresztelés után nyaká­ba akasztottam. Mind azt mondták akkor, hogy a
                        boldogságos Szűz meg fogja oltalmazni minden veszedelemtől. A máriapócsi
                        szent Asszony másokat megőriz bajtól és szerencsét­lenségtől; de a mi
                        gyermekünk bizony csak meghalt.</p>
                    <p>- Hadd el, Kati, nem is lesz annak többé baja a világon. Talán jobb neki
                        szegénynek. Nem jó időket élünk; ki tudja, még e kis teremtésből is mi lesz,
                        pedig apja gróf - hát még szegény­ember gyermekéből!</p>
                    <p>- Éppen szegényember könnyebben meghúzza magát rossz időben is.</p>
                    <p>- Az sem igaz. Rossz idők rossz idők akárkinek. - Csak úgy van biz a, mint
                        mikor az erdőn szélvész megy keresztül. Ha az ember a pusztításon végignéz,
                        azt gondolná, hogy csak a nagy fák szenvedtek, és a vihar csak azokat
                        döntötte le; pedig dehogy ártott csak a nagyobbaknak. Ha a széltörésen
                        végigmegyünk, és a kárt közelebbről nézzük, akkor vesszük észre, mennyi
                        kisebb bokrot és csemetét tört le minden nagy fa, mikor lezuhant. Rossz
                        időben a szegény és gazdag ember egyiránt szenved; a különbség csak az, hogy
                        ha a fergeteg egy nagy fát dönt ki, a zaj, mellyel lezuhan, messze
                        hallatszik, és hogy a gyenge recsegést, mellyel a bokor széttörik, senki sem
                        veszi észre. A nagy urak bajáról beszélnek még sok esztendő múlva is, a
                        szegényemberével nem gondol senki, ez az egész különbség. - De ki lehet ez -
                        szakítá félbe Miska elmélkedéseit -, lépteket hallok; kinézek egy keveset. -
                        Te dőlj addig ágyadra; jó, ha megpihensz, mert holnap jókor kell
                        indulnod.</p>
                    <p>A nő el volt fáradva, és nem is egészen jól érzé magát, azért a tanácsot
                        követve, csakugyan lefeküdt; Miska vállára véve puskáját, a ház elébe
                        ment.</p>
                    <p>- Ki botorkál ily késő éjszaka az erdőben? - kiálta, midőn a fellegek közt
                        bujdosó hold bizonytalan világánál egy alakot vett észre, mely a ház felé
                        közelített.</p>
                    <p>- Kend az, Miska bácsi? - válaszolt egy éles, átható hang, melyről a vadász
                        azonnal az ormoslaki harangozóra ismert.</p>
                    <p>- Hát ki más lenne? - mondá Miska bámulva, hogy az otthonos kántort, ki még
                        saját árnyékától is félt, éjszaka házánál látja.</p>
                    <p>- Hát fusson, Miska bácsi, csak fusson, amennyire tud, és ha a méltóságos
                        gróf itt van és a méltóságos grófné, az is fusson és a gyermekek meg Kati
                        asszony, mind fussanak. Én is futok. Mindjárt itt lesznek. Menj, fuss,
                        Gáspár, mondta a főtisztelendő plébános úr, fuss, amint csak futhatsz, és
                        mondd a méltóságos uraságnak, ha még ott lenne, hogy siessenek. Miskának is
                        mondd, hogy távozzék. Fel vannak bőszülve ellene is. Azt hiszik, hogy mikor
                        a bernátfalviak nála voltak, a gróf el volt rejtve padlásán. De hát siessen
                        már kend, az istenért. Mindjárt itt lesznek, és kend oly nyugodtan áll,
                        mintha csak prédikációt hallgatna.</p>
                    <p>Miska sokkal jobban ismeré a harangozót, mint hogy a rémülésből, mely minden
                        mozdulatán meglátszott, a veszély nagyságára következtetéseket vonna;
                        nyugodtan kérdé tehát, ha csakugyan a plébános úr küldötte-e őt?</p>
                    <p>- De hát ki küldött volna? - folytatá a kántor nyugtalanul - hisz én azt sem
                        tudtam, merre menjek, hová forduljak. - Bőgnek, ordítanak, mint az
                        oroszlánok, csak hallásától is elborzad az ember, és nincs tőlök menekülés.
                        El akartam bújni házamban. Egyszerre csak ott vannak, és azt kiabálják, hogy
                        menjek a toronyba, és verjem félre a harangot. Eleinte nem mozdultam, mintha
                        már aludnám, s nem hallanék semmit. Pedig dehogy aludtam, szívem úgy
                        dobogott, hogy talán a szomszéd házban is meghallatszott; de végre nem
                        lehetett maradni tőlök, döröm­böltek, fenyegetődztek, mondták, hogy mindjárt
                        agyonütnek, ha nem teszem, amit parancsol­nak, én tehát elmentem a
                        plébánoshoz, és kértem a torony kulcsát. Akkor meg a plébános úr mondja,
                        hogy ha később kisül, hogy a harangot félrevertem - és hogyne sülne ki,
                        mikor Ormoslakon soha senki más, mint én, nem harangoz -, akkor, ha a
                        lázadás el lesz nyomva, engem is felakasztanak. Uramfia, mi szörnyű dolog,
                        ha ily időkben éppen harangozó az ember; szerencse, hogy még a plébános
                        úrtól tartanak. Mikor ő kilépett közéjök, s mondta nekik, hogy a
                        templomkulcsokat nem adja, s hogy ha az ajtót fel merészlik törni, az
                        Úristen meg fogja őket verni gyermekeikben és unokáikban: akkor egy még
                        lármázott, és azt mondta, hogy a pap is az urakkal tart, de a többi elment a
                        kastélyba. Mikor a kert hátulsó részén keresztülmentem, oly lármát
                        hallottam, mintha a pokol kapui nyíltak volna meg. Először is a pincét
                        törték fel. Eddig talán már fel is gyújtották a házat. De az istenért,
                        siessünk.</p>
                    <p>- Ne félj, ha az urasági pincét törték fel, nem oly hamar jönnek ide. Várj
                        meg itt, mindjárt visszajövök.</p>
                    <p>- Magam? - kérdé a harangozó megijedten.</p>
                    <p>- Csak nem félsz kísértetektől? - szólt Miska mosolyogva. - Ma éjszaka nem
                        járnak körül, tudod, nem szeretik a lármát.</p>
                    <p>- Csak járnának inkább a kísértetek - sóhajtott Gáspár a tornácon álló padra
                        ereszkedve, s homloka izzadságát törülgetve -, azt legalább megszokta az
                        ember. Mily idők! s hogy éppen én vagyok a harangozó! A plébános úr könnyen
                        beszél: katona volt, és róla minden ember tudja, hogy az egyházhoz tartozik,
                        mely ellen a pokol kapui sem győzedelmeskedhetnek, de azt, hogy a harangozó
                        is az egyház embere, azt ez az ostoba nép nem tudja, és végre is rajtam
                        állja bosszúját. Ha utolérnek, bizonyosan felakasztanak, már azért is, hogy
                        a többi harangozóknak például szolgáljak; pedig nem én vagyok oka, csak a
                        tisztelendő úr, miért nem adta ide a kulcsot. Hisz én harangoztam volna akár
                        holnap reggelig. Hátha még megtudják, hogy a grófnak én vittem hírt. Izmokra
                        tépnek. És ez csak most jut eszembe. Mikor a plébános úr mondá, hogy a gróf
                        után menjek, nem gondoltam semmire, mint hogy mentül előbb kijöhessek a
                        faluból. Mi közöm nekem a grófhoz? Bánom is én, mi történik gyermekeivel; és
                        most mégis engem vesznek majd kérdőre; az egész világ azt fogja majd
                        mondani, hogy az urakkal tartok. Ormoslakon, Bernátfalván, Kerékhegyen,
                        Ókúton engem mindenütt agyon­ütnek, csakúgy, mintha egész életemen át gróf
                        lettem volna. És mindennek csak a tisztelendő úr az oka. Mit bánja ő, ha
                        veszélybe hoz is, csak a grófot és gyermekeit megmentse. Szörnyű­ség, pap
                        létére nem gondol egy batkát harangozójával. Ennek az embernek nincsen
                        szíve.</p>
                    <p>A harangozó a tornácon e kellemetlen gondolatokkal tépelődött, rémülten az
                        ünnepélyes csend miatt, mely körülötte uralkodott, s még inkább remegve, ha
                        a ház mellett álló tölgynek lombja megcsördült. Félt, mert maga van, s még
                        inkább megijedt, ha eszébe jutott, hogy valaki jöhetne. A hold előtt
                        elvonuló felhő árnyéka, mely a világított mezőn sötéten átlejt, neki
                        ellenséges csoportnak látszott, mely halkan e vadászlakhoz közelít. Úgy
                        tetszett neki, hogy tisztán hallja a lépéseket, és bizonyosan elszaladt
                        volna, ha az ellenkező oldalon, mely felé menekedni akart, két alakot nem
                        lát, melyeket más talán letörött fatörzsöknek ismerne, de melyekhez ő most a
                        világért nem merne közelíteni.</p>
                    <p>Azalatt Kati elkészült, s gyermekével karján, férjétől követve, kijött a
                        házból.</p>
                    <p>- Hát a méltóságos úr? - kérdé a harangozó.</p>
                    <p>- Az rég elment. Te magad kíséred feleségemet Kerékhegyre. Kati tudja az
                        utat; csak hogy útközben segítségére légy; szegénynek kis változása van;
                        örülök, hogy van, kit vele küldhetek.</p>
                    <p>- És kend?</p>
                    <p>- Nekem itt kell maradnom.</p>
                    <p>A harangozó, ki már azon hír által, hogy a gróf nem megy vele, kellemetlenül
                        lepetett meg, most egészen lesújtva érzé magát. - Kend se jön velünk? -
                        mondá ijedten - és én csak így magam, egészen magam menjek az asszonnyal? És
                        ha megtámadnak?</p>
                    <p>- De nem támadnak meg - szólt Miska türelmetlenül -, gondolod, ha ettől
                        félnék, ily embert küldenék vele?</p>
                    <p>- Kend könnyen beszél. Jól tudja, hogy feleségét nem meri senki bántani, meg
                        ő asszony is; de én, kire mind haragszanak, mert a harangot nem vertem
                        félre, és most a grófnak hírt hoztam.</p>
                    <p>- Majd megmondom nekik, hogy a gróf nem is volt már itt, mikor jöttél.</p>
                    <p>- Kend csak nem fogja őket a háznál bevárni, mikor tudja, mit üzentetett a
                        plébános úr?</p>
                    <p>- Sőt, be fogom őket várni. Beszédem lesz velök, s ha nem sietsz, alkalmasint
                        téged is itt talál­nak, mert Kati nem várhat reád. Hogy érzed magadat most,
                        kedvesem? - kérdé feleségéhez fordulva.</p>
                    <p>- Sokkal jobban, mióta a csöppeket bevettem. Nincs is szükségem senkire.
                        Gáspár hazamehet.</p>
                    <p>- Micsoda - én hazamenjek? Én Ormoslakra? Hisz az épp annyi, mintha a halál
                        torkába rohannék. Én szívesen elmegyek Kerékhegyre, csak azt akarnám, hogy
                        kend ura is velünk jöjjön. Bizony baja lesz, ha itt marad. Nagyon jó puskás
                        ember. Tőle fél az egész vidék. Lássa kend, Miska bácsi, jöjjön inkább
                        velünk.</p>
                    <p>- Az nem lehet - mondá a vadász szárazon. - Isten áldjon meg! Kati, holnap,
                        ha csak lehet, Kerékhegyre megyek; ha bajod volna, üzend meg valaki által.
                        Te pedig menj Kerékhegyre vagy Ormoslakra, de indulj.</p>
                    <p>A harangozó még egyszer inté Miskát azon veszélyre, melynek magát kiteszi; de
                        miután tőle még választ sem kapott, és a vadász, feleségét az erdő széléig
                        kísérve, nyugodtan hazafelé indult, Gáspár a nő után sietett. Végre is
                        valamennyi út között a kerékhegyi vala az, melyen a legkevesb veszélytől
                        kelle félnie. - Erre fordult tehát.</p>
                    <p> </p>
                </div>
               <div type="chapter">
                    <head>4</head>
                    <p>Miska azalatt visszatért házába.</p>
                    <p>Az ok, melyért feleségét nem kísérte el - mi elég nehezére esett, mert Kati,
                        bármint erőlködött, nem titkolhatá férje előtt egészségi változását -, az
                        vala, hogy a parasztokat, ha házához jönné­nek, addig feltartóztassa, míg a
                        gróf családja és Kati a csecsemővel biztos helyre érkezhetnek. Mily módon
                        fogja végrehajtani szándokát, maga sem tudta még, de el vala határozva, s
                        bízott a sikerben. Rajtam nem oly könnyen fognak ki - szólt magában, midőn
                        fegyvereit meg­vizsgálá, egyet újra megtöltött, és asztalára töltéseket
                        készített -, engem hiában félt a tisztelendő úr. Parasztoktól nem ijedek
                        meg, ha még annyi lenne is. Gyáva, alávaló nép; hogy még az én uramról is
                        ily gyalázatos dolgot tehetnek fel.</p>
                    <p>Miska vállára véve fegyverét, kiment, s egy fatörzsre ült, honnan a ház
                        környékét egészen beláthatta, és az Ormoslakról felvezető ösvényen minden
                        neszt észrevehetett. A napnak eseményei oly váratlanok és meglepők valának,
                        hogy összefüggésöket még most sem foghatta meg egészen. Tisztán csak az
                        állott előtte, hogy grófja nem lehet méregkeverő, s hogy kik ilyesmit
                        mondanak, és a grófnét s ártatlan gyermekeit üldözik, azokra nem lehet
                        eléggé szigorú büntetést mérni.</p>
                    <p>A párt, melyhez az egyes csatlakozik, nagyrészt helyzetétől függ, sőt
                        amennyiben meggyőző­déseink is helyzeteinknek szülöttei, egészen attól. Ha a
                        lázadás Miskát mint ormoslaki parasztot találja, minek ő született,
                        valószínűleg kitűnő részt vesz a pórság kicsapongásaiban; ha pedig grófját
                        nem bántják, nem vesz semmi részt a vitában. Miska - mi oly emberekkel, kik
                        életmódjok által a nép soraiból kilépnek, sokszor történik - nem nagy
                        rokonszenvet érzett azon osztály iránt, melyhez születésénél fogva
                        tartozott. A vadászat, mint a háború, némiképp kiegyenlíti az
                        osztálykülönbségeket, azokat, kik benne részt vesznek, közelebb hozva
                        egymáshoz; és Miska hasonlóbbnak érezé magát grófjához, kivel annyiszor
                        vadászott, mint a szomszéd falunak parasztjaihoz, kikkel tilalomtörések
                        miatt csaknem szüntelen háborgások­ban élt; de arisztokráciai hajlamának
                        dacára jól tudta, hogy nem minden földesúr bánik jobbágyaival úgy, mint
                        Ormosy, s azért bizonyosan nem érezte volna magát felhíva, hogy pártjokat
                        fogja. Még azon hír is, hogy az urak jobbágyaikat mérgezik, csak azóta
                        látszott neki egészen hihetetlennek, mióta tapasztalta, hogy avval urát is
                        gyanúsítják; de e pillanattól fogva el vala határozva, és csaknem
                        türelmetlenül vára, hogy elleneivel szembeszállhasson.</p>
                    <p>Végre távol nesz hallatszott. A kutyák ugatni kezdenek, s a csendes éjen át
                        lépések voltak kivehetők.</p>
                    <p>- Sokan lehetnek - szólt, miután a neszt egy ideig figyelemmel követé. -
                        Legjobb, ha a házban várom meg. Itt körülfoghatnának.</p>
                    <p>A vadászlak ablakai rostéllyal voltak ellátva. Betette a táblákat is, hogy
                        senki a szobába ne nézhessen, bezárta ajtaját, a falba ereszthető vasrúddal
                        megerősíté, s miután még egyszer megnézte fegyvereit, puskával kezében az
                        ágyra feküdt.</p>
                    <p>A parasztok azalatt a házhoz értek, s körülfogák azt. Miska ágyáról tisztán
                        kiveheté lépéseiket.</p>
                    <p>- Nyisd ki az ajtót, Miska - mondá egy erős hang, melyben a megszólított a
                        vén bernátfalvi parasztnak szavára ismert, ki előbb házánál volt. Egyszerre
                        erős dörömbölés hallatszott.</p>
                    <p>Miska nem mozdult.</p>
                    <p>- Nyisd ki - szólt ismét az előbbi -, csak uraddal akarunk szólni. Neked nem
                        lesz bántásod.</p>
                    <p>Ismét erősen dörömböltek az ajtón; mások az ablakhoz mentek, és bezárt
                        tábláin zörögtek. - Csak dörömböljetek - gondolta magában Miska, kit az
                        egész dolog mulattatni kezde -, majd elfáradtok.</p>
                    <p>- Nyisd ki jószántodból - kiáltott egy más hang -, mert betörjük, s akkor
                        majd meglátod, mi lesz belőle.</p>
                    <p>Észre lehetett venni, hogy a fenyegetés végrehajtásához fogtak; az ajtó
                        deszkái recsegni kezdtek, de a falba eresztett vasrúd ellenállt
                        erőfeszítéseiknek.</p>
                    <p>- Ide a fejszékkel - kiálta néhány hang káromkodva -, hadd vágjuk be.</p>
                    <p>Miska felült ágyában, s puskája kakasát felvonta.</p>
                    <p>- Ne vesztegessük az időt - kiálta ismét egy más hang, melyben Miska az
                        idegennek szavára ismert. - Előre mondtam, hogy nem fogjuk itt találni. A
                        padláson voltak elrejtve, és azóta rég elmentek. Miska is velök van; de ha
                        sietünk, még talán utolérhetjük vagy az erdőben, vagy a szomszéd faluk
                        valamelyikében. Most nem járhatnak kocsin.</p>
                    <p>A parasztok tanácskozni kezdenek, néhányan még mindig az ajtón s az ablakon
                        dörömböltek, de a nagyobb rész osztá a véleményt, s már távozni akart, midőn
                        Miska, hogy őket vissza­tartóztassa, megszólalt.</p>
                    <p>- Itt van - kiáltanak egyszerre többen, mire mindenki ismét a házhoz
                        visszasietett. - Nyisd ki az ajtót, Miska! Megbánod, ha nem teszed.</p>
                    <p>- Én meg azt mondom, hogy nem nyitom ki a Ponciusának sem, s hogyha nem
                        hagytok békét, ti fogjátok megbánni.</p>
                    <p>- Üssétek agyon. Törjétek be az ajtót; ide a fejszékkel.</p>
                    <p>- Ha valaki az ajtót feszegeti, hasba lövöm; hat dupla puskám van, és majd
                        meglátjuk, ki jön házamba akaratom ellen.</p>
                    <p>A fellázadt tót parasztok, mint mindenki tudja, 1831-ben nem sok bátorságot
                        mutattak. Néha egypár jól felfegyverkezett ember nagy csoportokat
                        széjjelkergetett, s Miska fenyegetése most is megtette hatását. Mindenki
                        visszavonult az ajtótól s felhagyva az erőszakkal, ismét rábeszélés útján
                        akarták elérni céljokat.</p>
                    <p>- Mondtam már, a gróf nincs itt, akár megesküszöm reá. Aki pedig azt mondja,
                        hogy ő életében valakinek mérget adott be, az akasztófára való gazember.</p>
                    <p>- Az vagy te magad - kiálta most egy éles hang -, semmirevaló, ki véredet
                        elhagyod, és az urakkal tartasz.</p>
                    <p>- Hát te is itt vagy, Jankó? mindjárt gondoltam, ily dolognál te nem lehetsz
                        távol. De tudod-e, mikor minap a szarvasra lőttél, csak puskádat vettem el;
                        ha még egyszer nyakoncsíplek, többet is kikaphatsz.</p>
                    <p>A parasztoknak legnagyobb része csakugyan nem akarta bántani Miskát, s
                        részint ezért, részint mert bátorságát ismeré, kerülni akart minden
                        erőszakot; de a vadász ezt észrevévén, meg­támadóiban még több gyávaságot
                        tett fel, mint amennyi azokban volt, s elbizakodott hangja által a
                        nyugodtabbakat is felingerlé.</p>
                    <p>- Ide a fejszével - kiálta az orvvadász dühösen, azt egy mellette álló
                        parasztnak kezéből kiragadva. - Lőj, ha mersz, ha azt akarod, hogy izmokra
                        tépjünk.</p>
                    <p>E példára még néhány fiatalabb paraszt fejszéjével kezdé döngetni az ajtót; a
                        többiek tömött csoportban álltak megettök, s ez általános zajban Miska
                        fenyegetései elhangzottak. Dühös erőlködéseik alatt az ajtó már engedni
                        kezdett, midőn a lárma között egyszerre lövés hallatszott, s az ostromlók
                        egyike feljajdulva földre rogyott.</p>
                    <p>Egy percre halotti csend következett, s közben csak a sebesültnek hörgése
                        hallatszott. A parasztok elrémülve vonultak vissza. Maga Miska
                        elborzadott.</p>
                    <p>Amit tett, azt önvédelmében cselekedte. El volt reá tökélve az első
                        pillanattól, és csak miután kérések és fenyegetések nem használtak, s az
                        ajtó már engedni kezdett, sütötte el puskáját; s mégis midőn a sikoltást
                        hallá, mely a lövést követte, megfagyott vére, mintha a füleiben csengett
                        iszonyú hangra szívében visszhang felelne, mely őt gyilkosnak nevezi.</p>
                    <p>- Az Úr kínszenvedésére kérlek, menjetek el - kiálta csaknem esdeklő hangon.
                        - A gróf nincs itt, és én védelmezni fogom magamat az utolsó lövésig. - De e
                        szavak már nem tarthatták vissza a megtámadókat. A lövés talált, és ki kevés
                        perc múlva társainak karjai között meghalt, az egy bernátfalvi parasztnak
                        fia volt. Fiatalsága s a jámborság, melyet rajta ismertek, még inkább
                        felgerjeszték a közsajnálkozást. Puszta véletlen volt, de mindamellett azon
                        körülmény, hogy Miska golyója éppen azt találta, kit mindenki oly szelídnek
                        és becsületesnek ismert, és ki többször még az uraknak is pártját fogta, a
                        parasztok szemében kettőzteté a bűntett nagyságát.</p>
                    <p>- Nem megyünk! nem megyünk! - kiáltott egyszerre több hang - míg bosszút nem
                        állunk társunkért.</p>
                    <p>- Ne féljetek semmit - biztatgatott az idegen. - Felül az ajtó közepén nyílás
                        van, azon lőtt ki; csak az elébe ne álljatok, akkor nem bánthat.</p>
                    <p>A parasztok újra az ajtónak rohantak fejszéikkel. Miska, kiben a meggyőződés,
                        hogy életéért küzd, minden más tekintetet háttérbe szorított, a küzdelemben
                        felhevülve, most a gyűlölség azon dühével védelmezé magát, mellyel
                        megtámadtatott, és nemcsak nem irtózott többé a gondolattól, hogy valakit
                        megsérthet, sőt azon volt, hogy megtámadóiban a lehetőségig kárt tegyen.</p>
                    <p>A harmadik lövés ismét egy ormoslaki parasztot talált vállon, mire az egész
                        tömeg elrémülve futásnak indult. De a szünet csak rövid vala. A seb nem volt
                        halálos, maga a paraszt, aki kapta, új megtámadásra szólítá fel társait, és
                        véresen előbbi helyére állt. A küzdelem pillanatról pillanatra több-több
                        elkeseredéssel folyt.</p>
                    <p>Ha segítség nem jő, a végeredmény iránt nem lehete kétség; mert habár
                        Miskának jól irányzott tüze a megtámadókat pillanatra visszaijeszté, e
                        szünet pillanatai, melyeket Miska arra használt, hogy kilőtt fegyvereit újra
                        megtöltse, mindig rövidebbek voltak, és mindig tágasabbá lett a rés, melyet
                        a megtámadók fejszecsapásai az ajtóban nyitottak. A küzdelem
                        remény­telensége azonban nem csökkenté Miska bátorságát, és fegyvere
                        valószínűleg még több parasztot terített volna le, ha védelem közben
                        egyszerre hátul nem támadtatik meg.</p>
                    <p>Míg a küzdelem az ajtó körül leghevesebben folyt, addig a megtámadók egy
                        része, az orvvadásztól vezetve, a ház hátsó oldalán keresett bejárást. A
                        lárma s robaj között Miska a zörgést, mellyel a kamra ablakrostélya
                        kifeszíttetett, észre sem vevé, s csak midőn háta mögött elleneinek
                        kiáltozásait hallá, gyanítá veszélyét.</p>
                    <p>Dühösen fordult vissza, s még egyszer elsütve fegyverét, az orvvadász mellét
                        lőtte keresztül; a jövő pillanatban fejszecsapástól találva, holtan rogyott
                        le.</p>
                    <p>A kifeszített ajtón diadalt ordítva rohant a vad csoport a házba, vértől
                        részegen s vért szomjazva kutattak ki minden szegletet, hogy megtalálják
                        azokat, kikért jöttek, de sem a gróf, sem a grófné vagy gyermekei nem voltak
                        itt.</p>
                    <p>- Átkozott! - kiálta az idegen, ki a bernátfalviakat vezeté, s a küzdelemben
                        is legtöbb dühös­séget mutatott - megszöktek, mint előre mondtam, és ez a
                        semmirevaló csak azért tartóztatott itt, hogy utol ne érjük. De gyerünk,
                        lármázzuk fel a szomszéd falukat, veressük félre a harangokat, még nem
                        lehetnek távol. Meggyilkolt testvéreink vére bosszúért kiált.</p>
                    <p>A leghevesebbek követék a szólót. A többiek, kik miután a küzdelem megszűnt,
                        a történtek lehető következményeit számba vették, megijedve azon, amit
                        tettek, felszedték a holtat és a sebesülteket, s szomorúan Ormoslak felé
                        indultak vissza.</p>
                    <p>Csak Miskának holtteste maradt a háznál. Halványan, kezében tartva fegyverét,
                        melynek csöve körül ujjai a halál görcsei között megmeredtek, feküdt feltört
                        ajtaja előtt. - Csend vala. A vész rég elhallgatott, s a szakadozott felhők
                        között barangoló hold szelíd világot öntött a tájra, mely ismét szép s
                        nyájas volt, mint máskor.</p>
                    <p> </p>
                </div>
               <div type="chapter">
                    <head>5</head>
                    <p>A nyolcszázharmincegyediki parasztlázadás, mely csak Felső-Magyarország
                        néhány megyé­jére s itt is csak a nem magyar ajkú népességre szorítkozott,
                        kevés hét után el volt nyomva. A mirigy megszűnt, és néhány hónap múlva a
                        szomorú időnek csak emléke maradt, mely a gondolkozót az urak s jobbágyok
                        között létező viszonyok korhadtságára inté, és a többségnek beszélgetés
                        tárgyául szolgált; de mint ilyen évekig fenntartá magát, mert mint a
                        tapasztalás mutatja, az emberek a beszélgetésnek nem azon tárgyait kedvelik
                        leginkább, melyeknél valami újat hallanak, hanem azokat, melyekhez mindenki
                        hozzászólhat.</p>
                    <p>Mint a természet körében, úgy az emberek között, a legnagyobb vésznek nyomai
                        hamar elenyésznek. A vihar átvonul, a kiáradt folyó visszamegy partjai közé,
                        és ki az egészet tekinti, rövid idő múlva nem is gyanítja az elemek
                        dúlásait; csak ha a vidéket, melyen első tekintetre semmi változást nem
                        látunk, részleteiben nézzük meg, akkor vehetni észre a pusztításokat, miket
                        a fergeteg maga után hagy. Hány letörött ág, mely vagy a földön hever, vagy
                        még tövén függ, de száraz leveleivel hirdeti, hogy törzsének életében többé
                        része nincsen; hány bimbó, mely letöretett, mielőtt felnyílt; hány virág,
                        melynek levelei szétszórattak, mennyi fűszál, melyet az iszap s eső
                        lenyomott, s mely éppoly kevéssé fog felegyenesedni, mint a százados tölgy,
                        melyet a vész hatalmas karja kiforgatott!</p>
                    <p>Így vala ez itt is. Néhány hónappal a lázadás után külsőleg minden visszatért
                        előbbi hely­zetébe, de az egyes családok körében a szomorú időnek nyomai nem
                        oly könnyen tűntek el, s az év végével számos háznép találkozott e hazában,
                        mely első napjait reménnyel telve köszönté, s most örökre nyomorulttá vált.
                        Mindezek között talán senki nem volt, ki magát szerencsétlenebbnek érezte
                        volna, mint Ormosyék.</p>
                    <p>Anna a leggyászosabb sejtelmekkel vált meg gyermekétől, és kettősen
                        szerencsétlennek érzé magát, miután férje türelmetlenségét észrevéve,
                        először életében nem közlé vele aggodalmát.</p>
                    <p>Midőn a vadászlakot elhagyák, Ormosy, neje hallgatásából, mellyel az mellette
                        továbbhaladt, észrevéve bosszúságában kiejtett szavainak hatását, s míg
                        Margittal karján a Farkasvölgy felé sietett, hátrahagyott gyermekéről kezde
                        beszélni, felhozva mindent, mi nejét megnyugtathatná. Anna ismételve mondá
                        is, hogy nem aggódik többé annyira; de valamint a nő érzé, hogy férje csak
                        az ő kedvéért beszél elhagyott gyermekéről, úgy Ormosy jól tudta, hogy neje
                        nincs megnyugtatva. Anna fájdalommal mondá magának, hogy férje az ő
                        érzelmeit nemcsak meg­osztani, de még érteni sem tudja; Ormosy e
                        gondolattól, hogy neje aggodalmait eltitkolja előtte, csaknem sértve érzé
                        magát; mert megérdemlette-e ő, hogy az egypár gondatlanul ki­mondott szóért
                        elvonja tőle annyi szerelem által megérdemelt bizodalmát?</p>
                    <p>Így értek Kassára, fáradtan, de minden akadály nélkül. Anna jól tudta, hogy
                        gyermeke semmi esetre sem jöhet egy hét előtt, s nem is mondott ellent,
                        mikor ezen idő elmúltával Ormosy s mások vigasztalák, hogy a város és a
                        fellázadt faluk között minden összeköttetés félbensza­kadván, Kati
                        Kerékhegyen fogja bevárni a zavarok végét. De azt, mit e nő az egész idő
                        alatt szenvedett, csak nő s anya képzelheti magának.</p>
                    <p>Egy anya keblében oly örömök s fájdalmak rejlenek, mikről férfiúnak soha
                        tiszta fogalma nem volt, s miknek kimondására a természet az asszonyoknak is
                        csak könnyeket adott. Néha úgy látszott neki, hogy bármi történjék,
                        boldogtalanabbnak nem érezheti magát, mint e napokban.</p>
                    <p>Csalódott; reá még nagyobb fájdalmak vártak.</p>
                    <p>Az első rendes katonaság megjelenésére a lázadók elszéledtek. A rend s
                        nyugodalom, azaz mit polgári zavargások után annak neveznek, helyreállt, és
                        Ormosy Kerékhegyre sietett. Kerékhegyen, hol éppen a kolera dühöngött,
                        Katiról s a gyermekről mit sem tudtak. Ormos­lakon, Bernátfalván, a szomszéd
                        s távolabb helységekben, miket egymás után bejárt, szintén nem járt
                        szerencsésebben, s Ormosy, ki azon meggyőződésben hagyta el Kassát, hogy
                        leg­feljebb két nap múlva gyermekével térend vissza, most kétségbeesve járta
                        körül a vidéket, elkövetve mindent, hogy az elveszettnek nyomára akadhasson,
                        s mégis remegve e pillanattól, melyben azon, minek valószínűségét még maga
                        előtt sem akará bevallani, többé kételkednie nem lehet.</p>
                    <p>A feldúlt vadászlak, s Miskának véres hullája a legszörnyebbet sejdítteték;
                        de a bírószékek elébe állított lázadók vallomása, kik egyéb tetteiket nem
                        tagadva, mégis kivétel nélkül azt állíták, hogy a házban Miskán kívül senkit
                        sem láttak, ellentmondott ezen sejdítéseknek.</p>
                    <p>A grófné, kit aggodalmai nyugodni nem hagyának, mihelyt férje az ígért időre
                        vissza nem tért, utánasietett, és az ormoslaki plébánossal bejárta a
                        vidéket. A megyei tisztviselők, Ormosynak gazdatisztjei és cselédei, az
                        egész környék kereste az eltűnteket, de hetek múltak, és a gyermeknek s
                        dajkájának senki sem akadt nyomára. E gyászos időben, mikor a mirigytől való
                        félelem és a lázadás az egész népséget mozgásba hozták, egy idegen asszony s
                        gyermeknek megjelenése senkinek figyelmét nem vonhatta magára. Meglehet,
                        hogy a falun, melyben felőle kérdezősködtek, keresztülment, de hány idegent
                        nem láttak itt az utolsó hetekben, s hány asszony bolyong most is körül
                        gyermekével, ki az erdők között bujdosó férjét keresi, s kit, ha egy darab
                        kenyeret kér, már csak azért sem kérdez senki neve iránt, hogy, ha később
                        kérdőre vonatnék, jó lelkiismerettel esküt tehessen le, hogy annak, kit tőle
                        tudakolnak, nevét sem hallotta.</p>
                    <p>A harangozó, kit a plébános a vadászlakhoz küldött, hogy a közelgő veszélyről
                        hírt vigyen, s ki eszerint az eltűntekről legtöbbet tudhatott volna,
                        hosszabb ideig szintén nem vala található. Eleinte többen voltak, kik
                        mondák, hogy Gáspárt látták; később, midőn észrevevék, hogy az urak az
                        ormoslaki harangozót nagyon keresik, senki sem akart tudni felőle; s minden
                        nyo­mo­zás valószínűleg sikertelennek mutatkozott volna, ha a megrémült
                        egyházfi bujdosás közben egy cirkáló katonacsapatnak nem esik kezei közé, s
                        mert útlevele nem volt, mint gyanús személy vissza nem hozatik azon helyre,
                        honnan magát eredettnek mondá.</p>
                    <p>Gáspár, ki csak a lázadóktól félt, s három hétig bujdosott az erdők között,
                        magán álló vadász- vagy kerülőházaknál koldulva egy kis kenyeret, s inkább
                        koplalva, minthogy faluhoz közelítsen: most, midőn hallá, hogy a szomszéd
                        helységbe a szolgabíróhoz viszik, örömében megcsókolta volna a káplár kezét.
                        De midőn ez a kántor örömének ezen kitöréseire gúnyosan csak annyit felelt:
                        hogy majd megválik, fog-e örülni, ha a faluba jő; s midőn őt vasra verte,
                        mert mint mondá, fogadni merne, hogy a lázadásban fő szerepet vitt, és az
                        urak éppen az ilyféle embereket, kántorokat, jegyzőket keresik leginkább:
                        akkor a szegény harangozó újra megrémült, csak hogy rémülésének tárgya most
                        éppen az ellenkező vala.</p>
                    <p>- Eresszen el, teins káplár uram! - mondá esdeklő hangon -, vagy legalább
                        vétesse le a vasat rólam, mert ha így visznek a törvényszékhez, eleve azt
                        fogják gondolni, hogy én is valami rosszat tettem; pedig én oly ártatlan
                        vagyok, mint a most született gyermek.</p>
                    <p>- Majd megválik - válaszolt a káplár gúnyosan -, éspedig nemsokára. Az egész
                        dolog hamar megy. Csak azt kérdik: hová való, hol járt, mikor fogták meg, és
                        azután csak mars ki...</p>
                    <p>- Hová? - kérdé Gáspár remegő hangon.</p>
                    <p>- Hát csak látja kend azokat a madarakat ott? - szólt a káplár, egy az erdő
                        szélén felállított akasztófára mutatva.</p>
                    <p>A harangozó csaknem lerogyott ijedtében, s a katonák, kiket félénksége
                        mulattatott, s kik neki csupa tréfából szörnyűnél szörnyebb dolgokat
                        beszéltek, oly állapotba hozták őt, hogy mikor a szolgabíró elébe került,
                        rémülésében alig tudott szólani.</p>
                    <p>Az emberek többsége a vádlottat, ha bírája előtt elfogultságot mutat, gyanús
                        szemekkel nézi, s ha őt remegni látja, félelmét rossz lelkiismeretének
                        szokta tulajdonítani. Nagy tévedés ez, mely több igazságtalan ítéletnek
                        szolgált alapul, mint közönségesen gondoljuk. Valamint a leg­kitűnőbb férfi,
                        bár jól érzi, hogy azon tömegnél, mely őt körülfogja, minden tekintetben
                        magasabban áll, néha elfogultan lép fel, és zavarba jő, midőn hozzá szólnia
                        kell, nem mivel saját, hanem mert hallgatóinak képességén kételkedik: úgy a
                        vádlott sokszor nem azért remeg a törvényszék előtt, mert magához, hanem
                        azért, mert bíráihoz nincsen bizodalma.</p>
                    <p>A szolgabíró teljesen meg volt győződve Gáspár bűnösségéről; szerencsére az
                        ítélet nem tőle függött. A szomszéd megyének levele, melyben minden
                        tisztviselő felszólíttatott, hogy az ormoslaki harangozót, ki egy asszony és
                        egy kisgyermek kíséretében faluját ez és ez napon elhagyta, azonnal
                        Ormoslakra küldje, ha nyomába jő, hozzá is elérkezett; s így nem tehetett
                        egyebet, mint hogy az oly fontosnak tartott rabra nehezebb vasat veretvén,
                        őt erős őrizet alatt azonnal útnak indítá.</p>
                    <p>Mindez a szerencsétlennek félelmét még inkább nevelé. A fontosság, melyet
                        mindenki elfogá­sának tulajdonított; az, hogy a nemes vármegye utána
                        leveleket írt; a szolgabírónak rendelése, mellyel őt útnak indítá, hogy azon
                        esetre, ha a rab maga szökni akarna, vagy midőn őt az erdőn átviszik, mások
                        megszabadítását megkísértenék, azonnal főbe lőjék; a mord arckifeje­zés,
                        mellyel a katonák, kik puskával vele a szekerén ültek, kérdéseit
                        visszautasíták; a saj­nálkozás, mellyel a nép reánézett, ha szekere valamely
                        falun átment, még nagyobb zavarba hozták őt; míg végre ennyi fenyegető
                        dolgot látva maga körül, maga is hinni kezdé, hogy valami szörnyűt
                        követhetett el. Ha fejét vágják le, meg nem tudta volna mondani, miben áll
                        az; de hogy rajta senki sem segít többé, arról meg volt győződve; hisz nem
                        tévedésből, hanem éppen mióta az ormoslaki harangozónak vallotta magát,
                        bánnak vele ily szigorúan.</p>
                    <p>Minél többet gondolkozott a tárgyról, annál valószínűbbnek tartá, hogy a
                        gyanú, mely őt terheli, Katit s a gyermeket illeti. Mikor kihallgatása
                        alkalmával a szolgabírónak azt felelte, hogy Kati útközben kolerában
                        meghalt, a komor tisztviselő, ki az asszonyt a köröztetett haran­gozó
                        bűntársának tartá, csak gúnyosan mosolygott; s mikor további kérdésére: a
                        gyermekkel mit csinált? kissé zavarodtan azt válaszolá, hogy a gyermek is
                        meghalt, az esküdt is egészen magánkívül volt haragjában, s azt állítá,
                        miként már a rab hangjából is észrevehetni, hogy hazudik. De hogy miért
                        keresik Katit annyira, s miért nem hiszik el, hogy a gyermek meghalt, azt
                        nem foghatá meg; hisz csak nem teszik fel róla, hogy ő ölte meg őket.</p>
                    <p>A félelemnek s felgerjedésnek, melyen a harangozó keresztülment, az vala
                        eredménye, hogy midőn Ormoslakra érkezett, és az őrizet, mely őt hozta, azon
                        tudósítással küldetett vissza, hogy ő nem mint gonosztevő, hanem csak azért
                        köröztetett, mert tőle bizonyos dolgokat kérdezni akarnak: a szerencsétlen
                        kolerába s ezután hagymázba esett.</p>
                    <p>Egészsége lassankint visszatért három hét után, mely alatt a grófné, kinek
                        egyedüli reménye, hogy gyermekét valaha feltalálhassa, most Gáspár életétől
                        függött, a beteget minden gonddal ápoltatá. De a felvilágosítás, melyet tőle
                        nyertek, most is csak abban állt, hogy mind Kati, mind a gyermek kolerában
                        meghaltak. Ezt mondta mindjárt megérkezése után, s ennél maradt később is,
                        csakhogy most a helyet és körülményeket részletesebben adá elő.</p>
                    <p>A harangozó állítása szerint Kati, már mikor a vadászlakot elhagyá, rosszul
                        érezte magát, de egy ideig erőt vett magán, s még folytatá útját; később
                        azonban félve, hogy Kerékhegyet nem érheti többé el, Óbereknek tartott, hol,
                        mint mondá, egy ismerőse van, kiben bízhatik. De alig értek ki az erdőből,
                        hol a szántóföldek kezdődnek, mintegy száz ölnyire az országúttól, me­lyen
                        egy óranegyed alatt a faluba érhetének, Kati nem bírt továbbmenni -
                        lerogyott, és ott halt meg szörnyű görcsök között. Kiabáltam, lármáztam, de
                        csak egy asszony jött hozzánk, ki éppen az országúton ballagott, más nem
                        volt közel.</p>
                    <p>- De a gyermek, az én gyermekem! - kiáltott a gróf, kinek Gáspár mindezeket
                        elmondá.</p>
                    <p>- Nagyságod gyermeke? - kérdé elhalványulva a harangozó.</p>
                    <p>- Hát nem tudod, hogy Kati az én gyermekemet vitte magával?</p>
                    <p>- Ha azt tudtam volna, bizony nem hagytam volna ott.</p>
                    <p>- Elhagytad. Gyilkos! Rosszabb, mint gyilkos! - kiáltott a gróf a legnagyobb
                        indulattal.</p>
                    <p>- Az Istenre kérem a nagyságos urat, hogy is gondolhatja, hogy én öltem
                        meg.</p>
                    <p>- De hát nem vagy-e oka halálának, midőn egy hathónapos gyermeket ily
                        helyzetben elhagysz?</p>
                    <p>- Hisz a kisgyermek akkor, mikor én elmentem, már meg volt halva. Még Katinál
                        előbb halt meg - mondá Gáspár, hideg verítéket törölve homlokáról -, másképp
                        hogy is mehettem volna el. Ha tudtam volna, hogy nagyságod kis comtesse-e,
                        akkor így is elhoztam volna, de mit tudtam én, mikor nekem senki nem
                        szólt.</p>
                    <p>Gáspár ezen állításánál maradt, s később, midőn egészsége javult, oly
                        körülményesen mondá el mindent, s oly határozottan jelölte ki a helyet,
                        melyen Katit s a gyermeket halva hagyta, hogy előadásán sem Ormosy, sem a
                        plébános nem kétkedtek többé; csak a grófné nem vala meggyőződve még. - Ő,
                        ki előbb, midőn férje semmi veszélyt nem akart látni, gyermekét csaknem
                        veszve gondolá, most, midőn minden valószínűség amellett szólt, hogy
                        kedvesét többé nem fogja látni a világon, minden valószínűség ellenére
                        ragaszkodott a hithez, hogy gyermeke még él. Hisz minden hitnek gyökerei a
                        szívben fekszenek, s ki határtalanul szeret, annak hite is véghetetlen.</p>
                    <p>Gáspár minden kérés és ígéret dacára előbbi állításainál maradt, új esküvel
                        bizonyítva, vala­hányszor újra kérdeztetett, hogy a gyermek még dajkája
                        előtt meghalt. Tudta mindenki, hogy az erdőben s az országút mellett e
                        szerencsétlen napokban több halott találtatott, köztük asszonyok s gyermekek
                        is, kik azon hely közelében takaríttattak el, hol a mirigy életüknek véget
                        vetett, s kiknek most még sírjukat sem mutathatta senki, miután azok, kik az
                        óbereki határon akkor a holtakat eltemették, azóta a mirigynek szintén
                        áldozatai lettek. És mégis voltak egyes körülmények, mik a grófné
                        bizodalmának látszólag támaszul szolgáltak. Egy vénasszony, ki Óbereken, a
                        falu túlsó végén lakott, azt állítá, hogy körülbelül azon időtájban, melyben
                        Kati s a gyermek Gáspár állítása szerint meghaltak, idegen rongyos nő ment
                        el háza előtt, ki tőle kenyeret kért, és neki mindjárt feltűnt, mert a karja
                        között hordott gyermek, durva gyolcsban ugyan, de rendkívül tisztán és
                        rendesen volt bepólyázva; s a harmadik faluban sok kérdezősködés után
                        találkoztak néhányan, kik azt állíták, hogy a korcsma előtt ernyős
                        sze­ke­rén hasonló személyt láttak: s bármi gyengék s bizonytalanok voltak e
                        nyomok, a szeren­csét­len anya csaknem boldognak érzé magát, midőn azokat
                        feltalálta, s mindazon bizodalommal indult utánuk, mellyel az emberi szív
                        egyedüli reményéhez ragaszkodik.</p>
                    <p>Miután az óbereki asszony még a napot sem mondhatá meg határozottan, melyen
                        az idegen nőt s gyermeket látta, s mi külsejöket illeti, az ő és azoknak
                        leírása között, kik az idegent állításuk szerint szekerén látták, nagy
                        különbség létezett: sem Ormosy, sem a plébános e híreknek hitelt nem adtak.
                        Valószínűnek látszott, hogy mivel a grófné az óbereki asszonyt dúsan
                        megajándékozá, a későbbi hírek csak hasonló jutalom reményének voltak
                        tulajdonít­hatók. De a férfiak érezék, hogy a szerencsétlen nő leroskadna a
                        csapás alatt, ha őt a remény nem tartja fenn, s elhallgatva kételyeiket,
                        bizodalom nélkül, de fáradhatatlanul követték a nyomot, mely az elveszettnek
                        feltalálására mutatkozott.</p>
                    <p>Nincs semmi, mi az embert nagy fájdalmak közepett inkább fenntartaná, mint az
                        erős, egy meghatározott cél felé irányzott tevékenység. Az ok, melyért
                        asszonyok a szív legmélyebb sebeit, mikre nézve nálunk férfiaknál sokkal
                        érzékenyebbek, mégis könnyebben viselik el, abban fekszik: hogy az erős
                        kötelességérzet, mely minden jobb nőnek tulajdona, a látszólag oly gyenge
                        lényt, ha szenvedéseinek már alig állhat ellen, tettre hívja fel. A
                        természet, mely a nőnek több szeretetet adva, őt több veszélynek és
                        fájdalomnak tette ki: az önösség és nyugodt okoskodás helyébe, melyben a
                        férfiú erejét s vigasztalását találja, neki éppen a szeretetet adta
                        támaszul, a szeretetet, melynek él, s melyért meghal, mely által boldog, s
                        mely miatt boldog­talan, melyért mindent tesz és mindent feláldoz, még
                        bánatát is.</p>
                    <p>Ha nem küzd a kétségbeesés ellen, s leroskad fájdalma alatt, ki fogja elég
                        lelkesedéssel ke­resni, ki fogja feltalálhatni gyermekét? Mikor a többiek
                        nem is hiszik többé, hogy él; s van-e, ki a gyermek tagolatlan szavát ezer
                        közül kihallaná, ki őt hónapok, évek múlva ezerek közül kiismerni tudná, ha
                        anyja nem? - E gondolat tartá fenn a grófnét e nehéz napokban, erőt adva
                        neki még akkor is, midőn a remény, melyet az első hírek szívében
                        gerjesztenek, lassanként ismét enyészni kezdett; s a szomorú időszak,
                        melyben ez történt, vajmi hamar bekövetkezett.</p>
                    <p>Ha sötétben járunk, a feltűnő világ első pillanatban mindig nagyobbnak s
                        közelebbnek látszik: s így a grófné, mihelyt csak oly valamit hallott, miből
                        következtetheté, hogy gyermeke még él, nem kétkedett, hogy az elveszettet
                        fel fogja találni. De midőn a nyom, mely után annyi bizodalommal indult, nem
                        vala tovább követhető, mert azon falun túl, hol az idegen asszonyt s
                        gyermeket látták, az ernyős szekérről, melyen azok állítólag utaztak, senki
                        nem tudott sem­mit; miután hetek s hónapok múltak anélkül, hogy az
                        elveszettnek hírét hallanák, vagy bár­mi gyenge nyom feltűnnék, mely után
                        indulhatnának; s miután a megyék által történt körözés szintoly
                        sikeretlennek mutatkozott, mint minden felszólítások, melyek nagy
                        jutalomígéret mellett a hírlapokba iktattattak: a szerencsétlen anya néha
                        maga is felhagyott reményeivel, s ellentmondás nélkül hallgatá végig azon
                        okoskodásokat, mikkel barátai őt gyermekének haláláról, mely e
                        bizonytalanságnál mindenesetre kevésbé kínos vala, meggyőzni iparkodtak. De
                        vajon, ha a remény elveszett, nem marad-e fenn a kötelesség? és az anya, ki
                        gyermekét elveszté, tehet-e egyebet, mint hogy addig keresse, míg
                        feltalálta, vagy legalább haláláról teljes bizonyosságot szerezhet magának?
                        És a grófné - bármit mondjanak - sohasem hitetheté el magával egészen, hogy
                        gyermeke meghalt. Nem tudott felelni az okokra, melyekkel őt az ellenkezőről
                        meggyőzni iparkodtak, maga is átlátta azoknak fontosságát, de belső szózat
                        mondá neki, hogy gyermeke él.</p>
                    <p>Kis orcája oly piros volt, tekintete oly életvidor, oly szépen mosolygott,
                        midőn utolszor látta: miként hihetné el, hogy néhány órával később
                        meghalt?</p>
                    <p>Egész életmódja megváltozott. Ő, ki eddig kizárólag házának élt, s ki attól
                        távolabb fekvő köröket csak azon érintkezésekből ismeré, melyekbe őt
                        jótéteményei a néppel hozák, most váratlan tevékenységet fejtett ki.
                        Levelezésbe lépett idegenekkel, maga utazott az ország különböző vidékein, s
                        a megváltozott életmód roppant hatást gyakorolt kedélyére is. - A nyugalom
                        helyett, mely őt eddig jellemzé, nem szűnő izgatottság vala észrevehető
                        minden szavában, minden mozdulatában. Mindent, mi őt feladásában gátolhatá,
                        mindent, mi figyelmét ez egy ponttól elvonta, türelmetlenül elutasított
                        magától. Valamint azt, ki sebes futásban távol cél felé siet, csak az
                        érdekli, hogy útjának egy részén már áthaladt: úgy ő látszólag nem várt, s
                        nem óhajtott egyebet az időtől, mint hogy múljék, s minél közelebb hozza őt
                        a célhoz, mely bármi távol, de lelkének legbensőbb meggyőződése szerint
                        előtte feküdt. - A grófné kétség­kívül most is szerette férjét, éltét adta
                        volna Margitjáért, s ha e kedvesei közül vala­melyik veszélyben forog, vagy
                        segélyére szorul, éppen úgy nekik szentelte volna életét, mint azt most
                        elvesztett gyermekéért tevé: de hisz nekik nem volt szükségük reá, és a
                        nemesebb asszonyi kebelnek legveszélyesebb, de egyszersmind legszebb
                        tulajdonai közé tartozik, hogy magát mindig kizárólag egynek szenteli.</p>
                    <p>Kik Ormosynét elébb ismerték, elijedtek a változáson, mely néhány hónap
                        szenvedései által az egykor oly bájló nőn történt. A jobbak sajnálták őt, a
                        többség vállat vonva csak azt jegyezte meg, hogy túlságos fájdalma és
                        hasztalan fáradozásai által egészségét rontja; s hogy az ő hibája, ha abban,
                        mit a sors vagy az isteni gondviselés reámért, megnyugodni nem tud. Az
                        embereknek többsége rendkívül vallásos és filozóf oly esetekben, hol másnak
                        szenvedései forognak kérdésben. Ormosyné nem sokat törődött ez ítéletekkel,
                        s ha a sok tanács és vigasz­talás fölött, mellyel őt csaknem mindenki
                        zaklatá, s melyekből meggyőződhetett, hogy tulaj­donképp senki sem érti
                        érzelmeit, néha elveszte is türelmét, közönyösen viselte el azon
                        meg­győződést, melyhez szerencsétlen napjainkban jutunk, hogy az emberek
                        önösségökben még azt sem tűrhetik, ha valaki sokáig kizárólag saját bajával
                        foglalatoskodik. - Csak egy fájt neki, és az azon gondolat vala, hogy férje
                        tulajdonképp éppoly kevéssé fogja fel érzéseit, és hogy azon
                        állhatatosságot, mellyel egy a világ ítélete szerint elérhetlen cél után
                        fárad, hallgatva ő is rosszallja.</p>
                    <p>Ormosy mondhatlanul szerette nejét. Csak szívét követé, midőn őt az oltárhoz
                        vezette, s azóta tökéletesen megelégedettnek érzé magát körében. A fiatal
                        gróf nem utasítá el magától azon kötelességeket, melyek állása s vagyonánál
                        fogva reá háramlottak. Pontosan eljárt megyéje dolgaiban, fáradt gazdasága
                        körül, s nem vonult vissza a társaságtól; mindez azonban csak mellékesen
                        foglalta el figyelmét, s csak annyiban bírt fontossággal előtte, mennyiben
                        azt neje boldogságával viszonyba hozhatá. Örült a kitüntetéseknek, hogy Anna
                        szemei előtt magasab­ban álljon; dolgozott, fáradozott, hogy őt több fény-
                        és kényelemmel vonhassa körül; szerette a társaságot, mert hisz minden
                        társaságban neje volt a legszebb, a legbájlóbb valamennyi között. - Ormosy
                        azon ritka férfiak közé tartozott, kiket egy cél kielégít, s e cél neki Anna
                        boldogsága vala. Elhárítani kedvesétől minden kellemetlen érintést,
                        megelőzni kívánatait, egészen boldoggá tenni azt, kit oly mélyen, oly
                        egészen szeretett - ez volt az eszmény, melyben minden vágyai s törekvései
                        központosultak, melyet elérve, eddig oly boldognak érzé magát; de ez volt
                        egyszersmind az ok, melynél fogva a családját ért csapás még súlyosabbá
                        vált.</p>
                    <p>Ormosy elkeseredve sejdíté, hogy a nőt, kit egészen boldogíthatni vélt, még
                        vigasztalni sem bírja. Ormosyné pedig sokkal jobban ismeré férjét, mintsem
                        ne tudná, mennyire szerencsét­len­nek érzi az magát, midőn őt
                        vigasztalhatlannak látja; s ha valami fájdalmát még növelheté, az
                        meggyőződése volt, hogy fájdalma által férjét is boldogtalanná teszi. Ormosy
                        elkövetett mindent, hogy érzelmeit neje előtt eltitkolja. Nem ellenezte
                        semmiben kívánatait, még vigasztalásaival sem gyötré őt, melyeknek
                        hasztalanságáról régóta meggyőződött; a nő elnyomta könnyeit, s ha nem bírt
                        is annyi erővel, hogy bánatát eltitkolja, legalább sohasem panaszkodott
                        sorsa ellen. Hasztalan fáradság! Ha két szív egyszer megérti egymást, többé
                        nem titkolhat semmit egymás előtt, s az erőlködés, mellyel visszanyomjuk,
                        rendesen csak kíno­sabbá teszi az érzést. - Ha annyira szeretne, mint
                        hittem, nem lenne oly vigasztalhatlan! - így gondolkozott Ormosy. - Ha
                        értené e szívet, nem neheztelne bánatom miatt - sóhajtott Anna; s e két oly
                        nemes, oly szerető szív lassanként távozott egymástól.</p>
                    <p>A változást, mely ezen oly boldognak tartott háziviszonyban történt, senki
                        sem vevé észre. Ormosyék szerencsétlenségök óta még visszavonultabban éltek,
                        mint elébb, s az öreg plébános volt az egyetlen, ki mélyebben látott e
                        részben.</p>
                    <p>- Előttem hasztalan titkolják - szólt végre ez, mikor Ormosyval maga volt egy
                        ízben -, a boldogság, mely egykor e házban lakott, eltűnt.</p>
                    <p>A gróf hallgatva ült az ablaknál. Szeme a vidéken függött, melynek hótakarója
                        eltűnt; s melyet a tavasz még nem borított zöldjével, s mély gondolatokba
                        merülve, észre sem vevé, hogy öreg nevelőjének részvevő tekintete rajta
                        csügg. Most feléje fordult. - Nem természetes-e azok után, mik történtek? -
                        mondá szomorúan.</p>
                    <p>- Nem beszélek azokról - viszonzá a plébános, ki ha egyszer szólni kezdett,
                        nem oly könnyen engedé magát visszautasíttatni. - A családot iszonyú
                        szerencsétlenség érte. Meg kell nyugodni az isteni gondviselésben; de Isten
                        maga sem kívánja tőlünk, hogy mikor keze reánk nehezedik, ne jajduljunk fel
                        a csapás alatt. Én azon viszonyt értem, mely nagysád és kedves neje között
                        létezett, az egyetértést, a házi boldogságot egyszóval.</p>
                    <p>A hangból, melyen a végszavak mondattak, a szólónak belső felgerjedése vala
                        észrevehető. Ormosy felsóhajtott, s ismét az ablakra fordítá tekintetét.</p>
                    <p>- Nagyságtokat nagy csapás érte, de miért nem viselik hát közösen? Nekem úgy
                        látszik, éppen ily pillanatokban legszükségesebb az összetartás. Kik közös
                        terhet hordanak vállaikon, azokat maga a teher még erősebben köti egymáshoz.
                        Két szívet nem forraszt semmi inkább eggyé, mint egy közös fájdalom.</p>
                    <p>- Nem mindig, barátom - szólt a gróf szomorúan. - Miként erős tűz, mely
                        különvált dolgokat néha összeforraszt, más részről azt, mi legerősebben
                        összetartott, mit egynek gondolánk, sokszor szétválasztja: úgy történik az
                        nagy fájdalmak által is.</p>
                    <p>- A hasonlat semmit sem ér, valamint azon hasonlatok megannyian, melyeket az
                        emberi lét magyarázatára anyagi természetből veszünk. Isten nem a virág vagy
                        kő vagy víz vagy más anyag, hanem saját képmására teremtette az embert,
                        midőn a nagy világ minden teremtményei között egyedül őt ruházta fel szabad
                        akarattal, s nemcsak a természet - de bizonyos határok között, saját
                        sorsának urává tette őt. Ha a szikla erős tűznek hatása alatt széthasad,
                        nincs mit mondanunk; természetének törvényeit követi, s nem állhat ellen. De
                        az ember nem mentheti magát ezzel. Minél több idegen elem nyomul közénk és
                        azok közé, kiket szeretünk, minél inkább érezzük, hogy bizonyos viszonyok
                        eltávolítanak: annál erősebben kell ragaszkodnunk egymáshoz. Éppen nehéz
                        pillanatokban szükséges, hogy házastársak egyetértsenek, vagy helyesebben
                        mondva - habár e szó szokatlan -, hogy egyetérezzenek. Kik ilyenkor
                        elkülönözve állnak, máskor is nélkülözhetik egymást.</p>
                    <p>- Tőlem függ-e ez? Annát annyira elfoglalta fájdalma, hogy minden egyebet
                        elutasít magától.</p>
                    <p>- S vehetjük-e ezt neki rossz néven? - mondá a plébános érzékenyen - vannak
                        emlékek, melyeket csak könnyek moshatnak le, s melyeknek nyomai sohasem
                        tűnnek el egészen. Vajon azért elvonjuk-e a szenvedőtől részvétünket, mert a
                        terhet, mely szívét nyomja, egyszerre leemelni nem tudjuk?</p>
                    <p>- Ön nem ismeri nőmet. Nem látom-e világosan, hogy vigasztalásaim csak inkább
                        növelik fájdalmát?</p>
                    <p>- Úgy van az minden vigasztalással - szólt a plébános -, ha valakinek sebét
                        bekötözik, szintén megújul fájdalma, de csak hogy hamarább gyógyuljon meg; s
                        ez hatása a vigasztalásnak is, ha attól jő, kit szeretünk!</p>
                    <p>- Ó, ha Anna úgy szeretne, mint egykor hittem.</p>
                    <p>- Kétkedik-e ezen? - mondá Farkas csaknem ijedten.</p>
                    <p>- Ne szóljunk tovább e tárgyról.</p>
                    <p>- Sőt éppen erről szóljunk. A dolgok jobban állnának e háznál, ha nagysád s a
                        grófné legalább egy ízben kibeszélték volna magukat egymással. A
                        házaséletben egy kis veszekedés is többet ér, mint ha minden fél érzéseit és
                        gondolatait magába zárja. Ha egyetértést akarunk, az az első feltétel, hogy
                        értsük egymást; s ehhez szükséges, hogy szóljunk.</p>
                    <p>- Ha Anna úgy szeretne, mint én őt - mondá Ormosy, kin fájdalmas érzései
                        kitörtek -, akkor érezhetné-e magát oly boldogtalannak, minőnek őt látom?
                        Egész éltemet neki szentelém. Nem volt más célom a világon, mint hogy
                        boldoggá tegyem: s minden törekvéseimmel még bizodalmát sem értem el. Még
                        könnyeit is titkolja előttem; bárkivel inkább szól bánatáról, mint velem.
                        Nem vesztettem-e el én is gyermekemet? nem érzem-e e veszteséget, mint bárki
                        más? s mégis, ha Annát boldogan láthatnám panasz nélkül elviselnék mindent,
                        sőt ismét boldognak érezném magamat.</p>
                    <p>- De tudja-e, Béla, mi következik ebből? - szólt a pap, ki növendékét még
                        most is néha bizodalmasan keresztnevén szólítá. - Nem az, hogy ön nejét
                        inkább szereti, hanem csak, hogy a grófné gyermekeit inkább szereti, mint
                        ön. És ez rendén van. A gyümölcs közelebb függ össze az ággal, mely azt
                        hordja, mint a törzzsel, melyen termett. De ön nem ismeri a női szívet, ha
                        azt hiszi, hogy a szerelem, melyet egykor kizárólag bírt, kisebbé vált,
                        mióta ez gyer­me­kére is kiterjedt. A láng minél több tárgyat ragadott meg,
                        annál nagyobbra nő, de annál több meleget terjeszt minden ponton: s ilyen a
                        női szeretet. Neje most is szintúgy szereti, mint vala­ha, inkább mindennél,
                        még gyermekeinél is. Nincs semmi a világon, mit e szegény asszony férje
                        boldogságáért tenni vagy feláldozni kész nem lenne; mit tehet ő róla, hogy e
                        bol­dogság­hoz oly valami kívántatik, mit sem ő, sem más emberi teremtés,
                        akarata által el nem érhet.</p>
                    <p>- Meglehet, hogy igaza van - mondá a gróf szomorúan lehajtva fejét -, s hogy
                        egy nőt boldog­gá tenni nem fekszik hatalmunkban. Akkor csak azt mondhatom,
                        hogy életemet vesztettem el, mert hisz nem volt más célja, mint hogy őt
                        boldoggá tegyem.</p>
                    <p>- Ez őrültség, higgye nekem, Béla, valóságos őrültség - mondá a plébános,
                        felkelvén, s mint nagy felgerjedés pillanataiban tenni szokta, hosszú
                        lépésekkel a szobában fel s alá járván. - Nem ismerek embert, kit Isten
                        inkább megáldott volna birtokkal, ésszel, szívvel. Neje meg­érdemlené, hogy
                        oltárra állítsák, s ön elégedetlen, zúgolódik végzete ellen, és huszonkilenc
                        éves korában panaszkodik, hogy életét vesztette el, mert nejét egészen
                        boldoggá nem tehette. De hát Istennek képzelte-e magát, hogy ezt valaha
                        remélheté? nem tudta-e, hogy az ember sokat és nagy dolgokat vihet véghez e
                        földön, de hogy semminek sikere, még a legkisebbé sem függ tőle? S tudja-e,
                        hogy egész fájdalmának alapja, bármi nemesnek, bármi önzetlennek látszik az,
                        nem egyéb sértett hiúságnál? Ne nehezteljen a szóért, Bélám - folytatá kis
                        szünet után, midőn a gróf előtt megállva, kezét bizodalmasan vállára tevé -,
                        régóta ismerjük egymást, s tudja, egyenes, őszinte ember voltam egész
                        életemen át. Ádám apánktól fogva, ki kezét az ismeret fájának gyümölcse után
                        kiterjeszté, csaknem minden embernek megvolt a hiúsága, s azok nem a
                        legjobbak, kikben e hiba egészen hiányzik. - Ön egészen boldoggá akarta
                        tenni, oly boldoggá, minő más asszony még nem volt a világon, s most mintegy
                        maga előtt lealázva érezi magát, midőn látja, hogy e célt nem érhette el. De
                        vigyázzon magára, nehogy hiú ábrándoknak egész üdvét feláldozza, s ahelyett,
                        hogy nejét boldogítsa, vele együtt végtelenül boldogtalanná tegye magát.</p>
                    <p>- Hát mit tegyek? - szólt Ormosy, mélyen megindulva.</p>
                    <p>- Semmit, barátom, semmit. Tűrje, hogy neje szívét kövesse, hogy sírjon, ha
                        szüksége van reá, hogy szerencsétlennek érezze magát és szomorúnak
                        látszassék, ha nem segíthet magán másképp: csak szeresse őt, mint eddig
                        szerette, mondja neki, hogy szereti, vezesse önmaga a beszélgetésre, mely őt
                        most egyedül érdekli, s tapasztalni fogja, a legnagyobb fájdalom mihamar
                        fogy el, ha benne ketten részesülnek.</p>
                    <p>- Míg e szerencsétlen helyen maradunk, s minden, mit maga körül lát,
                        veszteségére emlé­kez­teti, Anna fájdalma nem enyhülhet. E szüntelen
                        nyomozás, mely végre mégsem vezet célhoz, e naponkint felmerülő új hírek,
                        melyekről később kitűnik, hogy hazugságokon alapulnak, szüntelen
                        izgatottságban tartják őt; és én nem látok semmi reményt a javuláshoz.</p>
                    <p>- Hát menjenek utazni.</p>
                    <p>- Ó, ha Annát arra bírhatnám!</p>
                    <p>- S szólt-e vele már eziránt?</p>
                    <p>- Minek szóltam volna? - ismerem nőmet.</p>
                    <p>- Dehogy ismeri, dehogy ismeri - szólt a plébános türelmetlenül -, jótállok
                        érte, csak egy szót mondjon neki, ő mindenre kész.</p>
                    <p>- Nem kétkedem rajta - mondá Ormosy sóhajtva -, de mihelyt elutaztunk, az a
                        gondolat fogja őt bántani, hogy ha honn maradunk, gyermekünket, kit ő még
                        mindig életben vél, feltaláltuk volna. Éppen úgy nekem fogja tulajdonítani,
                        hogy nyomára nem akadtunk, mint most belső­képp vesztével engem vádol. Anna
                        szintúgy nem fog szemrehányásokat tenni akkor, mint most nem tesz, de tudom
                        gondolatait.</p>
                    <p>- Ön beteg, Béla - szólt a plébános szomorúan -, igen beteg, s az utazás
                        önnek szükségesebb, mint nejének; de majd szólok én vele, s jótállok érette,
                        engem nem fog vádolni azzal, hogy gyermekét miattam nem találta meg.</p>
                    <p>Míg a plébános a grófnéhoz ment, azalatt Ormosy fejét kezére támasztva ismét
                        sötét gondo­lataiba merült.</p>
                    <p> </p>
                </div>
               <div type="chapter">
                    <head>6</head>
                    <p>Mit a plébános mondott, megtörtént. Anna, főképp miután hallá, hogy az utazás
                        férje kedé­lyé­nek helyreállítására szükséges, nem tett ellenvetéseket, s
                        csak azt kötötte ki, hogy még néhány hónapig honn maradhasson, míg egy
                        nemrég felmerült nyomnak, melyre új reményeket épített, végére járt. A
                        szegény asszony régóta fogyni érezé bizodalmát, s habár most is szint­azon
                        buzgalommal keresé elvesztett gyermekét, inkább csak kötelességének
                        érzetében tette azt. - Annyi hiú remény, annyi kínos csalódás után végre az
                        a szomorú meggyőződés fészkelte be magát lelkébe, hogy gyermeke csakugyan
                        meghalt, vagy hogy azt legalább e világon látni nem fogja többé; s a
                        szenvedélyes keserv, a felizgatott bizonytalanság helyébe, mely szívét eddig
                        hullámzásban tartá, nyugodtabb fájdalom lépett. Mintha vihar után a
                        vészfellegek az egész ég körén elterülnek, a zajra, mellyel az elemek harca
                        a természetet eltölté, csend követ­ke­zik: ilyen vala lelke. - Nyugodt, de
                        borúsabb. - Bármerre fordul, egén nem lát sötétebb felleget, mely
                        villámokkal fenyegetné: de tudja, hogy a nehéz fátyolon át, mely egész
                        látkörét eltakarja, nem várhat több napsugárt - s küzdés nélkül elfogadja
                        sorsát, mert bizonyos, hogy az többé változni nem fog.</p>
                    <p>Anna jobban ismeré férjét, mintsem hogy érzései előtte titokban maradtak
                        volna, s miután őt boldogtalannak látva, tudta, miszerint boldogtalanságának
                        oka tulajdonképp benne fekszik: ezen tudat szívének most gyermeke veszténél
                        talán még inkább fájt.</p>
                    <p>Elkövetett mindent, hogy szomorúságát férje előtt eltitkolja, s Ormosy úgy
                        tetette magát, mintha nem venné észre, hogy a derültség, melyet neje most
                        néha mutatott, csak kényszerített. De akit szeretünk, azt nem csalhatjuk
                        meg, s e tettetésnek, melyre magokat szeretetből kény­szeríték, csak az volt
                        eredménye, hogy mindketten szerencsétlenebbeknek érezék magokat.</p>
                    <p>Így folyt a néhány hónap, melyet Ormosy nejével még a hazában töltött, s az
                        idő, mely mindent orvosol, e részben nem változtatott semmit
                        viszonyukon.</p>
                    <p>Éveket töltöttek a külföldön, bejárták Európa legszebb vidékeit, letelepedtek
                        legnagyobb városaiban, és a különböző benyomások, a társasági élet zaja
                        háttérbe szoríták végre a múltnak emlékeit, s legalább szelídebbé tevék az
                        anyának fájdalmát is; de a régi viszony nem állt helyre többé. - Szerették
                        egymást úgy, mint azelőtt, sőt talán inkább, mert mindenik szenvedni látta
                        kedvesét, s önmagát tekinté e szenvedések okául; de a régi boldogságnak vége
                        volt, s ők érezék, hogy a múltat senki sem hozhatja vissza többé.</p>
                    <p>Hibáztak mindketten; Ormosy, mert nejének keservét eltűrni nem bírá, s midőn
                        őt vigasztal­hatlannak látá, szerelmén kétkedett; - Ormosyné, mert azt, mit
                        ismerősökért, sőt idegenekért teszünk - midőn kellemetlen érzéseinket
                        előttök elnyomjuk, és fájdalmainknak szabad tért nem engedünk - férjéért
                        tenni nem volt képes. De vajon nem volt-e ezen hibáknak egyedüli kútfeje
                        éppen az, hogy egymást nagyon is szerették; s panaszkodhattak-e egymás
                        ellen: Anna, mert férje csak az ő boldogságát kívánva szenved, midőn őt
                        szenvedni látja; Ormosy, mert neje inkább szereti őt, semhogy előtte
                        színlelni tudna?</p>
                    <p>Ó, ha csak egyszer nyíltan szólnának egymással, ha Anna férjének keblére
                        borulva, a bánatot, mely szívét terheli, úgy kimondaná, mint vele egykor
                        minden örömeit közölte; ha Ormosy a kételyt, mely szívében Anna szerelme
                        iránt támadt, a kínt, melyet érez, a vádakat, melyek gondolatában néha
                        akaratlanul kedvese ellen emelkednek, nem zárja magába; s ha ez egymáshoz
                        oly közel álló szívek természet elleni merevségökből fölébredve, mint két
                        folyó, melyeknek vizeit a tél megköté, egy meleg pillanatban ismét egymásba
                        ömlenének; ha e két nemes lélek, melyeknek csak szólni kell, hogy egymást
                        értsék, s melyeknek nincs mit titkolni egymás előtt, csak egyszer ismét
                        kitárnák kincseiket - mi boldogok lehetnének!</p>
                    <p>Ormosy néha sejtette ezt; többször feltevé magában, hogy véget vet a feszült
                        állapotnak, mely közöttük létezik. Voltak pillanatok, midőn Anna, ki férjét
                        most is szerette, s vele azon egy tárgyon kívül mindenről beszélt, ki akarta
                        tárni egész szívét; elmondva mindent, mi évek óta keb­lét terhelé, kételyeit
                        s panaszát, bánatát s kétségbeesését, hogy kedvesének keblére borul­va, tőle
                        bocsánatát s szerelmét kérje, s ha csak egy pillanatig is, azon öntudatban
                        ismét boldog legyen, hogy nincs egy rejtett gondolat, egy eltitkolt érzés,
                        mely őket elválasztaná egymástól. A szó már ajkaikon lebegett, de mindig
                        volt valami, mi őket annak kimondásától vissza­tartóztatá: Ormosyt a
                        gondolat, hogy miután neje őt annyira nem ismeré, hogy még gyermeke iránti
                        szeretetén is kétkedhetett, úgyis hasztalan minden; - Annát a félelem, hogy
                        az alkalom nem kedvező, mert Ormosy talán éppen azon pillanatban, midőn
                        szólni akart, komolyabbnak látszott. Egy szó, egy mozdulat, melyből a
                        szegény nő azt következteté, hogy férje rosszkedvű vagy felizgatott,
                        elnémítá őt. S Ormosy lemondott feltételéről; Anna máskorra halasztá annak
                        kivitelét.</p>
                    <p>Érezték mindketten, hogy egész jövőjök ez egy pillanattól függ, s hogy ha
                        egyszer szólva, minden kétely el nem enyészik, még távolabb fognak állni
                        egymástól, mint eddig; s ők nem merték felemelni a fátyolt, mely őket
                        elválasztá. Csak bizodalomra vala szükségük, hogy ismét boldogokká legyenek:
                        s nekik nem vala elég bizodalmuk.</p>
                    <p>Ne várja senki tőlem, hogy leírjam az évek történetét, melyeket Ormosy
                        nejével a külföldön töltött. A világ csak azon sebeket gyógyíthatja,
                        melyeket ő vert, s a társaságnak nincs varázsa, a természetnek nincsenek
                        szépségei, melyek velünk elfelejtetnék, hogy egykor boldogok valánk. Maga az
                        idő, mely minden keservet enyhít, az üdvöt, melyet bírtunk, csak még
                        nagyobbnak tünteti fel előttünk, hogy a fájdalom, melyet vesztén érezünk,
                        szintén nagyobbá váljék. Ők szerették egymást most, mint szebb napjaikban -
                        de boldogok nem voltak többé; s midőn Ormosy hét év múlva idegen földön
                        meghalt, neje azon meggyőződéssel temette el kedvesét, hogy azt, kit e
                        világon mindenekfölött szeretett, nem boldogíthatta.</p>
                    <p>Minden szerencsétlenségek között, melyek az embert érhetik, a legnagyobb
                        bizonyosan az, ha a választásban, melytől egész élete függ, csalódott, s ha
                        a kötelékeket, melyek által a szerencsét magához fűzni reménylé, később
                        láncoknak érezi. S mégis nem ritka eset az ilyes. Sokakat maga az idő
                        választ el egymástól, mellyel nemcsak azok, kiket szereténk, de még
                        kívánataink s érzéseink is, melyek által egykor hozzájok láncoltatánk,
                        megváltoznak - mások önhibáik által válnak szerencsétlenekké, s önmaguk
                        taszítják el a szívet, melynek birtokában boldogok lehetnének; - a dolog
                        mindig egyiránt szomorú, s méltó sajnálkozásra, főképp ha meggondoljuk,
                        miként egynek hibái miatt többen büntettetnek, s ez egynek hibája is sokszor
                        csak annyiban áll, hogy egyszer csalódott. - Ó, de mit mondjunk akkor, ha
                        két ember nem csalódott egymásban, ha mindegyike jó és nemes, ha egymást
                        egyiránt szeretik évek múltán, ha mindenik életét adná, hogy a másikat
                        boldogítsa: s ők egymást mégis szerencsétlenné teszik egyes kis hibák, sőt
                        néha egyes jó tulajdonaik által? S nem történik-e ez is többször, mint
                        gondoljuk, főképp azoknál, kiket kedvezőnek mondott sorsuk az élet
                        gondjaitól felmentett, s kik azon viszonyt, melyből bajaik között
                        vigasztalást, törekvéseik közepett erőt, életök minden napjaiban boldogságot
                        meríthettek volna, nem életök üdvének, hanem egyedüli feladásuknak
                        tekintik.</p>
                    <p>Ez volt az ő sorsuk. Sajnáljuk a szerencsétleneket, és ne felejtsük el, hogy
                        a biztos remény, mely minden bajok között fenntart, a szerelem, mely egészen
                        boldogít, csak a hitnek, csak erős bizodalomnak gyermeke. A szerelem néha
                        túlélheti a bizodalmat is, de csak kín az, mit tőle akkor várhatunk.</p>
                    <p>A halál közeledése kiegyenlített minden félreértést, mely Annát férjétől az
                        utolsó években távol tartá.</p>
                    <p>Azon pillanattól fogva, melyben felüdüléséhez többé reménye nem volt,
                        megszűnt az ok is, mely Ormosyt eddig hallgatásra bírta. E két szerető kebel
                        ismét tartózkodás nélkül kitárta titkait egymás előtt, s a régi bizodalommal
                        visszatért azon érzés is, mely őket egykor oly boldoggá tevé. Tudták, hogy
                        válniok kell, de minden perc, mely e szomorú célt közelebb hozá, közelebb
                        hozta őket egymáshoz; és Anna, ki férjét hosszú, reménytelen betegsége alatt
                        nem hagyta el, e szomorú hetekben tulajdonképp boldogabbnak érzé magát, mint
                        évek óta. Hisz ő ismét szeretve tudta magát; s nem nap-e a szerelem az
                        asszony életében, mely a végső percig egész körét fényes sugárokkal tölti, s
                        még akkor is, midőn láthatárán lehanyatlik, bájló világítása által
                        elfelejteti vele, hogy az éj közelg?</p>
                    <p>Ormosyék sohasem keresték a társaságot. Még boldogabb napjaikban is, mikor a
                        hazában laktak, az öreg lelkészen kívül nem volt senki, kit a család meghitt
                        barátjának mondhatnánk. Ki magát egy szeretett lénynek birtokában egészen
                        boldognak érezi, mint akkor Ormosy, nem vágyódik emberek után; sőt mintegy
                        ösztönszerűleg félve, hogy idegen befolyások a helyzetét, melyben teljes
                        megelégedést talál, megváltoztathatnák, a lehetőségig eltávolít mindent
                        magától. Tévedés. - Azokat, kik egymást valóban szeretik, az idegen kör,
                        melyet a társaság körülöttük képez, sokszor csak közelebb hozza egymáshoz, s
                        a meggyőződés, hogy más által nem értetnek, növeli a bizodalmat, mellyel
                        gondolataikat egymással közlik; de ki egyszer magányba vonult, ha később
                        átlátná is, hogy tévedett, nem oly könnyen változtathatja meg állását. Azon
                        száz, csaknem észrevehetlen kötelékeket, melyeket midőn magunkat általuk
                        terhelve érezzük, szétszakítani sok fáradságunkba került, még nehezebb újra
                        összefonni; s ki egyszer magányhoz szokott, többnyire még magánosabban érzi
                        magát emberek között; s így Ormosyék is. - Eleinte felkeresték a társaságot,
                        de minthogy magokat körében soha valóban otthonosoknak nem érezék, sőt még
                        azon szórakozást sem találták, melyet ott kerestek, később visszavonultak, s
                        oly helyeken is, hol éveket töltöttek, csaknem kizárólag magoknak éltek.</p>
                    <p>Az olasz városban, hol Ormosy halála történt, a családnak még ismerősei sem
                        voltak, s Anna, miután férjét eltemette, egészen elhagyatva látta magát. Egy
                        időre a keserv, melyet veszte­ségén érzett, a szeretet, mellyel Margitot,
                        egykori boldogságának ez egyedüli maradványát, körülfogá, minden más
                        gondolatot kizárt; de később mindinkább érezni kezdé elhagyottságát; s
                        vággyal nézett a hon felé, hová őt Farkas levelei mindig sürgetőbben
                        hítták.</p>
                    <p>Az öreg plébános Ormosyéknak hosszú távollétét sohasem helyeslé. Úgy vala
                        meggyőződve, hogy bánatot csak kötelességek ellensúlyozhatnak, s hogy az,
                        kit nagy szerencsétlenségéért, nem mulatságban, hanem egyedül munkásságban
                        találhatja vigasztalását; ez okból még Ormosy életében egyre inté s kérte
                        őt, hogy számkivetésének véget vessen. A vándorélet, melyet a család évek
                        óta folytat, meggyőződése szerint csak károsan hathat a gyermekre is. Miután
                        a gróf meghalt, levelei még sürgetőbbekké váltak. Hogy a gyermek tökéletesen
                        kifejlődjék, nézete szerint mindenekelőtt az szükséges, hogy erős gyökeret
                        verhessen; s vajon történhetik-e ez, ha éppen gyermekkorában szüntelen
                        változtatva helyzetét, minden körből kiragadtatik, még mielőtt abban egészen
                        meghonosodhatott volna? S a plébános, ki magát Ormosy halála óta az özvegy s
                        gyermekének természetes gyámjaként tekinté, annyiszor s oly meggyőzőleg adta
                        elő tanácsait, míg Anna végre elhatározá magát a visszajövetelre.</p>
                    <p> </p>
                </div>
               <div type="chapter">
                    <head>7</head>
                    <p>Farkas Máté, kit utolszor mint ormoslaki lelkészt láttunk, azóta szintén
                        megváltoztatta lakhelyét.</p>
                    <p>Miután Ormosy felföldi jószágait, hová a történtek után többé visszamenni nem
                        akart, még külföldre menetele előtt bérbe adta, s azon határozatát kimondá,
                        hogy visszatérése után családjával egy, a dunai kerületben fekvő jószágán
                        fog letelepedni: az öreg plébános szokott erélyével addig fáradott, míg
                        végre az ottani lelkésszel cserélhetett, és előbbi jövedelmének felét
                        feláldozva, a reményt vásárlá meg magának, hogy végnapjait azoknak körében
                        fogja tölteni, kiket mindenekfölött szeretett.</p>
                    <p>Itt találjuk őt most csaknem nyolc év után. Az idő keveset változtatott
                        külsején. Haja talán valamivel őszebb, s arca, ha lehet, még barnább volt,
                        mint előbb; de ugyanazon magas alak, ugyanazon feszes katonai tartás,
                        melyhez tábori lelkész korában szokott, mintha nemcsak erkölcsi
                        magaviseletében, de tartásában is az egész gránátos ezrednek jó példát
                        kellene adnia. Papi köntöse nem hosszabb, mint elébb volt, de szintoly
                        tiszta, s kik őt elébb ismerték, csak annyi változást találtak benne, hogy
                        még szigorúbbá vált, mi azonban nem akadályozá, hogy mostani helyén
                        szintannyi jót tegyen híveivel, mint egykor Ormoslakon; csakhogy őket, kedve
                        megromolván, most még erősebben dorgálta meg, mint akkor szokása volt.</p>
                    <p>Azon perctől fogva, melyben a grófné tudósítá őt, hogy jövő tavaszra
                        gyermekével visszajő, e szigorúság is ismét szokott mértékére enyhült. Úgy
                        látszott, mintha mindazon redők, melyeket az utolsó évek arcára vontak, e
                        hírre egyszerre elsimulnának, és Farkas Máté kemény vonásain talán sohasem
                        volt annyi boldogság kifejezve, mint e napokban. Hisz ő nem is érezte magát
                        soha elégedettebbnek, mint most.</p>
                    <p>Megelégedése, kétségen kívül, nagy részben a szeretetnek vala következése,
                        mellyel a grófné és gyermeke iránt viseltetett. Azon emberek közé tartozott
                        ő, kik nem oly könnyen ragasz­kodnak valakihez, de kik, ha egyszer
                        ragaszkodásuk tárgyát feltalálták, nem darabonkint, hanem egyszerre adják
                        oda szívüket, s kiknek szeretete azoknak, kik azt bírják, éppen nagysága
                        miatt néha terhére lehet, de mindig biztos. Mióta ezredesét a csatamezőről ő
                        vitte el vállain, s hosszú betegsége alatt ő ápolá, Farkas Máté
                        testestől-lelkestől az Ormosyaké lett. Szeretete az apáról a fiúra szállt, s
                        ha eléri, még az unokák ivadékaira is kiterjedne. A családnak ősi birtokai
                        között nem volt biztosabb e barátságnál; ha akarnák is, nem veszthették
                        volna el - gróf Ormosy ezredesnek utóda nem tehetett oly valamit, minek
                        mentségére a különben oly szigorú plébános tíz okot nem tudna feltalálni.
                        Hisz szeretete, mellyel az egész ház iránt viseltetett, bár azt a világért
                        még maga előtt sem vallaná be, neki évek óta még szükségesebb, mint az
                        Ormosyaknak. A gondolat, hogy a család, melynek körében élete jobb napjait
                        tölté, ismét visszatér, és hogy a kis Margit, kit annyiszor ringatott
                        térdein, majd az ő tanítványa lesz, véghetlen örömmel tölté el szívét, de
                        megelégedésének, mint mondám, ez csak egyik oka vala; a másikat azon
                        készületekben kereshetjük, melyeket a grófné visszatérése igényelt.</p>
                    <p>Farkas Máténak egyik jellemző vonása fáradhatlan tevékenysége volt. Nézete
                        szerint nagyon hibáztak azok, kik a parancsban, mellyel Isten az első embert
                        a paradicsomból kiűzte: hogy homloka izzadtságában keresse mindennapi
                        kenyerét, átkot látnak, sőt a Mindenhatónak jótéteménye az. Minden
                        megelégedés csak munkásságunknak eredménye, s a legboldogabb az, kinek
                        legtöbb dolga van a világon. A tevékenység, melyet az öreg plébános ezen
                        elvek szerint az életben kifejtett, vagy helyesebben mondva, mely őt ezen
                        elvekhez vezette, néha túlságig ment. Többször történt, hogy más dolog
                        hiányában szobáját rendezve, valamely irományt oly helyre rakott el, hogy
                        azt napokig nem találhatta fel, vagy hogy oly dologba avatkozott, amely
                        által csak neheztelést vont magára. Föl is tette magában sokszor, hogy
                        ezentúl nem fárad többé másokért, úgysincs köszönet benne, miért ne pihenjen
                        ő is vén napjaira, mint mások teszik; de ha saját munkája elfogyott, s az
                        iskolás gyermekeket aznap már kétszer is kikérdezte; ha a templomban nem
                        talált semmit, mit tisztogatni lehetne, s kis kertjében és gazdaságában
                        minden teendőt elvégzett, a rossz idő miatt pedig még vadászni sem mehetett:
                        akkor addig törte fejét, s addig járt türelmetlenül fel s alá szobájában,
                        míg végre eszébe jutott, hogy a szomszéd falunak plébánosa tavaly ilyenkor
                        köszvényben szenvedett, s hogy jó lenne utána nézni, nincs-e szüksége
                        valamire. S csak miután ezt vagy ehhez hasonló dolgot talált magának, tűnt
                        el rossz kedve.</p>
                    <p>Ormosy bizonyosan semmi által sem tehetett volna nagyobb jót öreg barátjával,
                        mint azzal, hogy külföldre utaztakor minden dolgait reábízta. A grófi család
                        távollétében tulajdonképp az volt fő vigasztalása. Farkas Máté ezáltal
                        szokott tevékenységét azoknak javára fejtheté ki, kiket annyira szeretett; s
                        míg a grófnak jószágain, a gazdasági tisztek kivételével, minden gyarapodott
                        kezelése alatt, ő maga is, legalább annyira, mennyire ez az Ormosyak
                        távollétében lehetséges vala, szerencsésnek érzé magát - de csak addig, míg
                        mindent rendbehozva, sürgetős munkája maradt. Ezzel fogyott kedve is, és
                        csak mióta a grófnét várta, s ez neki többszöri kérésére még a napot is
                        meghatározta, melyen visszajő, érezé ismét egészen elemében magát.</p>
                    <p>Vérthalom - ez vala a falunak neve, hová Farkas az ormoslaki plébániából
                        áttéteté magát, s hol Ormosyné ezentúl lakni akart - több mint húsz év óta
                        el vala hagyva földesurai által. Gróf Ormosyné anyja, férjének halála után,
                        kiről a birtok reá s később leányára szállt, a városba költözött, s Ormosy
                        annyira függött jószágán, melynek szebbítése egyik legkedvesebb
                        foglala­tosságát tevé, hogy feleségének birtokát csak néha, mennyiben azt a
                        gazdaság megkívánta, látogatta meg. Maga a grófné pedig házassága óta csak
                        egyszer s akkor is csak egy napra fordult meg e helyen, hol gyermekéveit
                        tölté. A kastélyról csak az idő és a tiszttartó gondos­kodott, fájdalom,
                        mint ily körülmények között többnyire szokásos, oly módon, hogy az idő
                        mindig valamivel többet rontott az épületen, mint amennyit a tiszttartó
                        kiigazíttatott; s az egész lassanként csaknem lakhatlan állapotba
                        jutott.</p>
                    <p>Mióta Farkas Máté a vérthalmi plébániában letelepedett, a kastélynak állapota
                        is javult. Ha a szél ablakot tört, vagy a zsalukat felrántá, Farkas nem
                        várta meg, az eddigi szokás szerint, míg azok hónapokig ki s becsapódva az
                        őszi szél által sarkaikból kiemeltettek. A dísztermek táblái most zárva
                        álltak, tavaszkor kijavíttatá a vakolást, s hónaponkint egyszer
                        lelkiismeretes pon­tos­sággal ment végig a szobákon, sepertetve minden
                        szegletet, s poroztatva minden bútort. - De mikor Farkas Vérthalomra jött,
                        sok nem vala többé régi állapotában; a gróf, kinek ház- és kertrendezés
                        kedvelt foglalatossága vala, minden nagyobb javítást ellenzett, s az
                        egésznek új rendezését akkorra halászta, mikorra visszatér; így a gondos
                        felügyelőnek fáradsága tartóztatá a hanyatlást, melynek az egész indult, de
                        nem tüntetheté el annak nyomait; s a plébános soha sem mehetett el a kastély
                        mellett anélkül, hogy felsóhajtva eszébe ne jusson, mi pompásan helyre tudná
                        állítani az egészet, ha a gróf reábízná. Más, ha a grófné az egész jószágot
                        neki ajándékozza, nem örülhetett volna inkább, mint ő most, midőn e régi
                        óhajtása teljesült.</p>
                    <p>Szabadon javíthatott, rendezhetett, dolgozhatott, s ő teljes mértékben élve e
                        szabadsággal, oly tűzzel fogott munkájához, mintha a grófnét nem a jövő
                        tavaszra, hanem a jövő hétre várná. A fedelén nem volt egy törött cserép, a
                        falakon a legparányibb repedés, mely figyelmét kikerül­heté. Az évek óta
                        elhagyott termekben a mesteremberek egész serege lármázott, a kertnek hosszú
                        fasorai alatt napszámosok a fűvel benőtt utakat tisztogatták, míg ő maga a
                        házból a kertbe, a kertből az istállókba s ismét a házba menve, hatalmas
                        szavával parancsokat osztott, intett, dorgált s magasztalt, néha maga is
                        részt véve a munkában, mely minden sürgetése mellett, nézete szerint, mindig
                        lassabban haladt, mint kellene. Ha a sürgetései által naponkint okozott
                        rosszkedvet nem enyhíti a bor, melyet esténkint a munkások között
                        elosztatott, valószínűleg nyílt ellenszegülés tör ki a mesteremberek között;
                        így azonban mindenik csak a munka sebes haladását bámulá, s alig foghatta
                        meg önmagáról, miként dolgozhatott ennyit ily rövid idő alatt.</p>
                    <p>Még tél előtt a legsürgősb munka be vala fejezve. A ház külsőleg készen állt.
                        Télen át az egyes szobák rendeztettek, s tavasz kezdetén, legalább egy
                        hónappal elébb, mint a grófnét várták, minden oly állapotban volt, hogy a
                        plébános maga is alig talált valamit, mit helyre­hoznia vagy javítnia
                        lehetne. Még azon szobrok között is, melyek a kertet a múlt század
                        divatjához képest ékesítek, s melyeket a magas fűből, hol évekig kényelmesen
                        hevertek, ismét talapzatjaikra emeltetett, egyetlenegy sem volt található,
                        melynek akár füle, akár orra hiányzott volna. Farkas e reál invalidokat,
                        kikkel az idő oly rútul bánt, ismét besorozta, s hogy nehéz sebeik ne
                        látszassanak, szép zöldre festeté az egész sereget. Hasonlóan járt el a ház
                        belsejében is.</p>
                    <p>Azon szobák kivételével, melyeket a grófné háló- és írószobáiul választott, s
                        hol az Ormos­lakról hozott bútorok ugyanazon rendben helyeztettek el,
                        melyben azok ott álltak volt, a többi mind kitisztíttatott, s újra festetett
                        ugyan, de különben úgy maradt, mint egyébkoron volt, s csak a
                        Vérthalmi-család képei függeszttettek közelebb egymáshoz, hogy mint udvarias
                        háziurakhoz illik, a nagy teremben az Ormosyaknak, kik ide vándoroltak,
                        helyet engedjenek.</p>
                    <p>Hogy a ház ezen tökéletes restauráció után sem felelt meg azon
                        követeléseknek, melyek szerint kényelemhez szokott korunk lakásokról ítél,
                        az nem szenved kétséget. A bútorok, melyek megigazítva s kifényesítve ismét
                        régi helyökre állíttattak, több mint harminc év előtt készültek, s azóta
                        bútorok tekintetében a közvélemény legalább éppannyit változott, mint azon
                        nézetekben, melyek szerint az embereket megítéli. Legyen görbe vagy egyenes,
                        a legnemesebb vagy legolcsóbb anyagból készülve, csak kényelmes legyen, s
                        könnyen tolassa magát egy helyről a másikra - a világ széktől és emberektől
                        napjainkban nem kíván egyebet; de az öreg plébános nem haladt korával, és
                        éppen az, mit mások a ház bútorozása ellen felhozhattak volna, neki legalább
                        tetszett.</p>
                    <p>Nézete szerint régi ház új bútorozás által, szintúgy mint az ember, ki
                        bizonyos koron túl minden divatot követni akar, becsét veszti. Az újítás
                        utáni törekvések csak azon harmóniát rontják meg, mely minden kellemes
                        benyomásnak első feltétele, s neki a bútoroknak újonnan divatba jött
                        rendezése, vagy helyesebben mondva, rendetlensége ellen még más kifogásai is
                        voltak. - Ő ebben is azon általános zavarnak egyik jelét látta, mely
                        korunkat jellemzi, s melyet ő annyira utált. Ha a székeket és pamlagokat
                        összevissza állítják, természetes, hogy senki sem találja illő helyét, s az,
                        kit az első, szintúgy, mint az, kit az utolsó illetne, egyiránt csak a
                        legkényelmesebb után törekszik. Igaz, a régiebb szokás feszesebb, de egy kis
                        fesz nélkül nem áll fenn semmi a világon, s még nagy kérdés, minden lehető
                        elhelyezések között nem a leg­kényelmesebb-e a rend. - Egyszóval, Farkas
                        Máté valahányszor e termeken keresztülment, melyeknek mindegyikében a hosszú
                        fal közepét a pamlag foglalta el, előtte egy nagy asztallal, s ennek két
                        oldalán a karosszékek és közönséges székek hosszú sorával - egészen jól
                        érezé magát; s miután még az általa nagyrészint katonai elbocsátó levelek
                        bizonyítványa szerint fogadott cselédek bérruhái elkészültek, a grófné
                        számára vett erdélyi lovak az Ormoslakról hozott hintókban betaníttattak, s
                        minden tökéletes rendben volt: dobogó szívvel gondolt a pillanatra, melyben
                        Ormosynét őseinek házába bevezetheti, s neki mindazt, mit számára készített,
                        megmutathatja.</p>
                    <p>Végre eljött a régen várt pillanat. A hintó a kastélykapu előtt sorban
                        felállított iskolás­gyermekek s az udvarban váró jobbágyok örömrivalgásai
                        között a nagy bejárás előtt megállt. A falu jegyzője elmondá cifra
                        mondókáját, mellyel a grófnét, mihelyt kocsijából kiszállt, üdvözölte; s
                        Farkas Máté már köszörülte torkát, hogy mint a helység plébánosa ugyanezt
                        tegye, midőn a grófné halvány, könnyekkel áztatott arcát látva, egész
                        beszéde helyett, melyre készült, remegő hangon csak azt bírta mondani: -
                        Isten hozta nagyságodat!</p>
                    <p>A grófné oly keservesen sírt, s a kis Margit oly szépen mosolygott, ez
                        annyira hasonlított apjához, minőnek őt Farkas Máté tízéves korában ismerte,
                        amaz annyira megváltozott, mióta őt nem látta, hogy azon esetre, ha a
                        vérthalmi plébánostól ily alkalommal valaki hosszú beszé­det várt, akkor nem
                        Farkas Mátét kellett volna plébánosnak kinevezni.</p>
                    <p>Az öregúr egy ideig küzdött a meghatottság ellen, midőn végre látá, hogy nem
                        bír vele, s hogy miután egyik kezét a kis Margit fogta, a másikat a grófné
                        tartá remegő ujjai között, még könnyeit sem törölheté le, megfordult, s a
                        grófnét és gyermekét felvezette szobájába.</p>
                    <p>Sietve, szó nélkül ment fel a virágokkal ékesített lépcsőzeten, végig a
                        termeken, melyeket neki mindjárt, mihelyt megérkezett, megmutatni, melyeknek
                        szép rendjével őt meglepni akarta; ó, de a nagy tükrök s aranyozott kemencék
                        most Margiton kívül nem érdekeltek senkit.</p>
                    <p>- Hála Istennek - szólt végre Farkas, midőn a grófné szobájába érve, ez
                        férjének az íróasztal fölött függő képe előtt megállt -, hála Istennek,
                        csakhogy nagysád ismét közöttünk van.</p>
                    <p>- Ó, de ő - zokogott a grófné, elragadva fájdalma által, midőn a kép előtt,
                        melyet neki férje mint jegyese ajándékozott, a múlt időknek egész
                        boldogságára emlékezett.</p>
                    <p>Farkas inkább meg volt hatva, mintsem hogy első pillanatban szólhatott volna.
                        - Ő is közöt­tünk van - mondá végre, erőt véve magán. - Ne keresse őt a
                        képben; nézzen ide, nem az ő vonásai-e ezek? - s ezzel a plébános Margitot
                        tolta a grófné karjai közé.</p>
                    <p>Az anya gyermekét kebléhez szorítva, még most is zokogott, de könnyeiben nem
                        vala semmi keserűség többé. Férje halála óta nem érezte annyira vigasztalva
                        magát.</p>
                    <p>Ki hitte volna, hogy Farkas Máté, kit senki nem tartott híres szónoknak,
                        néhány szavával ily csodát tehet?</p>
                    <p> </p>
                </div>
               <div type="chapter">
                    <head>8</head>
                    <p>Gyengébb a szív és sokkal erősebb, mint gondoljuk. Bármenynyire ragaszkodik
                        érzelmeihez, bármily biztosan hiszi, hogy egyes benyomások soha semmit sem
                        veszthetnek mélységökből: az idő lassanként kisimítja a nyomokat, melyeket
                        az élet legboldogítóbb és legnehezebb pillanatai magok után hagytak, és a
                        szívnek, mely már azt hivé, hogy reményeit s örömeit túlélte, mindig új
                        reményeket, s más örömöket hoz. - Mint a fa, melyet az ősz lombjától
                        megfosztott, tavasszal új zöldet ölt magára; mint a tenger, a vész után
                        elsimulva, ismét az eget tükrözi vissza; és az ég, ha sötét fellegei
                        elvonultak, kék boltozatán újra a nap ragyogó sugarát, a csillagok fényes
                        seregét hordozza, úgy szívünk, csak nyugalma legyen, s a szeretet meleg
                        érintései környezzék, végre a legnehezebb csapások után mindig visszanyeri -
                        nem azt, mit vesztett, de helyette mégis mindig több szerencsét, mint
                        amennyit vesztesége első pilla­na­taiban remélhetett. Ha nincs állandó
                        boldogság, legalább vigasztalhatlan keserv sem létezik a világon, s nem élt
                        talán soha oly erős vagy szerencsétlen ember, ki a bánatot, melyet
                        orvosol­hatlannak gondolt, egész keserűségében sírjába vitte volna
                        magával.</p>
                    <p>Így volt ez Annánál is. - A fájdalom, melyet férje halálán érzett, mélyebb
                        vala, mint hogy az egykönnyen enyhülhetett volna. Sőt miután a hazába
                        visszatért, első időben keserve csak még növekedett. Régi bútorai, melyeket
                        szobájában talált, egyes vén cselédek, kiket Farkas Ormos­lakról áthozatott,
                        maga az öreg plébános, régi szebb napjainak emlékeivel egyszersmind
                        fájdalmát újíták meg. De éppen ezáltal maga e fájdalom enyhülni kezde.</p>
                    <p>Farkasnak nézete szerint legnagyobb keserveinket sohasem kell kerülnünk.
                        Mentül ritkábban találkozunk velök, annál erősebben hatnak reánk. A legjobb,
                        sőt az egyedüli gyógyszer ily helyzetben is a megszokás. - Mentül többször
                        nyúlunk keblünk rejtekébe, hol bánataink fel­halmozott kincse fekszik,
                        mentül többször merítünk, mentül többet közlünk belőle, annál kisebbé válik
                        a teher; s nem hiszi senki, hány nagy keserv fogyott el szintazon módon,
                        melyen sokan vagyonukat elköltik, csupa kis kiadásokban. Az ember néha
                        később maga is bámulja, hogy amit a világ minden bölcsei nem tudnának
                        kibeszélni, azt ő maga beszélte ki magából. És Farkasnak, ki e nézeteket
                        követve, ha a grófné férjéről szólt, nemcsak nem kerülte e beszélgetést, sőt
                        sokszor maga megkezdte azt, ebben is igazsága vala. Minden nap, melyet az
                        özvegy e körben, hol őt minden veszteségére inté, töltött, enyhíté
                        fájdalmát. Emlékei elveszték keserűségöket, és anélkül, hogy maga tudná
                        miért, lassankint vigasztalva érzé magát.</p>
                    <p>Nagy befolyása vala erre azon számos apró foglalatosságoknak is, melyekre,
                        mióta ismét rendes háztartás élén állt, magát kötelezve érezé. Mint a
                        súlyteher, melyet a hajó aljára raknak, néha csak kavicsokból áll, s mindig
                        értéktelennek látszik, de azért mégis nélkülözhetlen, ha azt akarjuk, hogy a
                        hajó állandóan egy irányban haladjon: ilyenek létünk azon apróságai, melyek
                        ellen annyiszor panaszkodunk. Mondjunk bármit életünk rövidségéről, e rövid
                        élet tömérdek sok órából s pillanatból áll, s közülök mindenik kínossá
                        válhatik, ha azt valami örömmel vagy foglalatossággal nem tudjuk betölteni.
                        - A nagy cél, mely egész életünknek irányt ad, éppoly kevéssé elégítheti ki
                        ezen szükségünket, valamint a fénytorony lámpája, bár a hajósnak irányt ad,
                        nem űzheti el a sötétséget, mely körülötte létezik. És ha a közép­osztályok
                        sorában aránylag több boldog embert találunk, és ha az asszonyok a
                        legnagyobb keserveket többnyire jobban elviselik a férfiaknál: éppen azon
                        számos kisebb feladások- s foglalatosságokban kereshető az ok, melyek életök
                        minden pillanatát betöltik, s őket bol­do­gabbakká s többnyire jobbakká is
                        teszik. - Hisz nem a rohanó vízesés, s nem a messze terjedő láp, mely
                        veszteg áll, hanem a patak, mely keskeny partok között csendesen továbbfoly,
                        a legtisztább; s így van ez életünkkel is.</p>
                    <p>Anna lassankint visszanyerte fiatalabb éveinek szende derültségét, s régi
                        ismerősei, kik őt Vérthalmon meglátogatták, alig vettek észre rajta
                        változást. Úgy látszott, mintha életének csak színhelye változott volna meg,
                        s az átélt évek eseményei egész lelkületére éppoly keveset hatottak volna,
                        valamint a háládatlanság, melyet az ormoslakiaktól tapasztalt, szívét a nép
                        szenvedése iránt nem tevé érzéketlenné. - De bár ismét derültnek látszott, s
                        bár arcának szelíd kifejezésén az átélt szenvedésnek nyomait csak ritkán
                        lehete észrevenni: a történtek nagyobb befolyást gyakoroltak jellemére, s
                        ezáltal egész jövőjére is, mint ő maga gyanítá.</p>
                    <p>Miként is lehetett volna ez másképp? - Anyjának gondviselése alól annak
                        karjai közé jutva, kit szeretett, körülfogva az élet minden kényelmeitől,
                        csak hódolást, tiszteletet látva maga körül: a viszonyok, melyek között élt,
                        lelkének minden nyájas és szeretetreméltó tulajdonait kifejt­hették, de nem
                        azon szilárdságot, melynek hiánya által az asszony néha szeretetreméltóbbá
                        válik, de mindig önkárával. Hisz nem keresett, nem kívánt tőle senki mást,
                        mint hogy szeres­sen, s boldognak érezze magát. Miért küzdött volna
                        természetes gyengesége ellen, miként juthatott volna csak annak öntudatára
                        is, miután azon ritka pillanatokban, melyekben tőle határozat kívántatott,
                        vagy szívét gond terhelé, férjéhez fordulhatott, ki semmit, mi őt érdeklé,
                        kicsinynek vagy közönyösnek nem tartott, kivel legcsekélyebb gondjait
                        megoszthatá, kinek tanácsai s vigasztalása által mindig megnyugtatva érezé
                        magát.</p>
                    <p>Mint minden nő, ki a szívnek optimizmusával férjét a legjobb s legbölcsebb
                        teremtésnek tartva, kétely s tétovázás nélkül haladhat az úton, melyet ez
                        elébe jelölt, úgy Anna, házassága első éveiben, mondhatlanul szerencsésnek
                        érezé magát. De éppen e rendkívüli boldogság volt egyszersmind oka, hogy a
                        csapás, mely őt érte, inkább hatott reá.</p>
                    <p>Ha kisebb bajokon szenvedni tanul, ha önállóbb, ha nem szokta volna meg, hogy
                        legkisebb gondolatit férjével közölje, s minden érzéseinek visszhangját
                        benne keresse: könnyebben elviselte volna talán még e szörnyű
                        szerencsétlenséget is, mely alatt, éppen mert az őt egészen készületlenül
                        érte, legörnyedett.</p>
                    <p>Sokáig az életnek csak napos oldalát ismeré, hanem éppen azért az első
                        csapásnál egyszerre elveszté egész bizodalmát a jövőben; s midőn véghetlen
                        keservében, mint máskor kisebb bajok között, férjéhez fordult: azt
                        tapasztalá, hogy éppen most, midőn erre legtöbb szüksége lenne, nála sem
                        talál vigasztalást, sőt hogy férje nem is érti őt egészen, most először, de
                        éppen azon pillanatban, melyben támaszára leginkább szorult. Ő, ki elébb
                        férjével mindenben egyet­értett, s a legkisebbet sem tevé tanácsa s
                        helybenhagyása nélkül - most egyszerre elhagyatva, arra érezé magát
                        kényszerítve, hogy azt, mi egyedül feküdt szívén, mit elviselni alig bírt,
                        férje előtt eltitkolja; s minthogy fele azon tulajdonoknak, mik együttvéve
                        jellemünket képezik, azon megszokásnak eredményei, melyet helyzetünk reánk
                        kényszerített; igen természetes, hogy a szerencsétlenség, mely őt érte, s az
                        erőlködés, mellyel fájdalmait s reményeit éveken át magába fojtva, férje
                        előtt titkolá, egész jövőjére elhatározó befolyást gyakoroltak.</p>
                    <p>Anna a váratlan csapás után sohasem nyerte vissza nyugalmát. Hol más egészen
                        biztosnak gondolta volna magát, ő veszélyeket látott. Eleven
                        képzelőtehetsége felkeresett minden ijesztő lehetőséget, s miután
                        feltalálta, mint valószínűt, sőt mint bizonyost tünteté fel azt.
                        Legbol­dogabb pillanataiban egyszerre szomorú sejdítések tölték el lelkét.
                        Egyetlen gyermekének víg szavánál eszébe jutott, mi könnyen elvesztheti ezt
                        is, sőt néha maga az, hogy boldognak érzé magát, már elég volt, hogy
                        aggodalmait felébressze. Mintha a sors, mely őt egyszer oly keményen sújtá,
                        számára még több hasonló csapást tartana fenn; mintha nála az öröm
                        szükségképp csak annál nagyobb szenvedésnek lenne megelőzője.</p>
                    <p>Ormosyné mindig aggodalommal tekintett a jövőnek elébe, melytől valami
                        bizonytalan, de annál ijesztőbb rosszat várt; s e hajlam annál kínosabb
                        vala, mert aggodalmait mások előtt mindig eltitkolá, s e titkolódzást, habár
                        ennek oka csak az volt, hogy magát semmi olyannak kimondására nem
                        határozhatá, mi másoknak csak egy pillanatra fájdalmas vagy kellemetlen
                        lehetne, visszahatott egész magaviseletére, melyben sokszor bizonyos
                        erőltetés vala észre­vehető.</p>
                    <p>Bármennyire ragaszkodott kedveseihez, volt egy bizonyos kör, melyhez
                        közelíteni nem engedett senkit. Mit férje irányában évekig megszokott, azt
                        tette később mindazokkal, kiket szeretett. Azt, mi leginkább szívén feküdt,
                        mi őt éppen e pillanatban gyötörte, s mire nézve vigasztalásokra s részvétre
                        leginkább szüksége vala, azt magába zárá. - A gondolat, hogy mások nem értik
                        aggodalmait, vagy az, hogy kedveseit általuk elszomorítja, egyiránt
                        hall­gatásra bírták őt.</p>
                    <p>Jellemének ezen tulajdonai nagy befolyást gyakoroltak egész életére. Minden
                        hibáink között a gyengeség a legkínzóbb, mert csak ezen hiba az, melyre
                        nézve nem ámíthatjuk el magunkat: s a grófné, ki szüntelen küzdve gyengesége
                        ellen, érzé, hogy azt legyőznie nem áll hatalmában, sok kínos órát töltött e
                        küzdelmek között. Még nagyobb volt azonban a hatás, melyet jellemének ezen
                        sajátságai a kis Margitra gyakoroltak.</p>
                    <p>A kedves gyermek, kit először az ormoslaki kertben láttunk, mint tízéves
                        leányka tért vissza hazájába, teljesen igazolva azoknak előrelátását, kik
                        már akkor szépségét jósolák. Korához képest magas, karcsú termete, szabályos
                        vonásai, a sötétbarna haj, mely alól bőrének fehérsége és a szemek égszíne
                        még inkább feltűnt, a piros, kerekded arc, melyen annyi jókedv s
                        csintalanság vala kifejezve, s mégis néha annyi szeretet s ragaszkodás, ha
                        anyját szomorúan látva, játékait egyszerre félbeszakítá, s melléje ült:
                        elevensége, s mégis azon természetes kellem, mely mozdulatait jellemzé, s
                        mely nélkül a női szépség, mint a gondolat, melynek kifejezésére a művészi
                        forma hiányzik, soha nem gyakorolhatja egész hatását, mindez olyanná tevé e
                        gyermeket, hogy reá bármely anya büszkeséggel tekintett volna.</p>
                    <p>Az emberek többsége (bocsássák meg olvasóim, ha néha ahelyett, hogy
                        előrehaladnék, reflexiókkal szakítom félbe előadásomat; ez volt hibám a
                        gyakorlati élet mezején és ez fog valószínűleg hibám maradni, míg az
                        irodalmi pályán működöm), az emberek többsége a gyermekek észbeli
                        tehetségeire közönségesen ugyanazon mértéket szokta alkalmazni, mely szerint
                        felnőtt emberekről ítél. Mennél közelebb áll a gyermek ismeretekben,
                        ítéleteiben s magaviseletében azokhoz, kik férfikorukat már elérték, annál
                        kitűnőbbnek tartják a gyer­meket, annál több reménnyel tekintenek reá. Alig
                        ismerek ferdébb nézetet. Igaz, hogy egész életünk csak egy hosszú fejlődés,
                        s a férfiak legkitűnőbb tulajdonai a gyermek hajlamaival összefüggnek, de az
                        összefüggés olyan, minő a virág s gyümölcs között létezik. Bizonyos
                        gyümölcsöt csak bizonyos virágból várhatunk, de hasonlóság nincs közöttük,
                        sőt legszebb tehetségeink néha a gyermeknél oly alakban mutatkoznak, hogy
                        azok inkább rossz, mint jó tulajdonoknak látszanak. A leghatalmasabb ész
                        csak a gyermek gazdag képzelőtehetségében tűnik fel; a szilárdságot s
                        tűrést, mely a férfiút egykor a legnagyobb célok elérésére képessé teendi,
                        csak makacsságából, a tetterőt szilajságából, a bátorságot könnyelműségéből
                        vehetjük észre; s épp azon hajlamok s képességek, melyeknek összege alkotó
                        tehetségünket képezi, a gyermeknél sokszor csak azon szenvedélyben
                        mutatkozik, mellyel mindent, mi kezébe jő, elront. - S lehet-e hát nagyobb
                        képtelenség, mint azoké, kik mintha a nevelésnek csak az lenne feladása,
                        hogy a gyermekek a háznál lehetőleg kevés alkalmatlanságot okozzanak - a
                        zajos elevenséget, melyben csak a gyermekben túláradó életerő nyilatkozik,
                        elnyomni, a gazdag képzeletnek szárnyait elbénítani akarják, fáradva
                        szüntelen, hogy növendékök csendes és módos, hogy józan s megfontoló legyen,
                        és végre, miután tízéves korában a legjobban nevelt gyermeknek mondatott,
                        középszerű és sokszor annál is kisebb emberré váljék. Valóban,
                        igazságtalanok vagyunk, ha a kínaiakról, kik gyermekeik lábait fadeszkák
                        közé szorítva, mesterségesen eltörpítik, oly megvető sajnálkozással szólunk.
                        - Mi gyermekeink szellemi s erkölcsi nevelésénél hasonló elvek szerint
                        járunk el, s hasonló eredménnyel, amennyiben minden gond s mesterkélés csak
                        odavezet, hogy nyomorékokat neveljünk. Mert hisz a mesterkélt lényből, kinek
                        gyermekkorában nem engedték, hogy valósággal gyermek legyen, s ki csupa
                        józanság és életbölcsesség miatt, már mikor az életbe lépett, nem volt
                        valósággal ifjú, minden lehet, de valóságos férfiú, ki e büszke névre
                        érdemes lenne, bizonyosan soha.</p>
                    <p>Ki Margitot gyermekkorában ily szempontból ítélé meg, benne semmi kitűnőt nem
                        találhatott. Gondolatai s felfogása gyermekesek voltak, s ha ismeretek
                        tekintetében különbözött másoktól, ez abban állt, hogy nem kényszerítve
                        tanulásra, náloknál kevesebbet tudott. Azon sokbeszé­dűség azonban, mely
                        gyermekeknél, kik mindig csak beszélve gondolkoznak, az elmének
                        tevékenységét bizonyítja, azon éle, mely ítélőtehetségök élességére int,
                        azon kíváncsiság, mely mindig több tárgyra terjeszkedve, midőn napról napra
                        inkább terhünkre válik, egyszersmind a gyermek fokonkint nevekedő képességét
                        mutatja, nagymértékben megvoltak a gyermekben; s mi őt még érdekesebbé tevé,
                        az kedélye vala, és még szépségének is azon mélyebb érzelem kifejezése adá
                        báját, mely fiatal arcát lelkesíté, s mindenkit meglepett.</p>
                    <p>A kis Margit első gyermekségétől fogva indulatos volt. A lelkesedés, mellyel
                        mindent meg­raga­dott és valami által érdekelve, legyen az játékszer vagy
                        ember, minden egyebet elutasított magától; a szenvedély, mellyel szülőin s
                        egész körözetén függött, s melyért azoknak kizáró figyelmét követelte; a
                        határtalan vígság, mely őt pillanatokra megragadta, s mely éppoly rögtön s
                        csekély okok miatt szenvedélyes keservvé változott; a makacsság, mellyel
                        néha, főképp egyenes ellenzéssel találkozva, feltételeihez ragaszkodott, míg
                        máskor azt is, min leginkább függni látszott, szó nélkül elhagyá: minden
                        arra mutatott, hogy a gyermek keblében erős szenvedélyek csírái
                        szunnyadoznak; s anyjának igaza volt, ha a boldogság közepett, mellyel
                        gyermekének határtalan ragaszkodása szívét eltölté, néha aggodalommal
                        gondolt jövőjére. Mert ámbár csak az, ki erős szenvedélyekre képes, lehet
                        pillanatokra egészen boldog: nem hasonló lelkület az, mely, főképp nőnél, az
                        egész életnek szerencséjét biztosítja. A virág, mely nagyon is teljesen
                        virágzott, ritkán hoz gyümölcsöket.</p>
                    <p>A körülmények, melyek között Margit gyermekévei elfolytak, s főképp anyjának
                        gyengeségei, e természetes hajlamokat, miket figyelmes nevelés talán
                        csökkenthetett volna, még inkább kifejték.</p>
                    <p>Mindig károsan hat a gyermekre, ha kizárólag sokkal idősebbek társaságában
                        él. Vagy nagyon alárendeltnek, vagy fő személynek érezi magát saját körében.
                        Az első esetben nem tanul akarni, a másikban nem tanulja magát alárendelni;
                        s az életben mindkettő egyiránt szükséges. - Valamint a férfi minden
                        tehetségeit csak társaságban fejtheti ki, úgy mindenekelőtt társa­ságra van
                        szüksége a gyermeknek is, és azt csak kortársai között találhatja fel.
                        Idősebbek sohasem pótolhatják e hiányt, s azon fáradságnak, mellyel magokat
                        a gyermekkel egy szín­vonalra akarják állítani, eredménye többnyire csak az,
                        hogy a gyermek, kinek valóságos gyermekek társaságára volna szüksége,
                        valóságos férfit sem lát maga körül. - Mindezen törekvés (s korunk, hol
                        csaknem több könyv íratik gyermekek, mint férfiak számára, gazdag
                        ilyenekben) engem azon erőlködésekre emlékeztet, melyekkel mai időben
                        annyian a népiesség után fáradnak, s büszkébbek a parasztos kifejezésekre,
                        melyeket nagy nehezen megtanultak, s többnyire helytelenül alkalmaznak, mint
                        arra, hogy talán több karnak doktorai. E népies s e gyermekded előadás a
                        művelt olvasóközönségnek s pedagógoknak nagy élvezetet szerezhet. De a nép a
                        tudort s gyermek a nevelőjét, ki azon fárad, hogy vele egy színvonalra
                        álljon, kevésbé tiszteli, s mindamellett nem érti jobban. Mert többnyire nem
                        a magyarázat módjától, hanem a tárgynak minőségétől függ, hogy az érthetővé
                        váljék. Az életben, mint a tudo­mány­ban, bizonyos ismeretekhez csak
                        bizonyos előzmények után juthatunk; s ez az ok, melyért mindig azoktól
                        tanulunk legtöbbet, kik ismeret dolgában nálunknál csak kevéssel állnak
                        magasabban.</p>
                    <p>Ha tisztán az észbeli tehetségek kifejtését tartjuk is szemünk előtt, a
                        gyermeknél semmi sem pótolhatja ki a hasonkorúaknak társaságát. Még nagyobb
                        az elkülönözésnek hatása a jellem s kedély kifejlődésére. Valamint ott, hol
                        az erdővágásban hasonkorú csemeték egy tömött cserjévé nőttek össze, a
                        legtöbb ép fa fejlődik ki, s a magánosan álló fácska, bár látszólag szabadon
                        terjesztheti ágait, minden gond s ápolás mellett ritkán tartja meg épségét:
                        így van a nevelésnél is; a tömött kör, mely a kifejlődést látszólag
                        akadályoztatja, szükséges, hogy a törzs, mielőtt bizonyos magasságot el nem
                        ért, s meg nem erősbödött, a szétágazástól s elgörbüléstől
                        megoltalmaztassék. A magános gyermek korának boldogságát csak félig ismeri,
                        és ritkán fejlődik egészségesen.</p>
                    <p>Kétszerte áll ez oly gyermekeknél, kik, mint Margit, másoknál elevenebbek s
                        ezért közléke­nyebbek is. Kizárólag szüleinek társaságában élve, lelkében
                        jókor mélyebb érzemények fejlődtek ki. A szerencsétlenség, mely Ormosyékat
                        érte, fátyolt borított egész életökre. Nem szóltak Margit előtt a
                        történtekről; kerültek mindent, mi által a bizodalmat, mellyel a gyermek az
                        életbe lép, megronthassák; de a csendes megelégedés, azon egyenlő vidámság,
                        mely, mint a világítás a tájt, az életet derültté teszi, hiányzott körükben;
                        s az elem, melyben él, mindig ellen­állhatlan befolyást gyakorol, főképp
                        fogékonyabb gyermekre. Margit pillanatokra rendkívül vígnak látszott,
                        örömének kitörései zajosabbak valának, mint más gyermekeknél; de azon
                        gondtalan vidámság, mely gyermekéveink fő boldogságát képezi, hiányzott
                        jellemében. Jókor ábrándozóvá vált, s anyjának igaza volt, ha azt mondá,
                        hogy a gyermek kedélye szomorúságra hajlandó.</p>
                    <p>Apjának halála s az új kör, melyben magát a hazába visszatérve találta, nagy
                        befolyást gyakorolt Margit egész kifejlődésére. A szüntelen változások
                        helyébe, melyek között eddig élt, most a legnagyobb rend lépett. Mesterek s
                        mesternők hozattak a városból, s Farkas, kinek tanácsait a grófné, mint
                        minden másban, úgy gyermeke nevelésénél is követé, szokott pontosságával
                        felvigyázott, hogy a tanulmányok többé ne szakasztassanak félbe. - Egy nap a
                        másikhoz hasonlóan folyt el, s e rend, valamint a grófné, úgy Margitnak
                        kedélyére a legjótékonyabb hatást gyakorolta. Nyugodtabbá, derültebbé vált.
                        Ezeknél, kifejlődésére, még fontosabb az vala, hogy új körében, mit egész
                        életében nélkülözött, egy társat, egy barátnét talált.</p>
                    <p>Farkas, midőn a grófnéra várva, a vérthalmi háztartást elrendezé, a többi
                        cselédekkel együtt kulcsárnéul Galambosné asszonyomat fogadta fel. A jámbor
                        özvegy, ki mióta férje meghalt, egy öreg kanonok házát vezette, s kit a
                        legjobb bizonyítványok ajánlottak, Margitnál valamivel fiatalabb unokáját
                        hozta magával, s nem múlt egy hét, és a kis grófné s a kulcsárné Mariskája
                        elválhatlanok voltak egymástól.</p>
                    <p>Korukban hasonlók, minden egyébben a gyermekek egészen különböztek egymástól.
                        Mariska éppoly szendének látszott, mint Margit mindenben szenvedelmes vala.
                        Játék között mindig csak az utóbbinak csengő szava hallatszott ki, s szilaj
                        örömének kitörései mellett társának nyugodt vidámsága nem tűnt fel; csak ki
                        őt tovább s közelebbről ismerte, az gyanítá a boldogságnak gazdag kincsét,
                        melyet a természet e gyermek keblébe rejtett.</p>
                    <p>Még külsejére nézve is a két leány - mint az öreg Farkas mondani szokta -
                        virágokként csak egyben hasonlít egymáshoz, hogy mindkettő egyiránt szép,
                        ámbár e szépség is egészen külön­böző: Margité első tekintetre feltűnőbb; de
                        a nevető szem, a mosolygó ajak, a kimeríthetlen vidámság, mely Mariska arcán
                        s minden mozdulatában feltűnt, mindenkire, ha tovább nézte, ellen­állhatlan
                        hatást gyakoroltak: s csaknem lehetetlen vala, hogy az, ki e kedves
                        gyermek­arcot látá, sokáig rosszkedvű, vagy csak komoly is maradjon. Az
                        elevenség, az élc, az érdek, melyet Margit minden tárgy iránt mutatott,
                        Mariskában hiányoztak; de maga azon készség, mellyel társának felsőbbségét
                        elismeré, a gyermekes bámulat, mellyel fényesebb tulajdonaira feltekintett,
                        még kedvesebbé tevék őt. Margit érdekesebb lehetett, Mariska
                        szeretetreméltóbb volt; egész valójában máris azon gyöngéd nőiség vala
                        feltalálható, mely felé mindenki vonzani érezé magát. Csak egy volt közös
                        mindkettővel, s ez azon határtalan szeretet és ragaszkodás, melyet egymás
                        iránt mutattak.</p>
                    <p>Mennyit írtak versben és prózában az első szerelem boldogító hatalmáról!
                        Valamint minden népnek életében van egy időszak, melyben története csak egy
                        költemény, mely alatt körében istenek jártak, s ég és föld csak az ő
                        nagyságát hirdeték: úgy van költői időszaka az egyes embernek is, vannak
                        napok, midőn magunkat az égiekhez közelebbeknek érezzük, midőn keblünk
                        szózata oly hatalmas, hogy amerre fordulunk, e világ körében mindenütt
                        visszhangra találunk, s a nagy mindenség csak arra látszik teremtve, hogy
                        boldogságunknak tanúja legyen. Első szerelmünk ez. Kimeríthetlen tárgya
                        minden költészetnek, kifogyhatlan aknája az örö­mök­nek s fájdalmaknak,
                        melyeket emlékeink adnak. De van egy időszak életünkben, mely, akár a
                        boldogságot tekintsük, melyet ád, akár a befolyást, melyet egész jövőnkre
                        gyakorol, még fontosabb - ez első barátságunk. Mint a napnak első sugarai
                        csak fényt s világot terjesz­tenek, s szelíd érintésükkel, mely meleg s nem
                        forró még, egy fűszált sem fonnyasztanak el: ilyen ezen érzés életünkben -
                        az első, melynek tárgyát magunk választottuk, az egyetlen, melyet semmi sem
                        keserít. Mily világos, mily ragyogó egyszerre minden; mennyi öröm tűnik fel
                        egyszerre előttünk, melynek közelségét, mint a virágot illatából, eddig csak
                        sejdítettük; mennyi hang szólal fel egyszerre keblünkben: mi gazdagoknak, mi
                        szerencséseknek érezzük magunkat!</p>
                    <p>Ki írhatná le a nyugodt boldogságot s a szenvedelmes gyönyört, mellyel e
                        barátság Mariska és Margit szívét eltölté; ki a hatást, melyet ezen érzemény
                        főképp az utóbbinak fogékonyabb kedélyére gyakorolt. Úgy látszott, mintha
                        csak ezen érzés meleg világítása alatt tűnnének fel a gyermekek lelkületében
                        létező minden különbségek, s velök együtt lelkületöknek egész szépsége
                        is.</p>
                    <p>Margit itt is szenvedelmesebb volt. Jól tudta, mennyire szeret, lelkesedéssel
                        mondá sokszor, s mint mondá, úgy érezte, hogy barátnéjáért mindent tenne. -
                        De amilyen szeretetet adott, olyant követelt; s a nyugodtabb mód, mellyel
                        Mariska érzelmei nyilatkoztak, nem elégíték ki őt. A bizodalom által,
                        mellyel kis társa nemcsak nagyanyjához, de mindenkihez simult, sértve érezé
                        magát. Nem az, mert észrevéve, hogy saját anyján kívül az egész ház Mariskát
                        inkább szereté - nem az fájt neki; ő, ki egyébként oly szerelemféltő volt,
                        most természetesnek találta, sőt lelkesedésében örült, ha barátnéját
                        mindenki szebbnek s kedvesebbnek tartá - csak Mariska ne szeretne senki
                        mást, csak ő ne érezné magát jól senki másnak körében.</p>
                    <p>Margit nemegyszer gyötörte barátnéját gyermekes szemrehányásaival, míg
                        Mariska, nem tudva, mit feleljen, végre sírva fakadt. Hisz ő nem mondhatta
                        ki, alig gondolhatta el, mennyire szereti barátnéját; csak egyet tudott,
                        hogy Margitnál szebb, jobb, okosabb teremtés nincs a világon, s hogy ő
                        sohasem érdemelheti meg szeretetét.</p>
                    <p>Így múlt év év után boldog egyenlőségben. - A leánykák deli hölgyekké váltak:
                        a viszony, mely közöttök létezett, nem változott. Ki a két gyermeket együtt
                        látta, első pillanatban azt gondolhatá, hogy e barátság csak Mariskának
                        nélkülözhetlen. Margit volt pártfogója, segéde, mindene. Vele közölte
                        legkisebb gondolatait. Úgy látszott, mintha azt, mit tanítójától hallott,
                        csak akkor értené egészen, ha Margit megmagyarázta; mintha a kis piperének,
                        mely leány­gyermekeknek annyi élvezetet ád, csak akkor örülne, ha
                        helybenhagyását nyerte, s munka és játék között csak akkor érezné jól magát,
                        ha sokkal okosabb társát követheti. Az öreg Galambosné nemegyszer
                        töprenkedett, mi lesz gyermekéből, ha a kisasszonytól el kell válnia. S
                        mégis e szeretet Margitnak még szükségesebb vala. Ki ragaszkodó természetű,
                        az, mint a repkény, csak mást körülfogva állhat fel, és ha egyik támasztól
                        megfosztatik, már gyengesége által új támaszt talál magának; míg éppen oly
                        egyediségek, minő Margit vala, sokkal nehe­zebben pótolhatják
                        veszteségeiket. Azok közé tartozott ő, kiket a szeretet is csak akkor
                        boldogít egészen, ha kedveseiknek többet adnak, mint tőlük elfogadnak, ha
                        irányukban felsőb­beknek, ha boldogságukra szükségeseknek tarthatják
                        magokat. S volt-e viszony, melyben Margit mindezt annyira együtt találhatta
                        volna fel, mint barátságában?</p>
                    <p>Így lelte fel mindenik társa szeretetében éppen azt, mire szívének szüksége
                        vala; s ők mindketten egyiránt boldogoknak érezték magokat, s boldognak
                        érezé magát a grófné is.</p>
                    <p>Miként is lehetett volna másképp? Nem volt-e Margit szép és bájoló, olyan,
                        kire minden anya büszkeséggel tekinthetett, s nem mondhatta-e magának, hogy
                        a kedves gyermek egész boldogságát neki köszönheti? Hisz csak ő maga nevelte
                        őt.</p>
                    <p>Egészen célszerű volt-e ezen nevelés?</p>
                    <p>Talán nem.</p>
                    <p>Ormosyné sohasem bírt elég erővel, hogy gyermekének kívánatait ellenezze. Ő,
                        kinek első szükségei közé tartozott, hogy azokat, kik körében élnek,
                        boldogoknak lássa, s ki alig határozhatá el magát, hogy utolsó cselédjének
                        valami kellemetlent mondjon - miként lehetett volna szigorúbb kedves
                        gyermeke iránt. Kétségkívül jobb vala Margit jövőjére nézve, ha kevésbé
                        engedékeny. Ő maga is érezte ezt néha; de vehetni-e rossz néven az anyának,
                        ha gyermekét legalább azon kevés év alatt, míg sorsa tőle függ, egészen
                        boldoggá akarja tenni; s midőn jövőjéért mindent feláldozni kész, csak az
                        egyre nem határozhatja el magát, hogy gyermekét egy óráig szomorúnak
                        lássa?</p>
                    <p>Margit oly boldognak látszott, s anyja oly szerencsésnek érezé magát
                        boldogsága által, hogy maga az öreg plébános, elveinek minden szigorúsága
                        mellett, alig határozhatta el magát néha ellenkező nevelési nézeteinek
                        kimondására: s ahelyett, hogy az anyának örömeit intéseivel zavarná, csak
                        azon befolyást, mellyel Margitra bírt, használta arra, hogy a túlvitt
                        engedékenységet, mellyel Margit irányában mindenki viseltetett, komolyabb
                        tanácsaival ellensúlyozza. Hisz mindenikünknek van gyengesége; legtöbben ha
                        saját pillanatnyi érdekeik forognak kérdésben, a jobbak pedig akkor, ha
                        mások érzelmeit kellene sérteniük, nem bírnak szigorúan ragaszkodni
                        elveikhez.</p>
                    <p>Voltak pillanatok, midőn a grófné egyszerre elszomorodott. Éppen, ha Margitot
                        látva maga előtt, az anyai szeretet egész költőiségével e kedves gyermek
                        jövőjére gondolt, néha feltámadtak lelkében a múltnak emlékei, s szemei
                        könnyekbe lábadtak.</p>
                    <p>- Mi boldog e leány - szólt egyszer ilyenkor -, mennyi szerencse vár reá az
                        életben! s másik gyermekem! mi boldog lehetne ő is - és most...</p>
                    <p>- Ő boldogabb mindnyájunknál - mondá az öreg plébános, kivel a grófné szomorú
                        gondolatait egyedül közlé -, százszorta boldogabb. Ha a nap a harmatcseppet
                        idő előtt felszítta, a kehelyt sajnálhatjuk, melyen az függött, de nem a
                        cseppet, mely csak tisztább helyre emelkedett. Nem tartozom az elégedetlenek
                        közé, kik mindig az élet ellen panaszkodnak, sőt több szerencsét találtam,
                        mint e földön, melyet nyomorúságok völgyének neveznek, józanon várhattam
                        volna; de vannak órák, hol a legmegelégedettebb ember is a neki jutott
                        napszámot nehéznek találja; s az egész életnek legfőbb boldogsága végre is
                        csak abban áll, hogy minden fájdalomnak megvan vigasztalása.</p>
                    <p>- Nem is az fáj nekem leginkább. Ha karjaim között halt volna meg, ha
                        kimehetnék sírjához, mint mások, sírnék magamért, de megnyugodnám az isteni
                        gondviselésben; hisz az anya, ki egy gyermeket vesztett, legjobban tudja,
                        mily nagy keserveket találhatunk e világon. De ha az jut eszembe, hogy a
                        kedves gyermek még talán él!</p>
                    <p>A plébános újra felhozá mindazon okokat, melyek őt s másokat a gyermek
                        haláláról meg­győzték. Küzdve saját meghatottsága ellen, s csak arra
                        gondolva, hogy a grófnét, kit kételyei minden egyébnél inkább gyötörtek,
                        meggyőzze, hangja néha feddővé vált. Képtelennek, valóságos esztelenségnek
                        nevezte a gondolatot, hogy a gyermek, kit annyira kerestek, s kinek
                        elsikkasztása senkinek érdekében nem lehetett, még életben lenne. - De a
                        hitet, mely a szívbe verte gyökereit, nem oly könnyen irthatni ki, s a
                        vitatkozásnak többnyire az vala vége, hogy az öreg plébános hangja, mint a
                        poháré, melyet lassankint megtöltenek, mindig tompább s mélyebb lett, míg
                        végre elhallgatott.</p>
                    <p>- Lássa tisztelendő úr, ez az, mi szívemet gyötri, mi százszor eszembe jut, s
                        mire nézve nem vigasztalhatom magamat: ha gyermekem mégis élne, ha talán
                        idegenek között nyomorban töltené ifjúságát. - Anyja él, s ő mint árva áll a
                        világon; s mi vár reá később, mi várhat szegényre, kinek neveléséről senki
                        sem gondoskodott, kinek jövőjével senki sem törődik; és én oly boldoggá
                        tehetném őt!</p>
                    <p>- S még így is, még akkor is, ha a kedves gyermek élne, ki tudja, jelen
                        helyzetében, bármi szegény s elhagyottnak látszassék az, nem lesz-e
                        boldogabb, mintha azon fényes állásban neveltetnék, melyre látszólag
                        született? Minden boldogság Istentől jő, mi emberek csak szerethetünk, de
                        még e szeretettel nem biztosíthatjuk kedveseink boldogságát - s aki életére
                        visszagondol, azt fogja találni, hogy legszebb örömei onnan jöttek, honnan
                        azokat nem várta, s hogy azt, mi által magát legboldogabbnak érezte, nem
                        emberek készítették elő számára. Meg kell nyugodnunk, s megnyugodhatunk az
                        isteni gondviselésben, mely, mint a nap tiszta világa, mindenre elterjed, s
                        fenn a tetőn, s lenn a völgynek legmélyebb rejtekében, hová meleg sugárai
                        csak hatnak, a reménynek zöldjét, az örömnek virágait terjeszti el. Nem
                        egyenlően... de vajon a gyenge ember ismeri-e a helyet, mely legvirágzóbb, s
                        vajon függ-e tőle, hogy azt saját vagy kedveseinek számára kiválassza
                        magának?</p>
                    <p>Farkas mélyen meghatva mondá ezeket. A grófné hallgatott. Ó, de lehet-e anyát
                        arról meggyőzni, hogy gyermeke máshol boldogabb lehetne, mint az ő karjai
                        között?!</p>
                    <p> </p>
                </div>
               <div type="chapter">
                    <head>9</head>
                    <p>Mióta a grófné Vérthalmon lakott, a kastélyban sok változás történt. Egyes
                        szobákban a régi bútorok egészen eltűntek, másokban a régiek mellé, melyek
                        elavult formáik által ismét divatosakká váltak, újak szereztettek, a
                        harmónia tekintetéből egészen elaggott társaik mintája szerint készítve, míg
                        ezek ismét az újakkal egyenlő szövettel boríttattak be. A kertben a nagy
                        fasorok nemcsak nem nyírattak le francia ízlés szerint - mit Farkas, mikor a
                        grófnét várta, csak azért hagyott későbbre, mert ahhoz értő kertészt nem
                        talált -, sőt egypár közülök egészen kivágatott, s az eképp nyert szabad
                        helyen a legszabálytalanabb formájú ágyakban, leg­különbözőbb színű virágok
                        díszlettek; s közöttök szétszórva oly fák s bokrok helyeztettek el,
                        melyeknek - az öreg plébános nézete szerint - egyedüli érdemök valami
                        természetes beteg­ségben kereshető, abban például, hogy a facsaládnál,
                        melyhez tartoznak, törpébbek, vagy abban, hogy ágaik gyöngeségök miatt a
                        földhöz hajolnak, vagy hogy leveleik tavaszkor is sárgák s vörösek, mintha
                        az őszi dér csípte volna meg. Még a ház külseje sem tartá meg régi
                        szimmetriáját. Egyik oldalához üvegház építtetett, elöl tágas veranda.
                        Egyszóval az egész rend, melyet Farkas annyi fáradsággal helyreállított, s
                        melynek annyi fontosságot tulajdoníta, felbomlott, s mi legcsudálatosabb, ő
                        maga is lassankint megbékült e változatokkal. Nem mintha elvei változtak
                        volna. - Ő az új divatú bútorozást, melynél a főhelyet néha közönséges
                        székek foglalják el, míg a tisztes pamlag szögletbe szoríttatik, most is
                        századunk egyik kórjelének tartá; felfogása szerint a nagyszámú és különböző
                        formájú ülőhely termeinkben csak arra mutat, hogy ivadékunk semmi helyen s
                        helyzetben soká jól nem érzi magát. De elveinknek - legalább mi azoknak
                        életbeléptetését illeti, a kényelemnél nincs veszélyesebb ellenök; és
                        Farkas, bármennyire szidta az elkényeztetést, valahányszor a kastélyban
                        megfordult, igen jól meg tudta választani karszékét.</p>
                    <p>Ilyen elveivel ellenkező helyzetben találjuk őt most is. A verandát, melynek
                        oszlopai között különböző folyondárok ágai zöld füzérekben függtek le,
                        meggyőződése szerint nem kellett volna építeni; a formátlan karszék, melyet
                        többek közül kiválasztott, a század pulyaságára emlékezteté őt, melyben
                        ahelyett, hogy testi s lelki gyengeségeink ellen küzdenénk, csak azon
                        fáradunk, hogy azokat észre ne vegyük; a kert jelen rendezése pedig az
                        egyenes fasorokat és a zöldre festetett istenségeket, melyek amazok
                        árnyékában vénültek meg, sohasem pótolhatá ki; s mégis Farkas oly jól érezé
                        magát, mint ember egy szép júniusi nap délutánján magát csak érezheti.</p>
                    <p>Az öreg plébános mellett ült a grófné, s dolgozott. Időről időre
                        félbeszakasztá munkáját; szemei a kertre fordultak, melynek távolabb berkeit
                        a csalogányok éneke tölté el.</p>
                    <p>- Csakugyan szép ez - szólt végre Farkas, ki teljes nyugalomban, minőben őt
                        találtuk, sohasem maradhatott sokáig -, nem oly szép vagy legalább nem oly
                        úrias, mint ha nagysád tanácsomat követi és a kertet régi formájában
                        meghagyta volna; de nagyon szép mindamellett, s én könnyen megfoghatom, hogy
                        nagysád e helytől nehezen válik meg.</p>
                    <p>- De miért váljam meg e helytől, miért ne maradjak itt, hol valamennyien oly
                        jól érezzük magunkat?</p>
                    <p>- Margit kisasszony maholnap tizennyolc éves. Eljött ideje, hogy őt emberek
                        közé vezesse. Meg kell ismerkednie a világgal.</p>
                    <p>A grófné felsóhajtott, s folytatá munkáját.</p>
                    <p>- Higgye el nagysád, ha Margittal városba megy, senki sem veszt többet
                        nálamnál, senki sem fogja nehezebben várni a tavaszt, mely körünkbe ismét
                        visszahozza; - de az nem megy, hogy leányát még tovább is a magányban
                        nevelje.</p>
                    <p>- S nem boldog-e ő, s vágyódik-e a világ után?</p>
                    <p>- Azt sem nagysád, sem én s valószínűleg Margit sem mondhatná meg. Korában
                        mindenikünk vágyódik, de hogy mi után, azt többnyire maga sem tudja. De a
                        kérdés nem is az: mi után vágyódik ő, hanem az: mit kell tennie nagysádnak?
                        s e részben tisztán áll előttem, hogy gazdag és szeretetreméltó leányt, minő
                        Margit, tizennyolc esztendős korában nem kell a hozzá hasonló társaságoktól
                        távol tartani.</p>
                    <p>- Nem él-e azoknak társaságában, kik őt szeretik?</p>
                    <p>- S ez éppen a legnagyobb baj - mondá a plébános azon élénkséggel, mellyel
                        nézeteit mindig vitatá -, hogy ilyenek társaságában él. A legnagyobb hiba,
                        melyet nevelésnél elkövetünk, az elkényeztetés, s e hiba veszélyesebb, ha
                        erkölcsi, mint ha csak testi tulajdonainkra hat. Miután e világ olyan,
                        minővé Ádám bűne után lett, nem jó, ha a gyermeket oly körben neveljük, hol
                        magát paradicsomban gondolhatja. Ki gyermekkorában csak szerető embereket
                        látott maga körül, kinek minden kívánatát teljesíték, vagy legalább minden
                        egyes esetben hosszasan magyarázták, miért nem teljesíthető kívánata,
                        egyszóval, kit úgy neveltek, hogy mikor az életbe lép, habár semmi különös
                        baj nem éri, sőt akkor is, ha a legkedvezőbb körülményekbe jő - mégis
                        csalódva érzi magát: az nem sok szerencsére számíthat. Nem fér semmi
                        nehezebben fejünkbe, mint a meggyőződés, hogy e világon oly emberek is
                        élnek, kik nem szeretnek; jó, ha jókor jutunk hozzá. Bizonyos mennyiség
                        keserűségen mindenikünk átmegy; ha a gyermeket egészen megkíméljük, annál
                        több marad későbbre.</p>
                    <p>- Meggyőződésem szerint éppen az ellenkező áll - mondá a grófné, ki
                        engedékenysége mellett, mellyel saját nézeteit másokéinak minden egyébben
                        alárendelé, ha gyermekének nevelése forgott kérdésben, nem könnyen engedett.
                        - Hasonló helyzetekben két ember közül bizo­nyosan az fogja szerencsésebbnek
                        érzeni magát, ki több bizodalommal és derültebb kedéllyel lép az életbe.
                        Megengedem, hogy annak is lehetnek káros következései, ha a gyermek nagyon
                        szerencsésnek érzi magát; de nem hat-e sokkal károsabban kedélyére, ha magát
                        nem érzi szerencsésnek, ha durva érintéseknek, ha küzdelmeknek tesszük őt ki
                        oly korban, hol azoknak még nem bír ellenállni? Minden nevelésnek fő
                        feladata, hogy e gyermek keblében szunnyadó rossz tulajdonok kifejlődését
                        hátráltassa; s nem szükséges-e tehát, hogy a gyermeket oly érintkezésektől
                        megoltalmazzuk, melyek erre alkalmat adhatnának? Csak vallja meg tisztelendő
                        úr, ismét egy paradoxont mondott. Nem bírom megcáfolni, de belsőképp maga is
                        átlátja, hogy igazam van.</p>
                    <p>- Ez egyszer éppen nem látom át - mondá Farkas. - Teljes meggyőződésem, hogy
                        azon elvek, melyeket a nevelésnél korunkban követünk, hibásak, a
                        leghibásabbak, melyeket csak követhetnénk. - A tudomány körében, hol
                        törekvéseinket az észbeli tehetségek mindenoldalú kifejtésére és erősítésére
                        kellene fordítanunk, minden fáradság csak oda irányoztatik, hogy a gyermek a
                        lehető legkönnyebb szerrel, lehetőleg legtöbb ismerethez jusson. Hasonlóan
                        járunk el erkölcsi tekintetben. A tanításnál arra törekszünk, hogy a tanulás
                        a gyermeknek nehezére ne essék; az életben arra, hogy a világért ne érje
                        semmi kellemetlenség, mely által a gyermekben szunnyadó rosszabb hajlamok és
                        indulatok kifejlődhetnének. Az eredmény az, hogy nagy mesterséggel oly
                        embereket nevelünk, kiknek azon tudományhoz, melyet fáradság nélkül
                        szerezhetünk meg, mely tulajdonképp csak az időtöltésnek egy neme, nagy
                        kedvök van, és olyanokat, kiknek, mikor az életbe lépnek, rosszabb hajlamaik
                        és indulataik kevésbé fejlődhettek ki - de kik épp azon tulajdonokat
                        nélkülözik, melyekre az életben legtöbb szük­ségünk van: a kitartást és
                        szilárdságot. - Miután a kört, melyben a gyermek mozogni fog, nem
                        rendezhetjük el saját kedvünk szerint, s előre látható, hogy élete küzdelem
                        lesz, miként a mienk is az volt: szükséges, hogy őt e küzdelemre
                        előkészítsük; s higgye el nagysád, azon tulajdonok között, melyeket
                        nevelőink tisztán hibáknak tekintenek, vannak olyanok is, melyek az életben
                        éppúgy szükségesek, mint erényeink; s például a gyermek, kiből minden hiúság
                        és nagyravágyás, bölcs pedagógjaink kívánata szerint kiirtatott, alázatos és
                        engedékeny lehet, de életre való bizonyosan nem lesz; s ha talán nem árt,
                        bizonyosan nem is sokat fog használni embertársainak.</p>
                    <p>- De hatalmunkban áll-e, hogy azon tulajdonok, melyek, bár néha szükségesek
                        lehetnek, sokkal többször veszélyesek, csak bizonyos mértékig fejlődjenek
                        ki?</p>
                    <p>- Éppen mert ez nem áll hatalmunkban, éppen abból tűnik ki leginkább, hogy a
                        nevelés nem lehet az élettől különvált valami, s hogy csak akkor felelhet
                        meg céljának, ha a gyermeket azon körrel, melyben élni fog, érintkezésbe
                        hozza. - Rousseau, kit sokan nagy filozófnak tartanak, de kit én csak nagy
                        bolondnak hiszek, mert fejében még a legokosabb gondolatok is azonnal
                        rögeszmékké válnak, itt is mindent összezavart. A politikában előbb oly
                        népet, oly viszonyokat, oly természetet gondolt ki magának, minő sohasem
                        létezett a világon; s miután minden követ kénye szerint szép egyenlőre
                        faragott, felrakta épületét, mely állítása szerint az államnak egyedüli
                        természetes formája vala, habár mióta a világ áll, hasonlóról soha senki sem
                        hallott. Ily embernek, mikor a nevelésre fordítá gondolatait, csak kicsiség
                        volt oly viszo­nyokat képzelni, melyek között a nevelő egész életén át egy
                        gyermek nevelésénél egyébbel nem foglalkozik, s a gyermekre nevelőjén kívül
                        semmi sem hat. Agyrém, melynek éppen ellenkezője való. A gyermekre minden
                        hat, s mentül különbözőbbek e hatások, annál inkább várhatjuk, hogy
                        kifejlődése ferde s egyoldalú nem lesz. Az életre csak az élet által
                        nevel­tetünk, s aki hiszi, hogy a gyermeket elvek és szabályok által
                        életrevalóvá képezheti, egy cseppel sem józanabb annál, ki valakit szárazon
                        tanít úszni.</p>
                    <p>- Mind igaz lehet - mondá a grófné -, de csak a férfi-nevelésre illik. Miután
                        a nőnek feladása nem a világban, hanem házi körében fekszik, a női
                        nevelésnek fő feladása csak az lehet, hogy magát házi körében otthonosnak
                        érzeni s azt betölteni tanulja.</p>
                    <p>- Ez is csak félig áll - szólt a plébános. - A nő nemcsak házi körében, hanem
                        az életben is társa férjének, s csak akkor felelhet meg igazán hivatásának,
                        ha vágyait s küzdelmeit érteni, s bennök részt venni képes. De mindez nem is
                        tartozik a dologhoz. Margit nevelése be van végezve. A kisasszony többet
                        tud, mint én, mikor kispappá lettem. Bőségében voltunk a mes­te­reknek, s
                        hála Istennek, se francia kisasszonyra, se hóbortos zongoramesterre, se
                        hosszú­serényű festőre többé nincs szükségünk. - Nem hiszem, hogy
                        mindezekben Margitnak Pesten is párját lehetne találni. Eljött ideje, hol
                        nagysádnak leánya kiházasításáról kell gondoskodnia, s arra mindenekelőtt
                        szükséges, hogy az olyanokkal ismerkedjék meg, kik hozzá állásuk s
                        vagyonuknál fogva is érdemesek. Ha Margitot Pesten meglátják, az egész
                        fiatalság zavarba jő: szíve szerint választhat, minden herceg megtisztelve
                        érezheti magát keze által.</p>
                    <p>- Magam is gondoltam erre többször, s borzadok, valahányszor eszembe jut.
                        Mily csendesen éltünk eddig, s mily veszélyek várnak szegény leányomra.</p>
                    <p>- Veszélyek! - szakítá félbe a plébános - mintha e nagyon is csendes életnek
                        Margitra nézve nem lennének szintén veszélyei.</p>
                    <p>A grófné félig szemrehányó tekintetet vetett a szólóra.</p>
                    <p>- Bocsásson meg nagysád - folytatá ez nyugodtan -, Margit kisasszony nevelése
                        minden gond mellett, mely reá fordíttatott, nem volt célszerű. Az erény
                        Aristotelesnek állítása szerint nem egyéb, mint a kellő közép két oly
                        tulajdonság között, melyeknek mindegyike, a túlságig kifejlődve, hibává
                        válik; s úgy hiszem, hogy a nagy bölcs soha életében ennél okosabbat nem
                        mondott. Valamint a takarékosság nem egyéb, mint kellő közép a fösvénység és
                        pazarlás között, a vitézség közép a vakmerőség és túlvitt ildomosság között,
                        így van ez minden tulaj­donainkkal. És ha ez áll, s ha nincs oly tulajdon,
                        mely által, ha azt bizonyos ponton túlvisszük, magunkat s másokat
                        szerencsétlenné nem tehetnénk; ha az erény, melytől egész földi
                        bol­dogságunk függ, nem egyéb bizonyos mérsékletnél: akkor a nevelésnek fő
                        feladása csak az lehet, hogy a gyermeket mindenben mértéket tartani tanítsa,
                        s ezt túlvitt engedékenység által sohasem érhetjük el. Kinek senki sem
                        parancsol, az bizonyosan magának sem fog tudni parancsolni. Az egész
                        nevelési rendszer, mely szerint azt, mit a gyermeknek parancsolunk, neki
                        előbb megmagyarázzuk, mintha csak akkor kellene engedelmeskednie, ha a
                        követelés igazságáról s célszerűségéről meggyőződött, valóságos képtelenség.
                        Ki az életben köteles­ségeit csak hosszú okoskodás után s akkor teljesíti,
                        ha azoknak megszegésére éppen semmi okot sem talál, nem fogja teljesíteni
                        kötelességeit; s épp azért szükséges, hogy a gyermek jókor megszokjék
                        bizonyos dolgokat kötelességének tekinteni, hogy engedelmeskedni tanuljon
                        okoskodás nélkül is. - Nagysádnak fölötte nagy jósága, túlvitt
                        engedékenysége más gyermeknél bizonyosan a legkárosabb következéseket
                        idézhette volna elé; Margitnál, úgy hiszem, ettől nincs mit félnünk.
                        Különböző hajlamaink egyensúlyát, azon kellő közepet tulajdonaink túlzása és
                        hiánya között, melyben a görög bölcs az erényt kereste, végre is csak a szív
                        által találjuk fel; s Margitnak oly szíve van, melyet még túlságos szeretet
                        sem ronthat el. A veszélyek, melyektől én őt féltem, másneműek.</p>
                    <p>- S ugyan miben állhatnak ezek? - szólt a grófné nem minden nyugtalanság
                        nélkül.</p>
                    <p>- Száz ember közül, ki azáltal válik szerencsétlenné, mert magát az életben
                        csalatva látja, kilencvenkilenc csak önmagát csalta meg. Az emberek többsége
                        nem tapasztalások, hanem ábrándjai miatt veszti el örömét az élethez, s
                        éppen azért nem lehet semmi veszélyesebb, mint ha fiatal korunkban eleven
                        képzelőtehetséggel oly helyzetbe jövünk, mely ábrándozó hajla­munkat
                        erősíti. A szülőknek többsége - mert azt hiszi, hogy gyermekök csak addig
                        igazán boldog, míg a világot nem ismeri - távolabbra akarná halasztani e
                        pillanatot; de hasztalan. Kitűnőbb egyediségeknél a gyermekséget
                        mesterségesen meghosszabbítani nem lehet. Bármi boldogoknak érezzék magukat
                        ártatlanságukban, eljő az idő, hol a paradicsom közepette csak az ismeret
                        fája gerjeszti még vágyaikat. Margit korában, s az ő eleven
                        képzelőtehetségével, a leánynak nincs nagyobb szüksége, mint hogy a
                        rejtélyes világról, mely előtte fekszik, fogalmat alkosson magának; s bármit
                        tegyünk, nem akadályoztathatjuk meg, hogy e vágynak eleget ne tegyen. Ha a
                        világtól távol tartva, nem bír tapasztalással, ábrándjaiból fogja alkotni az
                        életnek képét, s ez a legveszélyesebb; mert a kép, melyet magunknak
                        ifjúkorunkban a világról alkottunk, minden vágyaink s reményeinknek irányt
                        ád. - Nem azon ártatlan, dajkamesék veszélyesek, melyek ellen bölcs
                        pedagógjaink annyira buzgólkodnak. A gyermek azon korban, melyben még a
                        mesés világ csodatörténetein gyönyörködik, a tárgyakat, melyeket maga körül
                        lát, való minőségökben úgysem ismerheti meg. Előtte minden csudálatos. A
                        ház, melyben lakik, neki egy egész világ, gyermekszobája egy roppant terem;
                        s ha Gulliver történeteit soha nem hallotta is, szülői s nevelői óriások
                        lesznek képzeletében. A felhők, melyek között a nap leáldozik, a
                        harmatcseppek, melyek reggel a füvön csillognak, neki aranypaloták s
                        gyémántos keretkéknek látszanak, s minden, mit azáltal, hogy a mesét a
                        gyermekszobából szám­kive­tettük, elérhetünk, abban áll, hogy gyermekeinket
                        nagy s egészen ártatlan élvezettől fosztottuk meg. Veszedelmes csak azon
                        mese, melyet később, fiatal korunkban, az életről szövünk magunknak, s ez
                        az, mitől én Margitot féltem. - Egy idő óta csendesebbé, ábrándozóbbá vált.
                        Bizonyosan szintúgy ragaszkodik nagysádhoz, mint egykor, s mégis a magányt
                        keresi, órákig elül egy fa alatt, s nézi a tájat, melyet ezerszer látott, s
                        a felhők változását s az esti csillag fényét, néha elmélyedve, mintha
                        mindezeknek titkos értelméről gondolkoznék, néha megelé­ge­dett
                        kifejezéssel, mintha ezen értelmet éppen most találta volna fel. Nem vált-e
                        komo­lyabbá, nem vesztette-e el érdekét mindazon dolgok iránt, miken előbb
                        leginkább függött? Higgye el nagysád, Margitnak szórakozásra, tárgyakra, mik
                        gondolatainak irányt adjanak, egyszóval a világra van szüksége, ha azt nem
                        akarjuk, hogy ábrándozóvá váljék. Fogadni mernék, hogy már most is azon
                        könyvekből, melyeket annyi érdekkel olvas, egy szép regényt gondolt ki
                        magának, melyet az élet legtökéletesebb képének tart, s melynek hamisságáról
                        őt senki sem győzheti meg, mert e gondolatait Mariskán kívül senkivel sem
                        közli.</p>
                    <p>- S ön azt hiszi, hogy leányomnak titkai volnának előttem? - kérdé a grófnő
                        szinte ijedten.</p>
                    <p>- Bizonyosan vannak; minden gyermek titkolódzó, s az ifjú még inkább az,
                        legalább idősebbek irányában. - Ha nem titkolódzó is tetteiben, ábrándjainak
                        egész világát minden gyermek rejtett kincsként őrzi magában. Félig, mert
                        érzi, hogy azt, mit gondolt, gyermektársán kívül senkinek igazán
                        megmagyarázni nem tudná; félig, mert egyes dolgok valóságán maga is
                        kételkedik, s minthogy ösztönszerűleg fél, hogy ha azokat közli,
                        legkedvesebb meggyőző­déseitől meg fog fosztatni. A gyermek s ifjú, éppen
                        azt, mi őt leginkább érdekli, s minden gondolatait elfoglalja, csak
                        pajtásával szokta közölni, s Mariskától Margit nem sok életböl­csességet fog
                        tanulni. - Higgye el nagysád, e zene, e magány, e céltalan ábrándozás, s
                        főképp mindazon könyv nem ér semmit. Meg vagyok győződve, ha Margit helyzete
                        nem változik, még költő lesz belőle, s jaj az asszonynak, ki másképp költő,
                        mint szíve által.</p>
                    <p>- Mi a könyveket illeti, melyeket leányom olvasott - mondá a grófné, ki
                        Farkast némi türelmetlenséggel hallgatá végig -, teljesen nyugodt vagyok.
                        Margit kezébe nem jött könyv, melyből valami rosszat tanulhatott volna.</p>
                    <p>- Nagysád erről meg van győződve - szólt a plébános, ki ha egyszer
                        vitatkozásba ereszkedett, a legkisebb pontban sem engedett oly könnyen -, én
                        éppen az ellenkezőt hiszem. Hogy a könyvekben, melyeket Margit olvasott,
                        veszedelmes vagy erkölcstelen elvek nincsenek, azt jól tudom, hisz magam
                        átnéztem egy részét, de a szülők s nevelők, midőn gyermekeik olvasmá­nyairól
                        ítélnek, épp azon helyzetben vannak, mint a kormányok könyvvizsgálataikkal.
                        A cenzor nagy figyelemmel kitöröl mindent, mi reá rosszul hathatna, s miben
                        ő veszélyes célzásokat talál, de e célzások olyanok, melyekről az olvasónak
                        fogalma sincsen; s míg ezek kitöröltetnek, éppen az marad meg, mi a
                        legrosszabb hatást gyakorolja. Olyanoknál, kik az életet nem ismerik, főképp
                        gyermekeknél, matematikai könyveken kívül minden más veszélyes; nem azért,
                        mert belőle gonosz, hanem mert hamis fogalmakat merítenek az életről.
                        Könyvekben a jó emberek mindig jobbak s szeretetreméltóbbak, a gonoszok
                        sokkal gono­szabbak, mint őket az életben találjuk, s a legjobb nyomtatott
                        erkölcsi kalauz mellett többnyire csak annál inkább térünk el a helyes
                        útról, mennél több bizodalommal követtük azt. Mindezen szép s tisztán
                        erkölcsi történeteknek befolyása az egyesre hasonló ahhoz, melyet Plató vagy
                        Morus államregényei egész népek életére gyakorolnak. A szép mese mellett
                        elfelejtjük, hogy az csak mese volt, s lehetetlen célok után fáradva
                        vesztegetjük el legjobb erőnket. Egy nap közben, melyet emberek körében
                        tölténk, többet tanulunk az életről, mint ha egész könyv­tárakat olvasunk
                        keresztül: s miután Margitnak nem az álmok országában, hanem a világban kell
                        elfoglalni helyét, szükséges, hogy mentül előbb való alakjokban tanulja
                        megismerni az embereket.</p>
                    <p>- Ön nem ismeri a világot, másképp nem tanácsolná, hogy Margitot már most
                        körébe vezessem - szólt a grófné szomorúan. - A világ, melybe ő léphet, nem
                        olyan, melyben az embereket való alakjokban ismerni tanuljuk.</p>
                    <p>- Én annak, mit a nagyvilágnak neveznek, nem vagyok bámulója - szólt Farkas
                        -, nem tartom azt minden lehető világok legjobbikának. De meg vagyok
                        győződve arról is, hogy e világ nem is rosszabb másoknál, s hogy azoknak,
                        kik arra hivatvák, hogy benne éljenek, szintúgy meg kell ismerkedniök vele,
                        valamint saját körüknek ismerete másoknak szükséges. Nagysád oly régen
                        visszavonult a társaságtól, hogy azon kört, melyben született, tulajdonképp
                        már csak könyvekből ismeri, s egy idő óta a felsőbb osztályok ócsárlása az
                        irodalom egyik kedvenc tárgyává lett. Demokráciánk elfelejti, hogy ha minden
                        magasabb születésű embert csakugyan ördögnek tart, egyszersmind magasabb
                        lénynek kell őt elismernie, mert hisz az ördögök süllyedett angyalokból
                        váltak ördögökké. Mindez nagyrészben nem több puszta frázisnál. - Annak
                        idejében, mikor még az Istenben boldogult öreg gróf élt, én is megfordultam
                        a nagyvilágban. Ezredesünk, ha városban voltunk, nyílt házat tartott, és
                        szegény legény létemre elégszer éltem a legmagasabb társaságban. - A
                        termekben sok dekoráció van, a nézők sem hiányoznak, s így van bizony ott
                        egy kis komédia is, sok, mi tulajdonképp csak színi előadás; s én
                        megengedem, hogy mindazok, kiket a teremben látunk, szerepet játszanak, vagy
                        legalább akarnak játszani; de a színészek azért szintúgy emberek maradnak,
                        mint nézőik, s az előadás után szintoly valóan tudnak örülni s kesergeni, s
                        szintoly melegen szeretni, mintha soha ily érzelmeket nem színleltek volna.
                        Bármit mondjanak mindkét oldalról, az úgynevezett jó társaság nem jobb, de
                        nem is rosszabb másoknál. Különböző korban az emberek különböző osztályai
                        erkölcsi becsökre nézve különbözők lehetnek egymástól. Ha az emberiségnek
                        aranykora volt, e boldog időszak emberei sokkal jobbak lehettek náluknál; de
                        azonegy korban a különböző társasági fokozatok belbecsökre nézve szintoly
                        hasonlók egymáshoz, mint az ércpénznek két oldala, bármi különböző legyen is
                        a kettőnek bélyege. Én részemről a legdivatszerűbb kabát alatt aránylag
                        éppannyi nemes szívet találtam, mint parasztszűrben, s eleget ismertem, ki,
                        ha glaszékesztyűvel adá is kezét, azért éppoly szentül megtartá szavát, mint
                        bárki más a világon. - És a boldogult ezredes, Margitnak nagyatyja, nem
                        volt-e ő gavallér minden mozdulatában? egészen a nagyvilág embere, mintája
                        minden társaságnak; s volt-e becsületesebb, nemesebb, vitézebb ember a
                        világon, mint ő?</p>
                    <p>Ha az öreg plébános egyszer ezredeséről kezde beszélni, nem oly könnyen
                        meríté ki e tárgyat, s most is feledhetlen barátjának életéből sok tettet s
                        mondatot hozott fel, melyből az következett, hogy Margitnak éppolyan férjt
                        kell keresnie, minő az öregúr volt, s hogy ő, ha élne, bizonyosan a
                        nagyvilágba fogta volna vezetni unokáját. - A grófné azalatt mindig
                        nyug­ta­lanabbá vált, s a beszélőt egyszerre azon észrevétellel szakítá
                        félbe, hogy vész közelít.</p>
                    <p>Farkas bámulva nézett a grófnéra.</p>
                    <p>- Nézze csak a fekete felhőt, mely onnan jő. A fák sudarai ingadoznak, már
                        zengeni is kezd az ég.</p>
                    <p>Vagy idegeinek gyöngesége miatt, vagy mert minden nyári vihar azon
                        körülményeket juttatta eszébe, melyek között Ormoslakot elhagyá: a grófné,
                        ha vész közelgett, mindig rendkívül felgerjedett állapotban vala. Nem
                        bizonyos veszély előtti félelem, hanem inkább általános nyugtalanság ragadta
                        meg őt ilyenkor, melynek okát maga sem mondhatta meg, de melyet épp azért
                        legyőznie nem állt hatalmában.</p>
                    <p>Farkas fölkelt, s a kertbe ment. Míg ő a grófnéval a verandán beszélgetett, s
                        a legkékebb eget látta maga előtt, a láthatár másik oldalán nehéz felhők
                        tornyosultak, melyek egyszerre láthatlan hatalom által mozgásba hozva, az ég
                        még tisztán maradt részén váratlan sebességgel kezdettek elterjedni. A nap
                        rögtön fátyolba borult, s távolból egyes erősebb dörgések hallatszottak a
                        közelgő vészre intve.</p>
                    <p>- Nagysád egészen nyugodt lehet - mondá Farkas a verandára visszatérve. - A
                        felhők már oszlani kezdenek, talán nem is lesz égiháború, legfeljebb egy kis
                        eső. - E megnyugtató állítá­sokat erős csattanás szakítá félbe; mire Farkas
                        azt jegyzé meg, hogy miután egyszer lecsapott, az egésznek mindjárt vége
                        lesz.</p>
                    <p>- Bizonyosan az erdőbe csapott le - mondá a grófné elrémülve -, s Margit ott
                        sétál.</p>
                    <p>- Már hogy is juthat nagysádnak ily képtelenség eszébe - szólt Farkas, ki e
                        gondolattól maga is megijedt. - Margit mindjárt idehaza lesz. Hisz csak
                        látta a borulást. De mit is kószálnak ezek a leányok mindig - mondá
                        haragosan, midőn a verandáról ismét a kertbe ment, mintha azáltal, hogy maga
                        megázik, Margitnak hazatérését siettetné.</p>
                    <p>- Borzasztó vész - szólt a grófné, midőn Farkas visszatért, mindig növekedő
                        nyugtalansággal. - Záporban hull az eső. Ily időben nem is jöhetnek
                        haza.</p>
                    <p>- Haza kell jönniök - mondá a plébános indulattal -, s reménylem, nagysád ez
                        egyszer jól megszidja. Kimenni ily időben; jólesik nekik, ha derekasan
                        megáznak.</p>
                    <p>- Értök kell küldeni.</p>
                    <p>- Mit küldeni, majd elmegyek én magam - mondá Farkas, ki szintén mindig
                        nyugtalanabbá vált; s kevés perccel később a legnagyobb záporban Farkas
                        hosszú alakja ment ki a kastély kapuján.</p>
                    <p> </p>
                </div>
               <div type="chapter">
                    <head>10</head>
                    <p>Míg a grófné és az öreg plébános Margit jövőjéről tanácskoztak, addig ő maga
                        Mariskával élénk beszélgetés között mindig inkább eltávozott a háztól. -
                        Vérthalom több mérföldnyi szélességű völgyben, de a hegysor tövében fekszik.
                        A falunak egy része még a síkon épült, a másik s főképp a templom és
                        kastély, már magasabb helyen áll, s mindjárt mögötte lassankint emelkedik a
                        hegy, mely a völgyet ez oldalról beszegi. A hegy oldalát magas erdő takarja,
                        mely a kastély kertjétől széles rét által elválasztva, csaknem csúcsáig
                        terjed.</p>
                    <p>Margit majdnem mindennap az egy Mariskától kísérve órákat töltött ezen
                        erdőben. Bármi terjedt a kert, melynek szebbítése Ormosynénak egyik fő
                        gondja volt, az ábrándozó hölgy egy idő óta nem érezte magát jól körében. -
                        Maga e kertnek szépsége, a gondos ápolás, mely minden virágágyon
                        meglátszott, a naponkint tisztára sepert utak s e fák, melyekről minden
                        száraz ág levétetett, visszatetszettek neki. Kinn az erdőben, hol százados
                        tölgyek s bükkfák szabadon terjesztik koronáikat, s a repkény és vadszőlő,
                        mely rajtok felfut, természetes füzérekben csügg le az ágakról; hol az utat,
                        melyen haladnia kell, elejébe senki nem jelölte, s a zöld pázsitot, melyen
                        nyom nélkül áthaladt, csak a természet hímezé színes virágaival,
                        otthonosabbnak érzé magát. Itt találjuk őt most is Mariskával.</p>
                    <p>A hölgyek beszélgetve s virágokat szedve haladtak tovább a hegyoldalon
                        fölfelé, míg az erdő szélén egyszerre észrevevék, hogy csaknem a hegy
                        csúcsáig értek.</p>
                    <p>- Forduljunk vissza hamar - szólt Mariska megijedve -, este lesz, mielőtt
                        hazajövünk, s a grófné és nagyanyám mit fognak mondani.</p>
                    <p>- Csak még a csúcsra menjünk fel - mondá Margit -, nem emlékezel a gyönyörű
                        napnyugotra, melyet múlt héten a tisztelendő úrral felülről szemléltünk.</p>
                    <p>- Napnyugtáig csak nem maradhatunk ott - jegyzé meg a másik - és máris
                        elkéstünk.</p>
                    <p>- Nem is akarok addig ott maradni. A napnyugot még messze van. Addig rég
                        otthon leszünk. De oly gyönyörű a kilátás; csak egy pillanatra menjünk
                        fel.</p>
                    <p>Mariska még mindig ellenezte; de miután Margit nem engedett, s végre még azon
                        határozatot is kimondá, hogy inkább maga megy fel, s majd magányosan is
                        hazatalál, Mariska, habár nehéz szívvel, kénytelen volt engedni.</p>
                    <p>A hegytetőt, melyre most Margit társától követve felsietett, mező foglalta
                        el. Rajta szétszórva egyes cserjék s bokrok álltak, a rég kivágott erdőnek
                        maradványai s egy százados tölgy, mely éppen a tetőnek legmagasabb pontján
                        határfának hagyatott meg, s túlélve társait, mint nagy múltnak emléke állt
                        ott magányosan. A hatalmas fa, melyet, mióta társai ledöntettek, annyi
                        fergeteg rázott meg, még zölden terjeszté görcsös ágait, csak sudarán néhány
                        száraz gally, s kérgén a mély hasadások mutatták, hogy ő is túlélte
                        korát.</p>
                    <p>Itt állt meg Margit, levevé kalapját, s leülve a nagy tölgynek árnyékában,
                        gyönyörrel tekinte körül. Egyfelől a völgy, melyben Vérthalom áll, feküdt
                        alatta. A kastély és templom, a kert, a falunak fehér házsorai, az egész
                        kör, melyben élt, melyet minden részleteiben ismert, s mely most, e távolból
                        tekintve, oly egészen más alakban tűnt fel előtte. Másik oldalán, mindjárt a
                        hegy tövében, Káldorfalva áll, melynek határát a vérthalmitól csak a hegy
                        gerince választja el. A falutól kis távolságban a sűrű erdő fölött a káldori
                        vár hegyes tetői, s magas tornya emelkednek ki, mögötte félkört képező
                        halmokon szőlők látszanak, melyek között szétszórva a pincék s apró borházak
                        fehér pontokként tűnnek fel. Messzebb távolban több hegysor emelkedik egymás
                        mögött, közülök az utolsó csak kék fellegként keríti be a láthatárt. A nagy
                        tért, mely e hegyekig terjed, zöld rétek és sötét erdőség, szőlők és
                        szántóföldek foglalják el különböző színekkel, mesterségesen készült
                        szőnyeghez hasonlók, melyet az emberi szor­ga­lom a zöld síkon készített, s
                        melyen szétszórva néhány falu és sok egyes ház látható: egy­szóval mindazon
                        változatosság, mely nélkül a legszebb vidék nagyszerű, de ritkán kellemes
                        hatást tesz reánk.</p>
                    <p>Margit már többször volt itt életében, de soha e kilátást oly szépnek, mint
                        ma, még nem találta. Talán azért, mert e tájt soha ily szép világításban nem
                        látta még, s mert tájaknál, mint embereknél, azt, mi rajtok legszebb, néha
                        csak évek után egy kedvező pillanatban találjuk fel: vagy azért, mert
                        kedélyi állapota őt a természet szépségeinek megértésére ma fogékonyabbá
                        tevé. Margit e gyönyört, mely a szívet eltölté, s mely után elszomorodott, e
                        boldogságot, melynél szemei könnyekkel telnek, maga sem magyarázhatta
                        meg.</p>
                    <p>- Mi felséges kilátás ez! - szólt végre hosszabb hallgatás után. - Nézd ott a
                        sötét felhőt, mint egy óriás hegylánc emelkedik a láthatáron.</p>
                    <p>- Bizonyosan égiháború lesz - mondá Mariska, kinek figyelmét első pillanattól
                        szintén e sötét felhő vonta magára. - Sietnünk kell, különben még úton
                        ér.</p>
                    <p>- A vész, melyet e felhő magában hord, még távol van. Ki tudja, talán sohasem
                        jő hozzánk; az, mi később és más határokon talán ijesztő lehet, nekünk e
                        pillanatban csak szép látványt ad; miért félnénk tehát tőle? Nézd csak e
                        völgyeket, melyek az egyes felhőcsoportok között mindig szélesedve le a
                        láthatárig nyúlnak, a csodálatos formájú ormokat, hófehér felhőkkel takarva:
                        havasoknak látszanak. Mintha a svájci hegyeket látnám, melyeknek
                        gyermeksé­gem­ből homályos emlékét megtartottam, s melyekről annyiszor
                        álmodom.</p>
                    <p>- Én félek e felhőktől. Nekem úgy látszik, mintha felérkezésünk óta is
                        nagyobbakká lettek volna. Nem tehetünk jobbat, mint ha mennél előbb hazafelé
                        indulunk.</p>
                    <p>- Csak még kevéssé maradjunk itt. - Nem mondhatom, mennyire szeretem e
                        vidéket. Nálunk Vérthalmon a hegyek elzárják a kilátást. Minden oly
                        korlátolt, oly szűk.</p>
                    <p>- Szűk? már hogy mondhatja ezt, mikor kocsin is legalább két óráig tart, míg
                        a másik oldalon a hegyek tövéhez érünk - kérdé Mariska elbámulva.</p>
                    <p>- Nekem szűk; s ha körülnézve tornácunkról, honnan a kilátást oly szépnek
                        mondják, mindig ugyanazon hegyeket látom magam előtt, melyeknek legfeljebb
                        színök változik, s melyek mindig ugyanazon gondolatokhoz vezetnek vissza,
                        korlátolva érzem magamat. Nekem szabadabb látkörre van szükségem. Itt, hol
                        tekintetem csaknem határtalan tért futhat át, hol mindenfelé új képeket
                        találok magam előtt, s a távolban annyi tárgy tűnik fel előttem, melyeknek
                        alakjait csak képzeletem határozza meg: jobbnak, boldogabbnak érzem magamat.
                        Mi véghetlenül szép s nagyszerű e világ!</p>
                    <p>- Különös; s nekem innen is Vérthalom tetszik legszebbnek - szólt Mariska. -
                        A kastély, a falu, az erdő, mintha e magasságról minden még kedvesebbé
                        válnék. Nézze csak ott a falu végén az öreg Kerekesné házát; közelről csak
                        egy kis viskó, s innen mily szépen veszi ki magát, nem venné senki észre,
                        hogy vakolását félig lemosta az eső; maga a temető csak zöldebb mezőnek
                        látszik.</p>
                    <p>- Te boldog vagy! téged a kör, melyben élsz, kielégít. Én megszorítva érzem
                        magamat, lelkemet vágyak töltik el. Magam sem tudom, mi után, vagy hová,
                        csak el innen, emberek közé, hol új kört, új viszonyokat találok.</p>
                    <p>- Az istenért, Margit! ne beszéljen így - mondá Mariska csaknem ijedten -, az
                        egész világon nem lehetünk boldogabbak, mint most vagyunk. A tisztelendő úr
                        is azt mondta.</p>
                    <p>- Az meglehet - szólt Margit szomorúan -, csakhogy ebből még nem következik,
                        hogy boldog vagyok. Egykor az voltam; nem múlt egy éve, hogy magamat egészen
                        megelégedve érezem, s a gondolat, hogy helyzetem változhatik, ijedtséggel
                        tölte el. Ha anyámmal néhány napra a városba mentem, vagy a szomszédságban
                        látogatásokat tettünk, alig vártam a pillanatot, hogy ismét visszatérjünk.
                        Mit könyveimben a világról olvastam, olyan vala, mint neked e kilátás: egy
                        érdekes kép, melyen, ha előttem feltűnt, gyönyörködtem, de mely felé nem
                        érzem ma­gamat vonzódva; mint e felhők, melyeken gyönyörködtünk, s mégis azt
                        kívánjuk, hogy tőlünk minél távolabb maradjanak. De rögtön mindez
                        megváltozott. Magam sem mondhatnám, mikor s mi által; nem változott semmi
                        körülöttem, nem emlékezem semmi történetre, mely gondo­lataimnak más irányt
                        adhatott volna, mégis eltűnt boldogságom. Mint a virág, mely zápor és
                        fergeteg nélkül egyszerre elveszti leveleit, így változott meg életem, s
                        örömeim helyett csak vágy tölti szívemet. Ha valaki azt kérdezné tőlem: mit
                        kívánok? nem mondhatnám meg. Néha lelkemet nagyszerű ábrándok töltik el.
                        Azokra gondolok, kiknek emlékét a történetek fenn­tartották, kik tetteik s
                        gondolataik által egész korszaknak új irányt adtak; s úgy látszik nekem,
                        mintha csak akkor lehetnék boldog, ha hozzájok hasonló lehetek. Hisz a
                        dicsőség nemcsak a férfiak kiváltsága: mennyi nőnevet találunk az emberiség
                        legszebb emlékei között, s e példák miért ne hathatnának szintúgy buzdítva
                        reánk, mint nagy férfiaké az ifjakra. Sokszor meg szűkebb kört képzelek
                        magamnak, de olyant, melynek egész boldogsága csak tőlem jő, melyről csak én
                        gondoskodom, melyet én tartok fenn, melynek mindene vagyok. Jelen
                        helyzetemben oly fölöslegesnek, oly egészen haszontalannak érzem
                        magamat.</p>
                    <p>Mariska mélyen meghatva hallgatá barátnéját.</p>
                    <p>- Az mind onnan van, mert ön nagyon is kitűnő, azért nem elégszik meg
                        körével. Mint a dalban áll, melyet minap együtt olvastunk, hogy: »Magasb
                        elmék, mélyebb szívek, jaj tinéktek a földön.« Lám, én tökéletesen
                        szerencsés vagyok, kívánni sem tudnék magamnak más boldogságot, mint melyet
                        élvezek. Én azon nagy embereket, kiknek történetét hallottam, nagyon
                        bámulom, s még inkább bámulom az asszonyokat, már azért is, hogy annyi nagy
                        dolog véghezvitelére és írására időt találtak: de őszintén megvallom,
                        sohasem irigylettem sorsukat, éppoly kevéssé, mint a gazdagokét. Igaz, a
                        gondolat, hogy sokakon segíthetnek, néha nagyon boldogokká teheti őket, de
                        kisebb körben mi szegények is élvezhetjük e boldogságot; s nekik, kiktől
                        annyit követelnek, s kik magasabb állásukból tovább látnak, szintúgy
                        érzeniök kell, hogy mindenkin mégsem segíthetnek. Én meg sem foghatom: ki
                        magának ily roppant feladást tűzött ki, hogy érezheti magát boldognak; hisz
                        mentül nagyobb köre, annál távolabb áll tőle, s mentül többeknek szenteli
                        életét, annál magányosabban kell állnia. Jó, hogy nem mindenki gondolkozik
                        így, s mégis szeretném, ha ön is kevésbé kitűnő, ha hozzám hasonló volna;
                        akkor boldognak érezné magát, s legalább nem kívánkoznék el tőlünk, s nem
                        felejtene el bennünket.</p>
                    <p>- Ne érts félre te is, mint a többiek - mondá Margit, midőn meghatva
                        barátnéja kezét szorítá. - Ne gondold, hogy ha innen elkívánkozom, szívem
                        azért valaha megváltozik. Adná az ég, hogy hozzád hasonló lehetnék, akkor
                        legalább engem is mindenki szeretne, akkor tudnám, hogy boldogságukra
                        szükséges vagyok, s én is megelégedve érzeném magamat. De így - van-e
                        kívüled valaki e házban, ki engem szeretne?</p>
                    <p>- És a grófné, öreganyám, az öreg plébános... és valamennyien.</p>
                    <p>- Igen, ők szeretnek - mondá Margit szomorúan -, egyik miattad, másik
                        anyámért, a többiek, mert nem bántottam őket, és ha kell, szószólójok
                        vagyok; de magamért senki. Hidd el, Maris, én legjobban tudom ezt. Maga
                        anyám...</p>
                    <p>- Az istenért; hogy is beszélhet ilyeneket?</p>
                    <p>- Anyám szeret; meglehet, az élők között nincs senki, ki szívéhez közelebb
                        áll; de e szeretet nem az, melyet én iránta érzek, mely engem kielégíthetne.
                        Anyám gonddal ápolt, aggódik értem, teljesíti minden kívánataimat, de nincs
                        bizodalma hozzám. Évek óta észrevevém, hogy szívét nagy bú terheli. Előttem
                        nem titkolhatja el; még gyermek valék, midőn néha véletlenül szobájába
                        lépve, észrevevém, hogy sírt. De alig látott meg, letörölte könnyeit, s
                        mosolygásra kényszeríté magát. Hozzá simultam, kérdeztem: mi baja; nyakába
                        borultam, s kértem, hogy mondja meg; ő csak azt válaszolta, hogy semmi, vagy
                        legfeljebb, hogy még nem érthetem, s hogy majd egyszer megmondja. Évek
                        múltak, felnőttem, s ő hallgató marad. Tehetné-e ezt, ha igazán szeretne?
                        Van-e szeretet bizodalom nélkül? s miként érezhetem megelégedve maga­mat, ha
                        látom, hogy ragaszkodásom által anyám szívét nem nyerhettem meg. Ő nem
                        ismer, nem ért engemet, s nem is gyanítja a fájdalmat, mely szívemet
                        eltölti. Nincs senki, ki őt inkább, ki őt csak úgy is szerethette, mint én,
                        s mégis mint félig idegenek állunk egymás mellett. Ő magába zárja keservét,
                        s én magamba fojtom érzéseimet; ajkaimon lebeg a szó, s nem bírom kimondani
                        csak azt sem, mennyire szeretem, s mennyire szenvedek. Eszembe jut, hogy
                        nincs bizodalma hozzám. Szívem csordultig telve, s közönyös tárgyakról
                        szólok. Miért nem szól nyíltan velem? Miért nem mondja, hogy egész szívét
                        nem adhatja nekem, hogy sohasem szerethet úgy, mint azt szereté, kit
                        elvesztett.</p>
                    <p>- Ó, Margit! ne gyötörje magát ily képzeletekkel.</p>
                    <p>- Ez nem képzelet - viszonzá amaz szomorúan -, magától a tisztelendő úrtól
                        tudom, ki, miután őt többször kérdeztem, mi oka, hogy anyám annyiszor sír?
                        végre elbeszélte, hogy évek előtt, mikor még magam is kicsi gyermek valék,
                        egy nőtestvérem volt, ki a kolera alatt meghalt, s kinek veszte fölött anyám
                        még mindig vigasztalhatlan. Vajon, ha anyám igazán szeretne, nem enyhült
                        volna-e fájdalma? Vajon nem közölte volna-e velem, hogy ha már nem
                        vigasztal­hatom is meg, legalább együtt sírnánk? Miért titkolja előttem azt,
                        miről a tisztelendő úrral - mint jól tudom - sokszor szól, ha csak azért
                        nem, mert érzéketlennek tart, s azt hiszi, hogy bánatát nem tudom megérteni;
                        vagy mert szívéhez nem állok eléggé közel, hogy részvétem keservét
                        enyhíthetné. Nem neheztelek anyámra. Jól tudom, egyes csapás is oly mély
                        sebet ejthet a szíven, melyből lehetetlen annyira kiépülnünk, hogy ismét
                        egész erőnkkel szeressünk. Én őt talán még inkább szeretem e fájdalmáért is.
                        De van-e kínzóbb gondolat annál, hogy azt, kit szeretünk, boldogítani nem
                        vagyunk képesek, van-e biztosabb jele annak, hogy szeretetünk nem
                        viszonoztatik? - Hiába, mindenkinek megvan saját végzete; az enyim, úgy
                        látszik, az, hogy senki ne szeressen.</p>
                    <p>- S én nem szeretem-e? - mondá Mariska, midőn könnytelt szemekkel Margit
                        kezét szorítá.</p>
                    <p>- Te szeretsz, azt jól tudom; s ha szívedet mással kell is megosztanom, a
                        helyből, melyet benne elfoglaltam, még az sem szoríthat ki.</p>
                    <p>Mariska elpirult. Észre lehetett venni, hogy a célzást megérté. Margit szemei
                        szeretettel függtek barátnéján, s amint gondolatai véletlenül más irányt
                        vettek, megváltozott arcának egész kifejezése is. Néhány pillanat előtt
                        egész valóját csak bánat tölté el; most ajkai körül gyenge mosoly lebegett,
                        oly vidámnak látszott, mintha e mosolygó arc nem is fejezhetne ki egyebet
                        örömnél. Mint a tavaszi ég, melynek látszólag nehéz fellegei váratlanul
                        szétosztanak, s a borúra rögtön fényes napsugár következik; mint a viruló
                        mező, melynek reményszínével takart felszínén a legkisebb sértésnél a sötét
                        föld látszik ki: ilyen vala ő. Egy új tárgy, egy szó, egy gondolat
                        megváltoztatá kedélyállapotát. A természet szívét, úgy látszik, örömre s
                        bánatra hasonló fogékonysággal ajándékozta meg, s a sebesség, mellyel néha
                        az egyikről a másikra átment, részint ezen fogékonyságnak, részint korának
                        vala tulajdonítható - mert hisz kivált­sága az ifjúságnak, hogy fájdalmait
                        vagy éppen nem, vagy csak egészen rázhatja le szívéről; hogy miként
                        fél-bánatot, úgy fél-örömet sem ismer; s hogy e borúból és derűből vegyült
                        kétes világítás helyett, melyben később életünk nagyobb részét eltöltjük,
                        csak vagy ragyogó napot, vagy egészen sötét éjszakát lát maga körül.</p>
                    <p>- Miért pirulsz, vagy azt gondolod talán, hogy nagy titkodat nem ismerjük
                        régen? - mondá Margit nyájasan.</p>
                    <p>- Nekem nincs semmi titkom - szólt Mariska a legnagyobb zavarban.</p>
                    <p>- Igazad van. Ne csörögjön bár a patak, mégis tiszta tükörén át minden
                        kövecs, mely habjait emeli, meglátszik. Ilyen vagy te. Minek szólnál, ha
                        úgyis megértenek, ha úgyis tudjuk, hogy Andrást szereted.</p>
                    <p>- Csak róla ne enyelegjen - mondá Mariska szelíd szemrehányólag.</p>
                    <p>- Én nem enyelgek, kedvesem. András jó, eszes, becsületes ember. Vele
                        bizonyosan boldog léssz. A tisztelendő úr is azt mondta minap.</p>
                    <p>- Már hogy mondhat ilyet a tisztelendő úr? András gazdag ember lesz, az egész
                        vidékben nincs vagyonosabb ház, mint apjáé, s mi szegények vagyunk.</p>
                    <p>- De te nemes-leány vagy, s András nem az, ez ellensúlyozza egymást; s nem
                        tudod-e, mily büszke ember az öreg Fekete? Fél vagyonát adná, talán az
                        egészet, ha nemes lehetne.</p>
                    <p>- Mit használ mindez - mondá Mariska szomorúan -, mikor András nem
                        szeret.</p>
                    <p>- Mi jut eszedbe?</p>
                    <p>- Ó, én azt jól tudom. Előbbi időben, mikor még mindketten fiatalabbak
                        voltunk, szeretett. Úgy látszott, mintha nem is élhetne nélkülem, de most,
                        főképp egy idő óta, kerülni kezd. Ha véletlenül találkozunk, alig szól, alig
                        felel kérdéseimre, s én bármennyit törjem fejemet, nem gondolhatom el,
                        hogyan sérthettem meg.</p>
                    <p>E beszélgetés által érdekelve, maga Mariska sem vette észre, hogy a felhők,
                        melyek őt előbb annyira aggaszták, mindig magasabbra emelkedve, a napot rég
                        eltakarták. A távolban hallat­szó dörgés s a rögtön emelkedő hűs szél, mely
                        a tölgynek ágait megingatá, végre a közeledő vészre emlékezteté őket.</p>
                    <p>- Sietnünk kell - mondá Margit, midőn felkelve, útnak indult -, másképp
                        megázunk.</p>
                    <p>- Istenem! mi lesz belőlünk? - sóhajtott Mariska, kit előbbeni félelme ismét
                        megszállott -, mi borzasztó felhők ezek, s mi szörnyen villámlik.</p>
                    <p>- Ne félj semmit, a rövidebb úton megyünk le, melyen minap a tisztelendő úr
                        vezetett.</p>
                    <p>- És ha eltévednénk?</p>
                    <p>- Messze nem tévedhetünk. Ne félj semmit, úgy ismerem az erdőt, mint
                        kertünket.</p>
                    <p>E rövid beszélgetés alatt Margit, társától követve, sebes léptekkel már
                        lefelé haladt. Midőn az erdőhöz értek, egy percremegállt, hogy a közelebb
                        ösvényt felkeresse; de kevés pillanatnyi gondolkozás után elhatározá magát,
                        s oly bátran indult megint a sűrű erdőnek, mintha napon­kint erre járna.
                        Mariska remegve, de bizalommal követé őt. Eközben a nagy cseppek, melyek
                        mindjárt megindulásuk után esni kezdenek, mindig sűrűbben hulltak, a fák
                        sudarai között erősebben zúgott a szél, s még mielőtt a völgybe értek, a
                        fergeteg egész erővel kitört. - Margit a zápor ellenére, mely az erdő fölött
                        leözönlött, egy ideig megtartá az ösvényt, de végre ez is cserjéken
                        keresztül vezetve eltűnt. A lemenet mindig meredekebb, mindig nehezebb lett,
                        s utoljára ő maga sem tagadhatta, hogy eltévedtek. Margit ismeré a vidéket,
                        s tudta, hogy e völgy is, melybe lejöttek, Vérthalomra vezet; de eszébe
                        jutott anyjának aggodalma, s vigasz­ta­lásai között, melyekkel társát
                        bátorítani akarta, nem titkolhatá el mindig növekedő nyug­talanságát. -
                        Mariska hallgatva követé vezetőjét.</p>
                    <p>Csaknem egy óráig haladtak így. Pillanatokra a zápor szűnni látszott, a táj
                        világosabb lett, de kevés perc után a szél és eső új erővel kezdődtek,
                        mintha a vész csak most törne ki egész hatalmával. Így értek végre a
                        patakhoz, mely a hegy tövén, mindjárt Vérthalom mellett elfoly. Eddig
                        hallgatva siettek előre, nem is érezve fáradtságukat. Itt egy percre
                        megállottak. Tudták, csak a pataknak partját kell követniök, hogy a hídhoz
                        érjenek, mely őket Vérthalomra vezeti, s kínzó bizonytalanságuk megszűnt.
                        Mariska nyugodtabb lett. Margit, kire minden, mi szép s nagyszerű a
                        természetben, egyaránt hatott, csaknem gyönyörrel nézé a rendkívüli
                        jelenetet. E máskor oly nyájas vidék neki e pillanatban szebbnek látszott.
                        Mintha az éneknél, mely azt máskor eltölté, az erdő zúgását jobban értené,
                        mintha a patakhoz, mely mély árkát csaknem színig betöltve, vad sebességgel
                        rohant előre, rokonabbnak érzené magát.</p>
                    <p>Azonban e költői élvezet megszűnt, midőn a hídhoz értek. A szerény készület,
                        mely a patak innenső partját Vérthalommal összeköté, tulajdonképp csak egy
                        szélesebb karfákkal ellátott palló vala, melyet két erős cölöp tartott. -
                        Rendesen e cölöpök a vízen kívül álltak, s ki a patakot közönséges
                        állapotában látá, bizonyosan nem tartotta volna lehetségesnek, hogy vizei e
                        hidat valaha leronthassák. De a tapasztalás meghazudtolá ezen várakozást. A
                        rendkívüli ár a földet, melybe e cölöpök verettek, ma nagy részben elmosta,
                        s midőn a hölgyek a hídhoz értek, rémüléssel látták, hogy az egész inog.</p>
                    <p>- Jerünk hamar át - mondá Margit, midőn egy percig megállva, egész erejét
                        összeszedé.</p>
                    <p>- Az istenért! nem látja-e, miként inog a palló; mihelyt rálép, összeroskad -
                        kiálta Maris, visszatartva a már megindulót.</p>
                    <p>- Mentül tovább időzünk, annál inkább nő a veszély. S át kell mennünk.
                        Ismerem anyám nyugtalanságát. Ha félsz, maradj itt; de én megyek.</p>
                    <p>Míg Margit társától, ki őt erővel visszatartá, szabadulni iparkodott,
                        egyszerre az egész híd megrendült. Valószínűleg a nagy köveknek egyike,
                        melyeket az ár magával hordott, a cölöphöz ütődött, s a másik percben az
                        egész híd recsegve dőlt a tajtékzó hullámok közé. Marisnak alig maradt elég
                        ideje, hogy Margitot, ki már a hídon állt, visszarántsa.</p>
                    <p>Maris sikoltott. Margit sápadtan nézett le a szilaj folyamra, melynek árjai a
                        széttört hidat magokkal ragadták. Csak a cölöpök egyike állt még, s a parton
                        levő bokrokon a karfának egy része, s Maris kendője akadt fenn, melyet
                        ijedtségében leejtett fejéről.</p>
                    <p>Margit kétségbeesett. Ő, ki előbb észre sem vevé fáradtságát, s kinek
                        bátorsága a nehéz­ségekkel, melyeknek legyőzése egész erejét igénybe vevé,
                        még növekedett, most, midőn egyszerre legyőzhetlen akadályt látott maga
                        előtt, elveszte önbizalmát. Maris, mihelyt az első ijedtség megszűnt,
                        nyugodtabb lett. A veszélynek gondolata, melytől a gondviselés által
                        megmentetett, csak háladattal tölté lelkét.</p>
                    <p>A nagyobb híd, melyen a szekerek jártak, s melyen kívül más átmenet nem
                        maradt hátra, még távol volt. Hogy odaérjenek, a patak partján kelle
                        menniök, s ez több helyen ki vala áradva. Legtanácsosabb, addig, míg a vész
                        egészen elvonul, a nagy szikla alatt keresniök menedéket, melytől csak
                        néhány lépésre voltak. Ez volt Mariska nézete, melyet végre kénytelenségből
                        Margit is elfogadott.</p>
                    <p>Margitnak máskor egyik legkedvesebb helye vala ez. A sötét szikla, mely a
                        hegyoldalból kinyomulva, csaknem egy kis barlangot képezett, repkénnyel
                        benőtt falai alatt még délben is árnyékot adott. Most azonban nem vala oly
                        hangulatban a hölgy, hogy a természet bármily szépségét élvezhetné, s
                        pillanatról pillanatra nőtt felgerjedése. A vész szűnni kezdett, s az égen
                        már egyes világosabb helyek látszottak; de meddig tart, míg a patak ágyába
                        visszavonul, s mit tevő lesz addig anyja?</p>
                    <p>Egyszerre kutyaugatás vonta magára figyelmöket. Maris ijedten elhallgatott.
                        Kevés perccel később szép angol vizsla jelent meg a szikla előtt, s mindjárt
                        utána egy szép, ismeretlen férfiú.</p>
                    <p>A meglepetés kölcsönös vala, s a hölgyek, midőn e magános helyen egyszerre az
                        idegent látták, nem bámulhattak inkább, mint ő e váratlan találkozáson.</p>
                    <p>- Nagyságodat is künn lepte a gonosz idő - mondá az idegen rövid szünet után.
                        - Remélem, e nap a kivételek közé tartozik. Nem eléggé nagyszerű a vidék,
                        hogy neki ily rögtön válto­zásokat megbocsáthatnánk.</p>
                    <p>Margit az idegennek külseje s egész magaviselete, de leginkább azáltal, mert
                        észrevevé, hogy az őt ismeri, megnyugtatva érezé magát; de nem titkolhatá el
                        a zavart, mellyel megszólítására néhány közönyös szavakkal felelt.</p>
                    <p>- Öltözetem nem olyas, minőben magamat nagyságtok házánál, mint szomszédokat,
                        bemutatni akartam; de szükség törvényt bont: engedje meg tehát, hogy azt itt
                        tegyem. Én Káldory Adorján vagyok. Ha nevemet nem ismeri is, valószínűleg
                        ismeri a sötét házat, mely a hegy túlsó oldalán fekszik, s hol három nap óta
                        letelepedtem. S most engedje meg, hogy szomszédi jogommal élve,
                        szolgálatomat mindjárt felajánljam.</p>
                    <p>Margit elfogultsága a fesztelen udvariasság előtt, mellyel az idegen szólt,
                        mindig inkább eltűnt. - Bármennyire köszönöm az ajánlatot - mondá -, félek,
                        a gróf nem segíthet jelen hely­ze­tünkben. A hidat, melyen át kellene
                        mennünk, elsodorta az árvíz. A patakon nem gázol­ha­tunk keresztül, s
                        egyedüli reményem az, hogy valaki cselédeink közül, kiket anyám kétség­kívül
                        utánunk küldött, erre jő, s általa megizenhetjük, hogy bajunk nem
                        történt.</p>
                    <p>- Ha nagyságod megengedi, más módot fogok ajánlani, mely által anyja az
                        örvendetes hírt hamarább s kedvesebb módon veheti. Ha nem csalódom - mert,
                        ámbár kétszer vadásztam itt, megvallom, kissé ismeretlen előttem a vidék -,
                        nem vagyunk távol malmomtól, hová kocsimat rendeltem. A malom mellett kőhíd
                        áll, melyet az árvíz bizonyosan nem rontott meg.</p>
                    <p>- S hogy ez ijedtségünkben nem jutott eszünkbe! - mondá Maris, kiben az öröm
                        legyőzé az elfogultságot, mellyel az idegen úrnak jelenléte eltölté.</p>
                    <p>- Így tehát, ha nagysád ily tapasztalatlan kalauzra bízza magát, fél óra
                        alatt anyjánál lehet.</p>
                    <p>Margit köszönettel fogadta az ajánlatot, s a jövő pillanatban az egész
                        társaság a malom felé indult.</p>
                    <p> </p>
                </div>
               <div type="chapter">
                    <head>11</head>
                    <p>A vész azalatt megszűnt. A nap alkony felé haladva áttört a fellegeken, s
                        csak a pataknak zúgása s a ragyogó cseppek, melyeket az eső a fák levelein s
                        minden fűszálon maga után hagyott, emlékeztettek még az elvonult
                        fergetegre.</p>
                    <p>A malom előtt, melynek kerekei még álltak, egy középtermetű sovány férfi áll,
                        kiben, ámbár ünnepi köntösén a lisztnek legkisebb nyoma sem látszik,
                        világoskék öltözetéről azonnal a molnárra ismerünk. Az ajtó melletti padon
                        divatszerű bérruhában a gróf kocsisa ül, látszólag rosszkedvűen, ámbár
                        gazdája, mint a padon álló palackból észrevehető, mindent elkövet, hogy
                        hatalmas vendégét jól mulattassa.</p>
                    <p>- A méltóságos úr kegyetlenül megázhatott - mondá a molnár, sovány arcának a
                        lehetőségig bánatos kifejezést adva. - Csak meg ne ártson neki.</p>
                    <p>- Neki? Árt is annak valami - válaszolt a kocsis rosszkedvűen. - Hát ha múlt
                        ősszel a vadászaton látta volna. November végéig voltunk ott. Csaknem mindig
                        esett, a sár térdig ért, nem győztük tisztítani a lovakat s szerszámot, más
                        ember kutyáját sem kergette volna ki a házból; de azért a vadászat minden
                        áldott nap folyt, s az urak egyre mondták, hogy jobb időt nem láttak
                        még.</p>
                    <p>- Soha életemben nem gondoltam volna.</p>
                    <p>- Nekik mindez csak mulatság. Sportnak hívják, s nem is beszélnek egyébről.
                        Az ember majd megvesz néha. Ha őszig itt maradunk, s a gróf a kopókat
                        elhozatja, csak akkor látnak kendtek még igazi mulatságot.</p>
                    <p>- Hát a méltóságos úr őszig itt marad? - kérdé a molnár kíváncsian. - Talán
                        önmaga fogja vezetni gazdaságát?</p>
                    <p>- Azzal az én uram nem sokat törődik. De úgy látszik, szereti a vidéket, s
                        valószínűleg tovább fog itt maradni, mint gondoltam. A kastélyban nagy
                        változások készülnek.</p>
                    <p>- A méltóságos úr bizonyosan elunja magát a magánosságban.</p>
                    <p>- Sőt éppen azért jött ide, hogy magánosságban legyen. Ez a fő baj; mert én,
                        azt jól tudom, elunom magamat. Bizonyos szerelmes dolog...</p>
                    <p>- Hát őméltósága meg akar házasodni?</p>
                    <p>- Ha azt akarná, bizonyosan nem jött volna ide - mondá a kocsis megvető
                        sajnálkozással. - Grófomnak a városban valami szerelmes összeköttetése
                        van.</p>
                    <p>- Csak nem más valakinek feleségével?</p>
                    <p>- Hát ki mással? - kérdé a kocsis nevetve. - Az egész dolog titok, nem tudja
                        senki, csak én meg Péter kocsis, ki őt néha szintén a bárónéhoz vitte,
                        azután komornyikunk és a báróné komornája; de nincs semmi kétség.</p>
                    <p>- Hát a bárónénak férje, a báró, nem vesz semmit észre? - kérdé a molnár, ki,
                        hogy együgyűnek ne tartassék, szintén nevetni kezdett - vagy talán észrevett
                        valamit, és a méltóságos úr azért ment el...</p>
                    <p>A kocsis éppen válaszolni akart, mikor a fák között egyszerre a grófot vevé
                        észre. - S ki az, kivel uram jő? - kérdé bámulva.</p>
                    <p>A molnár, ki Margitot első pillanatban maga sem ismeré meg, anélkül, hogy a
                        kérdésre felelne, a közelgők elébe sietett.</p>
                    <p>- Megint új história - dörmögött a kocsis fogai között, az istállóba menve. -
                        Majd lesz ismét dolga lovaimnak s magamnak is.</p>
                    <p>Margit át volt ázva, s a levegő a vész után annyira meghívesedett, hogy a
                        molnár ajánlatát, melyhez Káldory kérelme is hozzájárult, józanul nem
                        utasíthatta vissza, s a molnárnéval és leányával, kik a jövőket mély
                        bókokkal fogadták, a szobába ment, hogy ruhát váltson. A gróf Péter gazdával
                        a malom előtt maradt.</p>
                    <p>Péter gazda a felhőszakadásról beszélt, s a kárt akarta megmutatni, melyet az
                        a malom árká­ban okozott, s melynek helyreállítása neki ismét sok pénzébe s
                        fáradságába fog kerülni. Nagyo­kat sóhajtott a pusztítások fölött, melyeket
                        a vész vetéseiben okozott, s melyek a vidékben oly gyakoriak, hogy
                        haszonbérért - bármi csekélynek látszassák az - néha alig fizetheti le az
                        urasági pénztárba. Időről időre a molnárné kijött, s jelenté, hogy a
                        comtesse mindjárt készen lesz, s Vikta búzavirágszín ruhájában úgy néz ki,
                        mint valami angyal, egy­szersmind kávét ajánla és vajat, sültet, kenyeret,
                        bort, de Káldory szórakozott volt, s alig felelt mindezekre.</p>
                    <p>Végre Margit, teljesen igazolva a molnárné magasztalásait, Maristól s a
                        molnárleánytól követve, kijött. A kocsi előállt, s a gróf saját kezébe véve
                        a gyeplőket, indulandó volt, mihe­lyest a hölgyek fel fogtak ülni, midőn
                        Margit kéré őt, hogy még csak egy pillanatig várjon.</p>
                    <p>A malomhoz sebes léptekkel egy férfi közelített.</p>
                    <p>- Anyám küldte utánunk? - kérdé Margit. - Szegény anyám nagyon nyugtalan,
                        ugye?</p>
                    <p>A megszólított, midőn Margitot más ruhában és idegen kocsin látá, első
                        bámulatában alig tudott felelni; némi elfogultsággal mondá, hogy miután az
                        egész ház keresni ment, ő is eljött a tisztelendő úrral.</p>
                    <p>- Bizonyosan, mihelyt a vész kitört, jöttek utánunk - mondá Margit
                        nyugtalanul -, hisz maga András oly vizes, mintha vízből húzták volna
                        ki.</p>
                    <p>- Kissé belé is estem - szólt ez a legnagyobb zavarban. - Mikor a patakhoz
                        jöttem, kendőt láttam a túlsó parton a bokrok között. Azt gondoltam, hogy
                        nagyságodé. A hidat a víz elvitte, s mikor átjöttem...</p>
                    <p>- A patakon ment át?</p>
                    <p>- El is csúsztam, a víz is mélyebb volt, mint gondoltam. De a kendő itt van,
                        és csak hogy nem történt bajuk.</p>
                    <p>Az ifjú - mert András az vala, és sáros ruhája ellenére Káldorynak úgy
                        látszott, hogy a magyar földmívelő osztálynak soha nemesebb példányát nem
                        látta -, mint szavaiból látszott, mélyen meg vala indulva. Keze reszketett,
                        midőn a kendőt átnyújtá.</p>
                    <p>Maris elhalványodott. - Az istenért, András! hogy tehet ilyesmit - mondá és
                        szemeit könnyek töltötték el. - Hiszen csak az én kendőm volt.</p>
                    <p>A kocsi megindult, s minden további beszélgetésnek véget vetett. András egy
                        ideig mozdu­latlanul nézett a távozók után.</p>
                    <p>- Hallod-e, öcsém - mondá végre a molnár nevetve -, ennél okosabb dolgot is
                        tehetnél, mint hogy egy haszontalan kendő után a megáradt patakon átmégy.
                        Több kárt tettél ruhádban, mint az egész kendő ér; apád akár egy tucatot
                        vehetne neki a vásáron.</p>
                    <p>- Azt apám nem érti - szólt Vikta gúnyosan. - Pipiszőr kendőt eleget vehetni
                        a vásáron, de azt Maris nem hordozta fején. Ily kendő egészen másképp néz
                        ki, különösen szépnek látszik; az ember azt hiszi, hogy a comtesse-é.</p>
                    <p>A molnárné hahotára fakadt. András nem titkolhatá el zavarát, s látszólag
                        elkedvetlenedett.</p>
                    <p>- Fel se vedd - mondá a molnár jókedvűen -, az a fehércseléd mindig
                        ingerkedik. Lám, Vikta haragszik, hogy nem az ő kendőjeért mentél át a
                        patakon. Nézd csak, hogy pirul.</p>
                    <p>- Nem pirulok én; miattam András akárkinek kendője után mehet, akár a vízbe
                        fúlhat, ha tetszik.</p>
                    <p>- Tudjuk, tudjuk - szólt a molnár nevetve. - Gyere be a szobába, András.
                        Feleségem kávét készített és pulykát sütött a grófnak. Neki nem kellett,
                        megesszük mi, hogy legalább kárba ne vesszen. Furcsa ember ez a gróf - tevé
                        hozzá fejét csóválva. - Esőben sétálni megy, és se kávét, se bort, se
                        pecsenyét nem eszik. Egészen ellenkezője tiszttartójának; az ember azt sem
                        tudja, hogy bánjék vele.</p>
                    <p>András e barátságos meghívás által nem tartóztatá magát vissza, és sürgetős
                        dologgal mentegetődzve, kevéssel azután szintén elsietett.</p>
                    <p>A molnár rosszkedvűen ment be házába. - Most Andrást megharagítottad - szólt
                        bosszúsan. - A fiú úgyis alig jön a házhoz, ostoba ingerkedéseid által még
                        egészen elidegeníted.</p>
                    <p>- Bánom is én - szólt Vikta -, reménylem, nem szorultunk reá. Ha neki Maris
                        tetszik, sok szerencsét hozzá, nekem úgysem kell.</p>
                    <p>- Az mind csak ostoba beszéd - mondá a molnár - az öreg Feketének csak nem
                        ment el az esze, hogy ezt megengedje; Galambosné, bárhogy szeretik a háznál,
                        végre is csak cseléd, s Marisnak nincs száz forintja. Csak minap szóltam az
                        öreggel, s ő is azt mondta: szeretné, ha András téged venne el; de ha így
                        bánsz vele, nem lesz belőle semmi. Nemcsak Maris és te vagytok a világon.
                        Andris akárhányat talál magának; ha kell, minden ujjára kettőt is.</p>
                    <p>- Annál jobb neki - én bizony nem járok utána. Már mondtam, nekem nem
                        kell.</p>
                    <p>- De nekem kell - kiáltott a molnár mindig indulatosabban -, nekem kell, és
                        akkor neked is kell. Lássa az ember. Az öreg Feketének háromszáz hold földje
                        van egy tagban, mondom, háromszáz hold földje, s annyi pénze, hogy ha
                        akarja, még egyszer annyit vehet magának. S neked nem kell, s hát ugyan mi
                        kell neked?</p>
                    <p>- Andris, akármennyi pénze legyen, azért mégis csak paraszt marad.</p>
                    <p>- No majd adok én neked - kiáltott apja, s a beszélgetés valószínűleg
                        kellemetlenebb fordu­latot vesz, ha a molnárné, ki ezt előre gyanítá, a sült
                        pulykával éppen jókor nem lép a szobába, s férje kezeinek más
                        foglalatosságot nem nyújt, mint melyhez éppen készült.</p>
                    <p> </p>
                </div>
               <div type="chapter">
                    <head>12</head>
                    <p>Káldory csak néhány pillanatig mulatott Vérthalmon. Mihelyt Margitot anyjának
                        karjai között látá, még mielőtt ez egész háláját kifejezhette volna, azon
                        ígérettel vett búcsút, hogy másnap eljő. Margit a határtalan örömtől,
                        mellyel anyja részéről fogadtatott, mélyen meg vala hatva. E meghatás
                        okozta-e vagy más érzések, melyeknek természetéről még magának sem adhatott
                        volna számot, de Margit ez este szelídebb, hallgatóbb vala, mint máskor, s
                        még az öreg plébános szemrehányásait is nyugodtan tűrte el. Az öregúr, ki,
                        heves emberek szokása szerint, a dolgokról - legalább első pillanatban -
                        eredményeik szerint ítélt, vádjaiban igazságtalan vala. Miután Margit a
                        vészt s annak következéseit előre nem láthatá, egész bűne tulajdonképp csak
                        abban állt, hogy Marissal nagyobb sétát tett, mire őt a plébános máskor maga
                        is buzdítá - de ámbár ezt érezé, ellentmondás nélkül hallgatá az
                        igazságtalan vádakat, míg az öregúr, midőn ott, ahol várta, ellentmondásra
                        nem talált, önmagát kezdé cáfolgatni, s végre mindent az időre tolt, mely
                        néhány év óta egészen kijött sodrából, s oly rögtön változik, oly váratlanul
                        fordul, mintha a következetlenséget az emberektől tanulta volna meg.</p>
                    <p>Margit mindebben ma csak azon szeretetnek bizonyságát látá, melyen máskor
                        kétkedett, s határtalanul boldognak érezé magát. Rendkívül meg vala indulva,
                        de nem mondhatta ki érzelmeit, csak hallgatva szorítá néha anyja kezét, s ha
                        ez újra kitörő örömében őt ismét karjai közé szorítá, szemei könnyekbe
                        lábadtak. Maga sem tudta, miért sírhatnék.</p>
                    <p>A máskor oly eleven hölgy egészen megváltozottnak látszott, s anyja, ki ezt
                        észrevéve, de csak a rendkívüli felgerjedésnek és fáradságnak tulajdonítá,
                        melyen leánya ezen nap általment, őt korábban aludni küldé.</p>
                    <p>Margit, mihelyt szobájába ért, elküldé komornáját, s maga maradt. Jobban fel
                        vala gerjedve, semhogy aludhatnék, s párszor fel s alá járván szobájában,
                        végre leült, s hogy magát meg­nyugtassa, olvasni kezdett. Még ma reggel a
                        legnagyobb érdekkel olvasta e könyvet, alig bírt megválni lapjaitól, s most
                        az egész történet oly valószínűtlennek, előadása oly hidegnek,
                        mester­kéltnek látszott. Türelmetlenül tette le a könyvet, s naplóját
                        nyitotta fel, melybe érzéseit, ábrándjait szokta feljegyezni. Elolvasta az
                        utolsó lapokat; csak tegnapról valók voltak, s alig foghatta meg, miként
                        írhatta valaha. Miként lehet az, hogy anyja ellen panasz­kodott, hogy
                        elégedetlennek érezé magát, hogy innen elkívánkozott, ő, kit anyja annyira
                        szeret, ki oly boldognak érzi magát, s ki Vérthalmot nem cserélné fel a
                        világ semmi helyével. - Ahová nézett: a virágok, melyek íróasztalán álltak,
                        a falon a képek, minden bútor megmaradt régi helyén; s mégis, mintha a
                        virágok szebben nyílnának, minden kép nyájasabban mosolygana. Mi történt
                        vele? Álmodott-e elébb, s csak most ébred fel az életre, vagy most álmodik?
                        Margit nem érté önmagát; - szívét ismeretlen érzések tölték el.</p>
                    <p>Felnyitotta ablakát, s kinézett. A kertet homály takarta, csak a fák sudarai
                        látszottak, sötét körrajzaikkal elválva a csillagos égtől. - Nyugodtabbnak
                        érzé magát. A hűs éji levegő jólesett lángoló arcának; az illat, mely nem
                        látott virágágyaktól hozzá felszállt, s a csalogányok felváltott éneke
                        lecsendesíté felgerjedését. Csak elérzékenyülve s boldogabbnak érezé magát,
                        mint máskor; és miért? Nincs-e meggyőződve most anyja szeretetéről, melyen
                        eddig kételkedett? Nem látta-e gyermeksége barátnéját boldogan? Miként ne
                        örülne, ő, ki anyját annyira szereti, ki csak mától fogva ismeri
                        szeretetének egész hatalmát? Margit el akarta hitetni magával, hogy
                        boldogságát csak ez okozta. De honnan van, hogy ha a boldog pillanatra
                        emlékezik, melyben őt anyja örömkönnyekkel karjai közé szorítá, mindig az
                        idegen férfiúnak képe támad fel képzeletében? Honnan van, hogy barátnéjának
                        boldogságára nem gondolhat anélkül, hogy Káldory eszébe ne jutna? Először
                        látta ma, s mégis minden gondolat, minden ábránd hozzá vezeti vissza. Mintha
                        a múltnak minden fonalai azon pontban futnának össze, mintha az egész jövő
                        csak azon pillanatból folyna ki, melyben őt először látá! Hát szeretné-e őt?
                        Margit megijedt e gondolattól.</p>
                    <p>Miként történhetnék az, hogy a férfi, ki neki néhány óra előtt egészen idegen
                        vala, kivel csak véletlenül találkozott, kit alig ismer, szívében egyszerre
                        ily érzést gerjeszthetne? És mégis, nevezheti-e véletlennek, mi talán csak
                        egy magasabb végzet nyilatkozata volt? Nem ismeri-e őt jobban e kevés óra
                        után, mint másokat, kiket évekig látott? Csak közönyös dolgokról szóltak
                        egymással; s mégis mi nevezetesnek látszott minden, mit tőle hallott, mi jól
                        emlékezik egyes szavaira, mintha azt, mit az ő ajkai mondtak el, nem is
                        lehetne felejteni! Ó, ő szeret, s e gondolat, melytől eleinte megijedt, mely
                        ellen küzdött, végre mondhatlan gyönyörrel tölté el lelkét.</p>
                    <p>Csaknem sajnálkozással gondolt vissza a múltra. Egész léte, melyet mások oly
                        irigyletre méltónak gondoltak, mi üresnek, érzései s gondolatai mi
                        szegényeknek látszottak. Elébb mennyi nyugtalanság, mennyi bizonytalan vágy,
                        mennyi kétely gyötörte lelkét. Most minden eltűnt; megelégedettnek,
                        boldognak érzi magát. Az egész élet oly világosan, oly bájolón fekszik
                        előtte, mintha az ő számára keserv vagy csalódás nem is lehetne többé a
                        világon.</p>
                    <p>S miért is féljen csalódásoktól? hisz az, mi egész valóját üdvvel tölti el,
                        nem egy bizonyos remény; a boldogság, melyet a jövőtől vár, nem szabott
                        alakban tűnik fel előtte; e szerelem neki nem egy ígéret, melynek csak még
                        teljesülni kell; mintha sötét égen a nap ragyogó sugarai törnek át, látva az
                        eláradó fényt s érezve a meleget, nem kérdezi senki, mily virágok nyílnak,
                        mennyi gyümölcs fog megérni általuk: ilyen vala e szerelem neki. Neki nem
                        kelle egyéb, ő nem kért, nem óhajtott más üdvöt a jövőtől, mint azt, mely
                        szívét e pillanatban tölté; s vajon ezt ki vehetné el tőle?</p>
                    <p>Óra óra után múlt, de álom nem jött Margit pilláira; s már szürkülni kezdett,
                        midőn nem annyira, mert szükséget érezé, mint inkább azért, hogy komornája
                        őt felöltözve ne találja, lefeküdt. A testi és lelki fáradság, melyen aznap
                        keresztülment, végre meghozta nyugalmát; álomba szenderült.</p>
                    <p>A nap már magasan állt a láthatáron, midőn anyja reggel a szobába jött, hogy
                        elkésett leányát a kertbe hívja. Margit még mindig szunnyadott. Álmai szépek
                        lehettek, ajkait boldog mosoly lebegte körül. Ó, vajha e nyájas álmak s a
                        még boldogabb gondolatok, melyekkel Margit anyjának karjai között
                        felébredett, teljesülnének!</p>
                    <p> </p>
                </div>
               <div type="chapter">
                    <head>13</head>
                    <p>Káldory rég nem aludt jobban, mint ez éjjel. - Mindjárt másnap, teljesítve
                        ígéretét, átment Vérthalomra; s azóta többször meglátogatta
                        szomszédjait.</p>
                    <p>Azok közé tartozott ő, kik bármennyire akarják elhitetni még magokkal is,
                        hogy magány után vágyódnak, a társaságot nem nélkülözhetik egészen; s új
                        ismerősei éppen olyanok voltak, kik között jól találta magát. A grófné
                        kellemesen társalgott; Margit annyi érdekkel hallgatott, s annyi szellemmel
                        vegyült néha a beszélgetésbe; maga az öreg plébános oly váratlan
                        fordu­latokban és költői képekkel adta elő legprózaibb józanságát, hogy
                        Káldory körükben, hová első ízben oly regényes körülmények között lépett,
                        napról napra otthonosabbnak érzé magát.</p>
                    <p>De miután korunkban, vagy legalább korunk regényeiben az a hős, ki
                        megházasodik, vagy kiről legalább e szándékot feltehetni, s így Káldory mint
                        nőtlen, olvasóimat valószínűleg más személyeimnél inkább érdekli: ideje,
                        hogy vele közelebbről megismerkedjenek.</p>
                    <p>Személyes leírással kellene kezdenem. A regényíróknak nagy része elsajátítá a
                        rendőrségnek eljárását, s midőn személyeit útnak bocsátja, a közönség javára
                        személyes leírással látja el őket, mely mindazt, minek rendes útlevélben nem
                        szabad elmaradni, pontosan magában foglalja. E szokás, úgy látszik, igen
                        célszerű. Jó, ha tudja az olvasó, kivel lesz dolga; s miután értesíttetett,
                        hogy hősének termete középszerű, szeme kék, haja barna, orra és szája
                        szabályos, annak valószínű jövőjét, mely regényekben - mint az életben -
                        sokszor külsőségektől függ, előre sejdítheti. S vannak ezen leírásokban
                        ezeknél még fontosabb pontok is, például az a megjegyzés, hogy az illető
                        nőtelen, földbirtokos vagy kapitalista, miáltal a személy azonnal kedvezőbb
                        színben tűnik fel. De egyes esetek kivételével, hol a leírandó személy
                        valami szembetűnő jellel bír, kétlem, hogy ily leírások által a leírt
                        személy megismerhetővé válik. Az egész - regényekben legalább - csak forma
                        dolga, melytől magamat felmenteni nem akarom, de melynek talán eleget
                        teszek, ha elmondom, hogy Káldory Adorján éppen huszonnyolcadik évét
                        töltötte be, hogy termete a középnél valamivel magasabb, hogy mindenki által
                        szép férfiúnak tartatik és oly szemekkel bír, melyeknek inkább tekintetére,
                        mint színére emlé­kezünk. A körrajznak betöltését szép olvasónőimre bízom,
                        kiknek kedvéért még a hajnak színét sem említem, nehogy azáltal, ha barnának
                        vagy szőkének mondom, megzavarjam azon képet, melyet tapasztalásaikból
                        merítve, regényhősökről magoknak alkottak.</p>
                    <p>Káldoryt a természetnek ezen kedvezései már magokban véve irigylésre méltó
                        emberré tették volna, s mégis szépsége azon javak között, melyekért őt a
                        világ boldognak mondá, talán még a legcsekélyebb.</p>
                    <p>Nagy családnak utolsó ivadéka; dús vagyonnal, melyet kora gyermekségében
                        vesztett szüleitől örökölt; úgy látszik, mintha a sors, midőn őt földi
                        javakkal elhalmozá, még azon fájdalomtól is meg akarta volna kímélni, melyet
                        szüleinek halála, ha az később történik, okozhatott volna neki. Jó
                        egészséggel, szép észbeli tehetségekkel, melyek nevelés által csak annyira
                        míveltettek ki, hogy őt szellemi élvezetre képessé tegyék, a sors Káldoryt
                        gazdagon ajándékozta meg; s ha volt panaszra oka, ez legföllebb az lehetett,
                        hogy mindent, mi után másoknak küzdenie kell, neki fáradság nélkül előre
                        megada a végzet.</p>
                    <p>S e panasz nem lenne annyira képtelen és igazságtalan, mint talán első
                        tekintetre látszik.</p>
                    <p>Isten olyasnak alkotá az emberi szívet, hogy az állandó megelégedését ne az
                        élvezetben, hanem csak a törekvésben találja. Nem egyedül mindennapi
                        kenyerét, de a szerencsét is csak homloka izzadságában keresheti az ember.
                        Mint a felhők, melyeknek csudálatos formáin s a nap sugáraiban ragyogó
                        szélein gyönyörködünk: ilyen többnyire minden, mi után vágyódunk; szép, de
                        csak a távolban. Nem amit ád, de az, amit ígér, teszi gazdaggá az életet; s
                        vajon bámulhatjuk-e, ha az, ki az életbe lépve, már mindennek, miért mások
                        törekszenek, birtokában látja magát, éppoly kevéssé elégszik meg
                        helyzetével, mint például a játékos nem elégednék meg, ha neki, midőn az
                        asztalhoz lép, az egész nyereséget, melyre számolhatna, átadnák, de azon
                        feltétel alatt, hogy a játékban részt ne vegyen. Egy percig ő is örülne
                        birtokának: de nem fogna-e később irigy szemekkel nézni társaira, kik azt,
                        mi neki egyszerre jutott, remény s félelem között, mintegy erőszakkal
                        ragadják ki végzetöktől?</p>
                    <p>Sokszor szólunk Tantalus kínjairól. A költészet kétezer év óta számtalanszor
                        használta az elkárhozott hérosznak nevét, ki bőségtől környezve hasztalan
                        nyújtja kezét a gyümölcsök után, melyek előtte visszavonulnak, hasztalan
                        hajlik le a folyóhoz, mely szomjas ajkai előtt elapad. De van egy kín,
                        melyet a régiek Tartarusokból kifelejtettek, s mely ennél nem sokkal kisebb,
                        s ez azé, kinek minden kívánatai küzdés nélkül teljesülnek, míg végre
                        mindent bírva, mi után vágyódhatott, lelke tehetetlenné válni kíván.</p>
                    <p>Midőn Káldory, huszonegy éves korában teljeskorúnak nyilatkoztatva, vagyonát
                        átvevé, egy ideig szerencsésnek érzé magát. Az előzékenység, sőt tisztelet,
                        mellyel mindenütt fogadtatott, a fontosság, melyet szavainak
                        tulajdonítottak, a hízelgés, amelyre a gazdag mai nap, még fiatalemberek
                        között is, számolhat, jólesett neki. Ifjúkorunkban az öntudat, hogy lovaink
                        a legjobbak, lakásunk bútorzata a legdivatszerűbb, hogy legjobb táncosnak s
                        vívónak tartatunk, a dicsőségnek ezen szurrogátumai, melyeket az úgynevezett
                        nagyvilág híveinek osztogat, a szívnek talán több gyönyört adnak, mint
                        később maga a dicsőség; de hogy e szerencse állandó legyen, kettő
                        kívántatik. Hogy a vagyon elég nagy legyen, s képzelt vágyainknak, melyek
                        tapasztalás szerint minden évvel költségesbekké válnak, mindig megfeleljen;
                        az ész pedig eléggé középszerű, de azon fényes apróságokban, melyekből a
                        nagyvilág örömei és köte­lességei állnak, a gondolkozásnak mindig új
                        élvezetet találjon; s e kettő közül az utóbbi hősünkben hiányzott.</p>
                    <p>Káldory mindamellett, hogy gyermekkorában lángésznek tartatott, s többnyire
                        két s ezek között egy francia nevelője volt: jeles észbeli tehetségekkel
                        bírt, melyeket még annyi költ­séggel és fáradsággal, mennyit nagynénje a
                        nevelésre fordított, sem lehetett egészen meg­semmisíteni. A tantárgyak és
                        mesterek sokasága, mely középszerű elméket elbutít, őt - mi e nevelési
                        rendszernek közönséges hatása, ha az kitűnőbb gyermekekre alkalmaztatik -
                        csak felületessé tevé; s habár a szórakozások, melyek között első ifjúsága
                        eltelt, nem engedék, hogy az élet komoly feladását belássa, természetes
                        hajlamai nemesebbek, kedélye férfiasabb volt, semhogy egy teremhős
                        kötelességeiben méltó feladatát találná.</p>
                    <p>Mulatott, de tudta, hogy amit tesz, nem egyéb mulatságnál, és az élvezet,
                        melyet talált, nem elégítheté ki vágyait.</p>
                    <p>Más viszonyok között ezen elégedetlenség egész jövőjének új irányt adhatott
                        volna. Ha olyanokat lát maga körül, kik nálánál magasabban állnak, s kiknek
                        helyzetéhez csak fáradva emelkedhetik fel, ha jövője saját törekvéseitől
                        függ: kétségkívül a küzdők sorába áll ő is. Érzé erejét, s meg vala győződve
                        tehetségeiről. De vajon nincs-e nagy neve, kiterjedt birtoka; nem foglalta-e
                        el, mihelyt a társaságba lépett, már az első helyek egyikét, miért fáradjon
                        ő, ki a körben, melyben élni kell, már alig emelkedhetik? Így alig töltött
                        egy évet a világban, midőn puszta élvezet által ki nem elégítve, s nem
                        találva semmit, mi törekvéseire érdemes lenne, unni kezdé magát.</p>
                    <p>Ez kétségkívül bizonyos lelki szegénységnek a jele. Gazdagabb
                        képzelőtehetséggel a dicsőség, gazdagabb szívvel a szerelem magasabb
                        élvezeteket nyújtott volna lelkének; de hiába, Káldory minden gazdagsága
                        mellett e tekintetben szegény vala. Nem vágyott dicsőség után, nem szeretett
                        senkit annyira, hogy miatta magáról megfeledkezhetnék; s ezen, körülményei s
                        főképp nevelése mellett, alig csodálkozhatunk.</p>
                    <p>Adorján, mint mondtuk, jókor elvesztette szüleit. Haláluk után neveléséről
                        nagynénje, Káldory Erzsébet gondoskodott, ki őt házához fogadva, második
                        anyjává lett; s ámbár idősb hajadonok egyes gyengeségeivel mindazon
                        szeretetreméltó tulajdonokat egyesíté is, melyeket ez annyira ócsárlott s
                        félreismert hölgyeknél néha találunk: e nő arra, hogy fiúnak nevelését
                        vezesse, bizonyosan nem vala alkalmatos.</p>
                    <p>Soha anya nem tett többet gyermekeért, s még szárazdajkájától sem kívánt
                        annyit, mennyit Erzsébet tett unokaöccseért. Minden baj s fáradság, melyet a
                        kisfiú okozott, minden aggo­dalom, melyre alkalmat adott, még kedvesebbé
                        tevé őt szemei előtt; nemcsak mert a gyarló emberi természet úgy hozza
                        magával, hogy néha az is jólesik, ha kissé panaszkod­hatunk, hanem mert e
                        jámbor lélek, mi asszonyoknál nem éppen ritkaság, annál inkább nőni érezé
                        ragaszkodását, mennél többet tehetett valakiért; s nem volt senki boldogabb,
                        mint ő, ha a fiú jelentéktelen köhögésében ürügyet talált, hogy az éjet a
                        kis Adorján ágya mellett tölthesse.</p>
                    <p>Nem volt gyermek az országban, kiről jobban gondoskodtak, kinek oktatására
                        többet költöttek, s kinek minden kívánatait, sőt szeszélyeit annyira
                        teljesítették volna, mi természe­tesebb, mint hogy ezen erkölcsi
                        elkényeztetés, mely a testi elkényeztetésnél mindig káro­sabban hat, a
                        gyermek jellemének kifejlődésére is káros befolyást gyakorlott; s hogy
                        Adorján, kiről nagynénje büszkén hirdeté, hogy soha kevésbé akaratos
                        gyermeket nem látott, ifjúvá nőtt anélkül, hogy saját kívánatait másoknak
                        alárendelni tanulta volna.</p>
                    <p>Adorján a háznak korlátlan uralkodója vala, s mint olyan szólt, cselekedett s
                        még szeretett is; azaz tűrte, hogy szerettessék, s viszonozta ez érzést
                        legalább nagynénje irányában, de mindig azon öntudattal, hogy ragaszkodást
                        mutatva, őt boldoggá teszi; s az, mit az életben tapasztalt, még inkább
                        megerősíté benne e felsőbbségnek érzetét s az önzést, melyre úgyszólván
                        neveltetett. Ha nem vetette is meg az embereket, legalább nem is tisztelte
                        őket, annyira meg­szokta magasztalásaikat, hogy végre ítéletök iránt
                        közönyössé vált, mi mindig szomorú, de kettősen ifjúkorunkban, mikor az
                        emberek ítélete: szenvedélyeink egyik legerősebb fékét és örömeink egyik
                        leggazdagabb forrását képezi. Bámulhatjuk-e, ha Adorján minden tekintetben
                        oly fényes helyzete által nem érzé magát kielégítve?</p>
                    <p>Érzé magában, hogy valami jobbra született; de habár nevelésénél s vagyonánál
                        fogva csak tőle függött, hogy méltóbb pályára lépjen: nem határozhatá el
                        magát; részint mert egész életében erőfeszítéshez nem szokva, a fáradságot
                        kerülte, és az alárendelt szerepet, melyet, ha közügyekre veti magát,
                        kezdetben viselnie kell, restellé; részint, mert ezen pályára semmi hivatást
                        nem érzett magában, mi szintén csak nevelésének vala tulajdonítható.</p>
                    <p>Bármi csekély azon pozitív hatás, melyet a nevelés gyakorol ránk, negatív
                        befolyása roppant - s ha a legkövetkezetesebb bánásmód által a gyermeknek
                        egy bizonyos irányt nem adhatunk is, azoknak befolyása, kikkel a gyermek él,
                        csaknem mindig elégséges arra, hogy őt egy bizonyos iránytól eltérítse. Mint
                        a fa, melyre a szomszéd fák egy oldalról árnyékot vetnek, ámbár ez árnyékon
                        kívül növését semmi sem akadályoztatja, ezen oldalon mégsem terjeszti
                        szabadon ágait: úgy a leggyengébb, de szünetlen befolyások sokszor
                        elegendők, hogy legszebb tehet­ségeink kifejlődését akadályozzák. Ez történt
                        Adorjánnal is. Sokszor látjuk, hogy oly asszonyok, kik saját családjuk és
                        társasági körük irányában minden áldozatra készek, oly viszonyokra nézve,
                        melyek e körön túl fekszenek, csaknem megfoghatlan önzést mutatnak. Ilyen
                        vala Erzsébet is. A jámbor lélek, ki magát azokért, kiket szeretett, minden
                        pillanatban feláldozta volna, s ki egészen természetesnek találná, ha a
                        Káldory család javáért az egész világ harcra kél: nem képzelhetett semmit,
                        mi arra érdemes lenne, hogy érte azok, kiket ő szeretett, magokat
                        feláldozzák. Soha szeretőbb szív az övénél nem létezett. De a közügyek, a
                        haza, az emberiség saját körén kívül feküdtek, s e nézetei annál több
                        befolyást gyakoroltak növendékére, minél kevesebbet tett, hogy azokat reá
                        erőltesse. Ha másképp cselekszik, az ellenhatás talán felébresztheté ezen
                        érzelmeket, de így a megszokás megtette hatását, s Adorján mindezek iránt
                        csaknem éppoly közönyössé vált, mint nagynénje; s így történt, hogy nem
                        elégedve meg jelen helyzetével, mégsem vágyódott más után; hisz a kör,
                        melyben fáradozásainak méltóbb tárgyait találhatá, neki már előre nem
                        látszott érdemesnek, hogy érte kényelmét feláldozza.</p>
                    <p>Így élt néhány évig a hazában, s így utazta be Európának nagy részét, csak
                        szórakozást keresve a külföldön, mint a hazában; s így tért vissza talán
                        gazdagabb tapasztalásokban, de szegényebb örömökben, még több
                        előzékenységgel fogadva, még inkább bámultatva társasági körökben, de még
                        kevesebbet adva e magasztalásokra, melyeket mindinkább megvetett.</p>
                    <p>A regényirodalom, mely korunkban csaknem azon hatást gyakorolja, mint egykor
                        Plutarch életrajzai, különös ideálokat állított fel. A világfájdalom
                        helyett, melyet Goethe <hi rend="italic">Werther</hi>ében és <hi
                            rend="italic">Faust</hi>jában, Byron minden munkáiban dicsőített, s
                        melynek alapját azon nemesebb érzések s magasabb vágyak képezik, mik az
                        életben kielégítést nem találnak, most az életuntság állíttatott fel
                        eszménykép gyanánt. A kétely, melynek gyötrelmei mindennemű költészetnek
                        annyi ideig tárgyul szolgáltak, elavult, s a tagadáshoz jutottunk. Ki a
                        világot megveti, nagy szívnek, ki minden nemesebb érzést tagad, mély elmének
                        tartatik; s hogy érdekes költői egye­diségnek mondassunk, nem szükséges
                        egyéb, mint hogy semmi iránt érdeket nem mutatva, hangzatos frázisokban a
                        legprózaibb életnézetet hirdessük. Magam ismertem embereket, kikben a
                        mélység tulajdonaiból csak az üresség volt meg, s kik halványságuk és a
                        félig keserű, félig gúnyos mosoly által, melyre ajkaikat taníták, csaknem
                        lángész hírére jutottak.</p>
                    <p>Káldoryban mindez megvolt; s természetes, ha az oly érdekes gróf, ki
                        egyszersmind a város egyik legszebb férfiának tartatott, mindazon
                        asszonyoknak bálványa lett, kiket vagy senki, vagy legalább férjök nem
                        értett, s kiknek egyedüli kívánatjok az vala, hogy életökben csak egyszer
                        értessenek meg. A nagyvilágban, hol az asszonyok, egy elmés franciának
                        megjegyzése szerint, a fül által szeretnek belé a férfiakba, s pedig nem
                        annyira amiatt, mit tőlök magoktól, mint amiatt, mit felölök hallanak,
                        Adorján nem maradhatott észrevétlenül. Sokat beszéltek kalandjairól,
                        melyekben - mint oly embernél, kinek érdemei közé tartozott, hogy szíve
                        nincs, feltehetni - szívének ugyan része nem volt, de melyek rövidek lévén,
                        s katasztrófa nélkül bomolván szét, őt még érdekesebbé tevék.</p>
                    <p>Egy idő óta azonban úgy látszott, mintha a viszony, melyben báró Dárdaynéhoz
                        állt, komolyabb természetűvé válnék. E nő a város egyik legszebb s
                        legünnepeltebb hölgyei közé tartozott, s ámbár férje a hatvanat régen
                        meghaladta, mindeddig soha megszólásra alkalmat nem adott. Tudta mindenki,
                        hogy nem szeretetből, hanem csak háladatosságból ment férjéhez, ki őt
                        nevelte, s ki egész családjának jótevője volt; de még az asszonyok is, ha
                        róla beszéltek, csak szegény Dárdaynénak nevezték őt, értve ezalatt oly nőt,
                        kinek örömeiről a sors rosszul gondoskodott, s ki e bajon maga segíteni nem
                        tud. Mióta Káldory, talán éppen azáltal ingerelve, mert e nő iránta semmi
                        előzékenységet nem mutatott, őt tünteté ki mások fölött: a közvélemény
                        megváltozott; s nem múlt el félév, hogy az elismert udvarló, mindenkinek
                        meggyőződése szerint, meghallgatott kedvesnek tartatott.</p>
                    <p>Itt a közvélemény valószínűleg megelőzte a történteket. Tudja mindenki, hogy
                        a nők szere­tetre­méltó neme, még mielőtt az asztalírás nagy mestersége
                        feltaláltatott, bizonyos tárgyak- s viszonyokra nézve valóságos jósoló
                        tehetséggel bírt; és Dárdayné később szerelmének oly világos jeleit adá,
                        melyek a kétkedőket is meggyőzték, s a világot arra bírták, hogy a “szegény”
                        melléknevet nejéről az öreg Dárdayra szállítsa át.</p>
                    <p>Ki mindig rossz úton jár, néha emelt fővel s épen ér a pálya végéig; míg az,
                        ki folyvást a jó ösvényen maradt, egyszer félrelépve, kificamítja lábát, s
                        örökre nyomorék maradhat. Ez történt Dárdaynéval is. Talán mert az erkölcsi
                        szigor, mellyel a női világ olyanokról ítél, kiknek magokviselete eddig
                        másoknak hallgató szemrehányás volt, s mellyel most mindenki ellene fordult,
                        elkeseríté szívét; talán, mert csakugyan a szerelem ellenállhatlan hatalma
                        ragadta el: de bizonyos, hogy Dárdayné magaviselete által igazolá a
                        közvéleményt; s mintha e viszonyra, melyet mindenki rosszallt, büszke lenne,
                        maga is mindent elkövetett, hogy az senki előtt titokban ne maradhasson.</p>
                    <p>A legkellemetlenebb helyzetek közé tartozik, ha az, ki asszonyhoz közelítve
                        csak időtöltést vagy hiúságának kielégítését, egyszóval azt kereste, mit a
                        világban közönségesen szerelemnek neveznek: egyszerre látja, hogy azon
                        csendes érzemények helyett, melyeknek viszonzását kívánta, valóságos
                        szenvedélyt talált. Ki esőért könyörgött, és záport nyert, nem érezheti
                        kellemetlenebbül meglepetve magát Káldorynál, midőn észrevéve, hogy
                        esdeklései nagyon is meghallgattattak. A szenvedély mindig követelő, és
                        Dárdayné, ki szerelmének férje bol­dogságát, háza csendjét, sőt jó nevét
                        feláldozta, azt kívánta kedvesétől, hogy legalább idejét áldozza kizárólag
                        neki, hogy csak vele foglalkozzék, csak benne éljen, csak általa érezze
                        boldognak magát. Káldory nemsokára türelmetlenül viselte szerencséjének
                        terhét, melyet tőle mások irigylettek.</p>
                    <p>Eleinte a gondolat, hogy Dárdayné, ki után eddig annyian hasztalan
                        sóvárgottak, őt szereti, jólesett hiúságának. A nők enyelgése, a finom
                        célzások, mikre viszonya alkalmat adott, nem voltak kellemetlenek; de végre
                        unni kezdé, és bosszankodott ezen is, annyival inkább, mert neki úgy
                        látszott, hogy gúny tárgyává vált, s mert helyzetét maga is nevetségesnek
                        kezdé tartani. - Ő, ki eddig szabadságát tartá fő javának, és megvető
                        sajnálkozással szólt azokról, kik függetlenségöket a családi élet örömeiért
                        feláldozták, most egészen hasonló helyzetben látá magát, csak azon
                        különbséggel, hogy nem saját határozata, hanem a viszonyok és tulajdonképp
                        egy asszony követelései által jutott belé.</p>
                    <p>Szakítani nem lévén alkalom, elhatározá, hogy egy időre távozik. Jószágainak
                        rendezése ürügyül szolgált; s Dárdayné nem ellenezte feltételét, talán
                        azért, mert minden, mi kedvesének érdekeit előmozdíthatá, előtte is
                        fontosnak látszott; talán, mert míg Káldory azzal vigasztalá magát, hogy egy
                        kis idő s távolság ily viszonyok felbontására néha csodákat tesz, ő az
                        ellenkezőt reménylé.</p>
                    <p>Adorján könnyült szívvel hagyta el a fővárost. Mióta viszonya tartott, nem
                        érzé magát soha jobban, mint Káldorfalván. Neki úgy látszott, mintha nehéz
                        láncoktól szabadulva, csak mióta az Ormosyakkal megismerkedett, nyerte volna
                        vissza ismét tehetségeit. Míg Dárdayné arra számolt, hogy a távozót vágyai
                        nemsokára ismét visszahozzák karjai közé, addig Káldory ürügyekről
                        gondolkozott, hogy távollétét meghosszabbíthassa, s legkellemetlenebb
                        pillanatai azok voltak, melyekben a városból jött levelek által viszonyára
                        emlékeztetett.</p>
                    <p>El volt határozva, hogy szakítani fog, és sokkal önzőbb, mint hogy arról, mit
                        saját nyugalmára szükségesnek tartott, lemondjon azért, mert másnak
                        fájdalmat okoz; csak az illedelem, mely éppen azokat korlátolja leginkább,
                        kiket a szív nem akadályoz semmiben, tartóztatta őt még vissza, s minden
                        hír, mely hozzá a városból jött, még inkább meggyőzé őt megszabadulásának
                        nehézségeiről.</p>
                    <p>Éppen ma kapott levelet nagynénjétől, mely, mint csaknem minden levelei,
                        Dárdaynéról szólt, s Káldoryt elkedvetleníté. A levél asztalán fekszik, ő
                        maga rosszkedvűen jár fel s alá szobájá­ban, melynek ablakaira a lemenő nap
                        végsugarai esnek.</p>
                    <p>- Hát csakugyan el volna határozva, hogy többé szabadságomat ne nyerjem
                        vissza soha? - mondá türelmetlenül, a levelet még egyszer átfutva. - Maga
                        nagynéném, ki e viszony ellen legtöbbet szólt, s mindig felbontására intett,
                        most úgy vélekedik, hogy az nagy zaj nélkül nem történhetik többé. Átkozott
                        helyzet! De ki is láthatta előre, ki gondolhatta volna, hogy egy asszony, ki
                        a legkellemesebb társasági állásban él, s legalábbis huszonöt éves,
                        ilyeneket tehessen. Vagy talán csakugyan igazsága lenne nagynénémnek, hogy e
                        nagy meggondolatlan szenvedély alatt egy igen is jól kiszámított terv
                        lappang? - Férje hetvenhez közelít, s én... Néném csalódik; meg vagyok
                        győződve, e gondolat nem jut Irmának eszébe; de ha férje meghalna, mielőtt e
                        viszonyt felbonthatám, nincs menekülés. Hány hasonló dolog történt a
                        világon. Én nem akarok megházasodni. Miután fájdalmak között vagy ha csak
                        kényelmetlenül érezzük magunkat, semmi által nem könnyebbülünk inkább, mint
                        ha helyzetünket változ­tatjuk: valóságos esztelenséget követnek el azok, kik
                        életöket, melyben mindenesetre sok kelle­metlenség vár reájok, úgy rendezik
                        el, hogy helyzetöket becsülettel többé meg­vál­toz­tatniuk nem lehet. Hát
                        még ha akaratom ellen kellene házasodnom, úgyszólván kiházasít­tatnom, az
                        egész világ káröröme s gúnyja között, mely meleg szerencsekívánatokban
                        nyilat­kozik. Nem, soha! Százszor inkább még... - Káldory gondolatokba
                        mélyedve, ismét a levelet vevé kezébe, melyet figyelemmel még egyszer
                        elolvasott.</p>
                    <p>- Nagynéném nézete szerint az sem segít, ha utazni megyek. Dárdayné elhagyná
                        férjét, s utánam jőne, s a baj még rosszabbá válnék. Az egyesegyedüli mód:
                        megházasodnom. Nagy­néném régi kívánata ez; s igen természetes, ha az
                        alkalmat, mely sürgetésére nyílik, nem mulasztja el. Hogy Margit szép, azt
                        magam írtam meg neki; hogy ő is utolsója családjának és egyike az ország
                        leggazdagabb leányainak, azt úgyis tudja; s elképzelhetem felgerjedését. Ő
                        bizonyosan abban, hogy Káldorfalvára jöttem, az isteni gondviselés
                        szembetűnő működését veszi észre, s képzeletében már mint házast lát,
                        körülvéve nem tudom, hány gyermektől, kiknek mindenikével a Káldoryak egy új
                        roppant ága veszi kezdetét. Kétségen kívül, e kedves képzeletek befolyása
                        alatt írta levelét, s mert kívánja, elhiteti magával, hogy kellemetlen
                        helyzetemből másképp nem szabadulhatok, mint ha szomszédnőmet elveszem. De
                        hála Istennek, nem jutottunk még annyira.</p>
                    <p>Káldory e gondolatok által megnyugtatva érezé magát, és éppen íráshoz
                        készült, hogy nagy­nénjének levelére feleljen, s őt minden alkalommal
                        felmerülő házassági terveiért kitréfálja, midőn a komornyik a szobába
                        lépett, s jelenté, hogy idegenek érkeztek meg.</p>
                    <p>- Kicsoda?</p>
                    <p>- Meg akarják méltóságodat lepni.</p>
                    <p>- De kik?</p>
                    <p>- Vámosy Vilmos úr és...</p>
                    <p>- És kicsoda? - kérdé Adorján türelmetlenül, midőn a komornyik akadozott.</p>
                    <p>- Hosszú köpönyeggel takarja be arcát, de sokkal kisebb Vámosy úrnál, és
                        én...</p>
                    <p>- És te...</p>
                    <p>- Csaknem meg mernék esküdni reá, hogy a méltóságos báróné.</p>
                    <p>Még mielőtt Adorján felelhetett, az ajtó felnyílt, s az idegenek a szobába
                        léptek.</p>
                    <p>A komornyik visszavonult.</p>
                    <p> </p>
                </div>
               <div type="chapter">
                    <head>14</head>
                    <p>- Irma! ön itten? - mondá Adorján, midőn Dárdayné kalapját s köpenyét
                        félreveté, s ő a szép nőt látá maga előtt.</p>
                    <p>- Nem mondtam-e, hogy bámulni fog, s alig hisz szemeinek? - szólt Vámosy
                        nevetve. - Ha fényes nappal kísértetet lát, nem lepte volna meg inkább. Mi
                        is a világ minden kísértete asszonyhoz képest? annak legalább bizonyos órája
                        van, melyben meglep; asszonynál nem számolhatni semmire.</p>
                    <p>- Ugye, nem neheztel reám? - kérdé Irma, kezét nyújtva, és szavának
                        hangjában, arcának kifejezésében volt valami, minek még Adorján sem
                        állhatott ellen.</p>
                    <p>- Ki neheztelne önre - válaszolt melegen -, főképp ily pillanatban? De...</p>
                    <p>- Eleget mondám neki - esett szavába Vámosy -, ha a városban valaki
                        gyanítaná, hogy itt vagyunk, nem tudom, mi lenne belőle. De ismered őt: ha
                        egyszer valamit feltesz magában, véghezviszi. Alig hallotta, hogy kis
                        jószágomra megyek, s házamat akarom rendezni, nem volt nyugta többé. Mondta,
                        hogy mi férfiak nem értünk a házrendezéshez, hogy első gyermekségét e házban
                        tölté, s régóta vágyódik oda, egyszóval, oly világosan bebizonyította az
                        egész utazásnak szükségét, és oly szépen kért, hogy végre az öregúr maga
                        tanácsolta az utazást. Ha neki úgy tetszik, legyen - gondoltam magamban -,
                        és itt vagyunk. Irma csak komornáját hozta magával, cselédeid biztosak, s a
                        városban azt, hogy Káldorfalva szomszédomban fekszik, senki sem gyanítja.
                        Nem oly nagyok uradalmaim, hogy fekvésökről sokaknak tiszta fogalmai
                        lennének. Nincs mit félni fecsegésektől, s végre az egész zseniális
                        gondolat. De a málhák után nézek, s kocsisommal szólok, hogy holnap
                        hajnalban készen legyen; mindjárt nálatok leszek.</p>
                    <p>Káldory s Irma magokra hagyatva, egy ideig hallgatva álltak egymás mellett;
                        amaz önuralma dacára, mellyel különben bírt, sem titkolhatá el zavarát.</p>
                    <p>- Te nem örülsz jöttömön - szólt végre Irma szomorúan -, ha tudnád, mennyire
                        vágyódtam utánad!</p>
                    <p>- Nem vágyódhattál inkább nálamnál - mondá Káldory a legérzékenyebb hangon,
                        melyre magát kényszerítheté -, de örülhetek-e, midőn magadat miattam oly
                        dolgoknak teszed ki, melyeknek következéseit meg nem gondolád? Vilmos
                        könnyelműsége megbocsáthatlan.</p>
                    <p>- Ne vádold őt. Mindennek oka én magam vagyok; s te legalább megbocsáthatnál,
                        hisz amit tettem, csak szerelemből tevém.</p>
                    <p>- Te angyal vagy, Irma. Mennél tovább ismerlek, annál inkább érzem, hogy
                        szerelmedet nem is érdemlem; de vajon lehetek-e közönyös boldogságod,
                        állásod, nyugalmad iránt? Érezhetem-e boldognak magamat még e pillanatban
                        is, ha eszembe jut, hogy a boldog percek, melyeket neked köszönök, élted
                        nyugalmába kerülhetnek. A világ...</p>
                    <p>- A világ rég pálcát tört fölöttem - szólt Irma, keserűen mosolygva. -
                        Elkárhoztatott még akkor, mikor reá semmi okot nem adtam. Én megvetem
                        ítéletét. Ha szeretsz, s boldognak látlak, nem vágyódom semmi után.</p>
                    <p>- S kételkedhetel-e szerelmemen? - szólt kezét megragadva Káldory.</p>
                    <p>- Vannak ily pillanatok - válaszolt Irma szomorúan. - Ha, midőn érzésem
                        elragad, te nyugodtan maradsz; ha látom, mennyi ildomossággal jársz el,
                        mennyire megfontolod minden tettedet, minden szavadat, mennyit tartasz a
                        világ ítéletére, akkor kételkedni kezdek. Ne hidd, hogy midőn hozzád jöttem,
                        e lépésemnek lehető következéseit nem gondoltam meg. Ha híre támad, még azon
                        kevesek is, kik eddig szelídebben ítélnek rólam, kárhoztatnak; férjem, ki
                        annyi engedékenységgel viseltetik irántam, eltaszít magától; kitiltva minden
                        körből, kerülve mindenki által, meggyalázva fogok állani. Jól tudom mindezt,
                        s lám, én nem ijedek vissza e gondolattól. Ha miattad mindent elvesztettem,
                        ha minden társasági köteléket szétszakítva, egészen magányosan állok, nem
                        leszek-e csak akkor egészen a tiéd, csak egyedül tőled függve és
                        szerelmedtől, melyet ha tőlem megvonnál, megsemmisítesz. Ha úgy szeretsz,
                        mint én szeretlek, a gondolat, hogy egész jövőmet kezedbe teszem le, miért
                        ijeszt téged?</p>
                    <p>- Mert a szerelem erőt ad, hogy minden áldozatot tegyünk, de nem ad eleget
                        arra, hogy minden áldozatot elfogadjunk - mondá Káldory felgerjedve. - Nincs
                        a világon semmi, mit érted tenni kész nem volnék. Kívánd életemet,
                        vagyonomat, s ha boldogságod forog kérdésben, szol­gálatodra áll; de meg
                        lennék becstelenítve a világ s önmagam előtt, ha nevedet saját
                        boldogságomnál többre nem becsülném, s ha nem volnék kész inkább lemondani
                        szerelmedről is, mintsem jövődet kockáztatni.</p>
                    <p>- Adorján! - szólt Irma, megijedve Káldorynak határozottan kimondott
                        szavaitól, s egyszersmind meghatva a nemes érzésektől, melyeket kedvese
                        kifejezett.</p>
                    <p>- Úgy van, Irmám - folytatá az előbbi, kinek zavarodása mindinkább enyészett.
                        - Bármennyire szeretlek, bármennyire tudom, hogy nélküled boldog nem lehetek
                        e világon, ha eszembe jut, mennyit áldoztál e boldogságomért, szívemet
                        kimondhatlan fájdalom tölti el. Nem hiúságból vágyódtam szerelmed után.
                        Találkozásunk első pillanatától ellenállhatlanul feléd vonzódva éreztem
                        magamat. Remény nélkül közelíték, s mégis boldogabbnak éreztem magamat. Maga
                        az, hogy láthattalak, hogy a körben, melyet elébb megveték, egy hozzád
                        hasonló lénnyel találkoztam, gyönyörrel tölté lelkemet. Szerelmed magas
                        célként tűnt fel előttem, melyhez felnézve, valóm minden nemesebb tulajdonai
                        felébredtek. S mikor végre érzelmem viszon­zását sejdíteni kezdém, mikor azt
                        reméltem, mikor róla meggyőződtem: mi boldognak érez­tem magamat, mi gazdag
                        kincsnek tartám az életet, mely elébb oly üresnek látszott. Ha csak gyönyört
                        kerestem volna karjaid között, csak hiúságomnak kielégítését, egészen
                        boldognak éreztem volna magamat. Te oly szép vagy, Irma, annyian vágyódnak
                        szerelmed után; de én boldogságodat óhajtám, akartam, hogy rideg életed
                        gazdagabb legyen szerelmem által; s láthatom-e közönyösen, ha ki elébb a
                        legkellemesebb viszonyokban éltél, kinek nevéhez rossz hír nem fért, s ki
                        előtt még azok is, kik erényeidért gyűlöltek, hódolva meghajlottak: ha te
                        most miattam mindezt feláldozod. Oltárra állítottalak volna; s tűrhetem-e,
                        hogy azok, kik nem ismernek, kik nemes szívedet nem képesek felfogni, most
                        csaknem sajnálkozással szólnak rólad; s pedig azért, mert szeretlek, mert
                        boldoggá tevél?</p>
                    <p>Káldory, kit jó színészek módjára saját frázisai elragadtak, nem ámítási
                        szándékból mondta mindezeket. Mit szavai kifejeztek, azt ő e pillanatban
                        érezé. Irma mélyen meg vala hatva.</p>
                    <p>- Ó, én ismerem nemes szívedet - szólt érzékenyen. - De ne gyötörd
                        tenmagadat, hisz mindennek oka csak én vagyok. Néha szemrehányásokat teszek
                        önmagamnak. Férjem oly nemeslelkűen viselte magát irányomban egész életén
                        át: szíve megszakadna, ha viszonyunkat megtudná. De hasztalan, én nem tudok
                        színlelni, oly nagyon szeretlek.</p>
                    <p>- Én is tisztelem férjedet. Nem ismerek nemesebb szívű, kedvesebb öreget.
                        Maga a mód is, mellyel irányodban viseltetik, tiszteletreméltóvá teszi.
                        Teljesen felfogja állását, nem követelő, nem irigyli tőled az örömeket,
                        melyeknek élvezetétől őt kora kizárta; s a viszony, melyben hozzád áll,
                        inkább csak a szerető apáé. De nem érdemel-e azért kíméletet? S ha
                        viszonyunk eddig csakugyan titokban maradt előtte, vagy, ha bizodalma
                        nagyobb, mintsem hogy hitelt adjon oly híreknek, miket felőled hall:
                        remélhetjük-e, hogy ez mindig így marad? Magam ellen szólok - tevé hozzá,
                        midőn a hatást, melyet szavai Irmára tettek, észrevevé -, más bizonyosan nem
                        mondaná neked ezeket. De szerelmem nem olyan, mint másoké.</p>
                    <p>- Mi jó, mi nemeslelkű vagy te - szólt Irma elragadtatva -, mily
                        önzéstelen.</p>
                    <p>- Csalódol, kedvesem. Önző vagyok én is, oly önző, mint mások; csakhogy az én
                        önzésem, melyért mindent áldozok, nem szorítkozik saját személyemre. S ez a
                        szerelem műve. Önzés az, mely kíméletlenebb minden önzésnél, mely minden
                        egyéb érzeményt kizár, mely minden idegen érdeket mellőz, mindent eltaszít,
                        de melyben ketten részesülnek. Csak ha létünk összeolvadott, ha minden
                        válaszfal ledőlt, ha egészen egynek érezve magunkat, külön fáj­dalmat vagy
                        boldogságot nem ismerünk többé: akkor szeretünk. S így szeretlek én. Ne
                        nevezz önzéstelennek. Neved az én nevem, békéd az én nyugalmam, szerencséd
                        az én boldogságom. Mit áldozatnak tartasz, azt én csak magamért teszem.</p>
                    <p>- Ó, ha kimondhatnám, mi boldog vagyok - mondá Irma, és szemei véghetlen
                        szerelemmel függtek kedvesén.</p>
                    <p>- Bár az lennél - viszonzá Káldory szomorúan,- néha én is elámítom magamat, s
                        a gondolat, hogy boldoggá teszlek, gyönyörrel tölti lelkemet; de ha
                        nyugodtan számot vetek magammal, ha a kellemes viszonyokra gondolok,
                        melyekben előbb éltél, a megelégedésre, mely szép arcodon, mikor először
                        találkozánk, ki vala fejezve, s arra, hogy én ragadtalak ki e viszo­nyokból,
                        hogy én dúltam fel békés létedet, egy egész életnek szerencséje helyett nem
                        adhatva mást egyes boldog pillanatoknál: ó, akkor mondhatlan bánat tölti
                        lelkemet. Eltagadhatom-e magam előtt, hogy boldogabb lennél, ha nem ismertél
                        volna; hogy egész szerelmem reád nézve nem egyéb nagy átoknál?</p>
                    <p>- Kedvesem, hogy beszélhetsz így? - mondá Irma szelíd szemrehányással - vajon
                        egy óra, mint ez, nem gazdagabb-e örömökben azon éveknél, melyekre, hidd el,
                        sóvárgás nélkül tekintek vissza?</p>
                    <p>- S ha még legalább azon órákban, melyeket együtt tölthetünk, látnálak
                        egészen boldogan. De kételyek gyötörnek; félreértesz; én nem tudlak
                        boldogítani. E gondolat nem ma támad bennem először. Bármennyire küzdjek
                        ellene, mindinkább erőt vesz lelkemen a meggyőződés, hogy boldogságodra nem
                        tehetek jobbat, mint ha távozom.</p>
                    <p>- Adorján! - kiáltá Irma ijedten - tehetnéd-e ezt?</p>
                    <p>- Ha szívemet követem, nem - szólt amaz érzékenyen -, ismered egész
                        szerelmemet, s gyaníthatod a kínt, mellyel e lemondás lelkemet töltené; de
                        vajon nem kötelességem-e, ha meggondolom, hogy szerencsédnek útjában állok,
                        hogy jelenlétem nyugalmadba kerül, hogy boldogságom egész jövődnek árán
                        vásároltatik? Nem jobb-e ezerszer, lemondani mindenről? Szenvedni fogok, de
                        nem fogok-e szenvedni érted, kinek úgy is minden boldogságot, melyet e
                        földön találtam, köszönök?</p>
                    <p>- S belőlem mi lesz, ha elhagysz? - szólt Irma szenvedéllyel, Adorján nyakába
                        borulva. - Ne légy kegyetlen, hisz tudom, mi nem válhatunk el; de ne mondd
                        ki e szörnyű szót soha! soha! - s a bájló hölgy Adorján vállára hajtva
                        fejét, zokogott.</p>
                    <p>A sors vagy véletlen, mely sokszor egész életünkről határoz, éppoly befolyást
                        gyakorol beszédeinkre is. Néha a legildomosabbat, ki minden szavát
                        megfontolja, a beszélgetés folyama éppen azon ponthoz vezeti, melyet kerülni
                        akart; míg más minden meghatározott feltétel, minden számítás nélkül csak a
                        pillanat benyomásait, s mintegy természetes ösztönét követve, oda jut, hova
                        érni szeretne. - Ez vala Káldory helyzete. - Mit oly régóta óhajtott, azt
                        most elérte. Intette Irmát, hogy szerelmének nyilvánításában vigyázóbb
                        legyen, s egy­szersmind szóba hozta az elválás lehetőségét, mire mindeddig
                        alkalmat nem talált; s mindezt oly modorban tette, mely által Irmának szemei
                        előtt még magasabbra állítá magát. Káldory tisztán látá az előnyöket,
                        melyeket ezáltal nyert, s régóta nem érzé magát megelégedettebbnek, mint e
                        pillanatban. Utat látott maga előtt, melyen szabadságát visszanyerheti; s
                        aggodalom nélkül a jövő iránt, egészen a pillanat élvezetének engedve át
                        magát, szenvedéllyel szorítá kedvesét karjai közé.</p>
                    <p>Irma szép vala. Egyike azon szépségeknek, melyeket márvány és ecset vissza
                        nem adhat, mert nem szabályosságuk, hanem az érzés és szenvedély változó
                        kifejezése, éppen az élet az, miben bájló hatalmuk fekszik. - Voltak napok,
                        midőn aki Irmát látá, alig foghatá meg a hatást, melyet az csaknem minden
                        férfira gyakorolt. Első tekintetre legföllebb termete s a sötét haj és szem,
                        mely arcának halványságát még inkább kiemelé, tűntek fel. De ha a
                        beszélgetés véletlenül oly tárgyra fordult, mely őt érdeklé, ha oly valaki
                        lépett a szobába, ki iránt vonzal­mat érzett: egy szó, mely szívéhez hatott,
                        egy véletlenül támadt gondolat, s arca egyszerre megváltozott. Mint a tó,
                        melynek tükörén a viruló partok s az ég távol csillagai egy képpé
                        egyesülnek, s melynek sima felszínén a leggyengébb szellő sem lejthet át
                        nyom nélkül: ilyen vala ez arc, szép, főképp azáltal, mit visszaadott, mit
                        kifejezett. Vannak asszonyok, kiknél csak szemre van szükségünk, kiknek
                        vonásai, a művészet által a szépség eszményképeként felállított vonaloknak
                        annyira megfelelnek, hogy szépségöket csaknem tudományosan
                        be­bi­zonyíthatjuk; Irma azok közé tartozott, kiknek szépségét nemcsak
                        látni, de érezni kell, de kik éppen azért mindenkire nagyobb hatást tesznek.
                        Ki vele csak találkozott, hidegen maradhatott; ki vele beszélt, az csaknem
                        kivétel nélkül bevallá, hogy soha érdekesebb nőt nem látott.</p>
                    <p>Mit Memnon szobráról regéltek, hogy az a nap sugáraitól érintve megszólalt,
                        annak itt ellenkezője történt; alig szólalt meg Irma, s arcán mintegy sugár
                        lejte át, s a hallgató elbájolva állt a fényes alak előtt. Mennyivel inkább,
                        ha ez arcokat egy melegebb érzés kifejezése lelkesíté, ha bájló ajkait a
                        szerelem boldog mosolygása lebegé körül! Ó, a keleti közmondás, hogy Zulejka
                        szépségét csak Juszuf szemeivel láthatni, nagy igazságot mond ki. A nőnek
                        egész szépsége csak a szerelem által nyilvánul. Mint a virágzó fa, melyet a
                        vész megingat, egész körét messze elborítja virágaival: úgy a szépség gazdag
                        kincseit, melyeket a természet a nőnek adott, csak az ismeri egészen, ki őt
                        a szenvedély pillanataiban láthatta.</p>
                    <p>Irma soha szeretőbb, boldogabb, szenvedélyesebb nem vala, mint e napon; s
                        Adorján elragadva érzései által, boldognak érzé magát. Feledve feltételeit,
                        nem gondolva a jövőre, lelkét csak a gyönyör tölté el, melyet Irma karjai
                        között talált; s ha lángoló szavakban fejezé ki érzelmeit, ha boldognak
                        mondá magát, ha remegő hangon újra és újra ismétlé a szerelem ígéreteit,
                        szavai között egy sem volt, mely e pillanatban hazug érzést fejezett volna
                        ki.</p>
                    <p>Irma egészen megnyugtatva érzé magát. - A kétely, melyet első fogadása benne
                        gerjesztett, eltűnt. Miben elébb hidegségnek jelét gyanítá, az most Adorján
                        határtalan, minden önzést kizáró szeretetéről győzte meg őt, s lelkét
                        boldogság tölté el.</p>
                    <p>Az est víg beszélgetések között folyt el. Vámosy szokott jókedvével Káldoryt
                        a város újdonságairól tudósítá, s ennek kérésébe, hogy még egy napot nála
                        töltsön, nehézség nélkül beleegyezett.</p>
                    <p>A jövő napot Vámosy majdnem egészen vadászaton tölté, s csak estefelé,
                        rendkívül jókedvben tért vissza ebédre. Rejtélyes beszédei, melyekkel a
                        honnmaradtaknak értésére adá, hogy nemcsak vadászattal mulatott, nem lepték
                        meg a hallgatókat. Káldory megszokta kétkedéseit. Irma alig figyelt
                        szavaira, annyira el volt foglalva saját boldogsága által.</p>
                    <p>Harmadnap reggel Irma testvérével elindult.</p>
                    <p>- Ne félj többé szenvedélyességemtől - szólt suttogva Adorjánhoz, ki őt a
                        lépcsőn lekíséré. - Mert tudom, mennyire szeretsz, vigyázóbb leszek. De
                        ugye, kedvesem, nem fölötte soká váratsz magadra? Mihelyt dolgaidat
                        elvégezted, eljössz?</p>
                    <p>Adorján csak kézszorítással felelt; s midőn a hintó elrobogott, sokáig nézett
                        a távozók után.</p>
                    <p> </p>
                </div>
               <div type="chapter">
                    <head>15</head>
                    <p>A történtek Káldory határozataira nagy befolyást gyakoroltak. Első pillanatra
                        e találkozás újra feléleszté szerelmét. Soha Irmát szebbnek,
                        szeretetreméltóbbnak nem találta, mint most; miért bontaná fel tehát a
                        viszonyt, mely által oly boldognak tudá magát? - Fogok-e valaha Irmánál
                        szeretőbb nőt találhatni, olyat, ki értem minden áldozatra kész, s
                        viszonzásul nem kíván egyebet, mint hogy áldozatát elfogadjam, s boldog
                        legyek? - így gondolkozott magában - s ha akarnám is, áll-e hatalmamban,
                        hogy tőle megváljak? Képe mélyebb benyomást tett rám, mintsem elébb
                        gondolám, s nem törölhetem ki nevét szívemből anélkül, hogy helyette sötét
                        folt ne maradjon emlékeim tábláján. S miért tegyem ezt, ki kényszerít reá? A
                        józanság; de józan-e az, ki a szerencsét, melyet bír, eltaszítja, a
                        gyönyörnek serlegét, mielőtt azt végső cseppig kiüríté, ellöki magától, azon
                        öntudattal, hogy az, mit helyébe kaphat, más lehet, de édesebb nem. -
                        Családom fennmaradása? ez nagynéném előtt nagy fontossággal bírhat, de nekem
                        éppen közönyös. A Káldoryak elég ideig éltek, hogy magokat kitüntessék, s
                        nem panaszkodhatnak ivadékuk ellen, ki végre is csak példájukat követi,
                        azaz: magának él, saját belátása szerint ott keresve a szerencsét, hol az
                        neki ígérkezik. Mit bánom én, ha címeremet felfordítva vésik koporsómra!
                        Irmánál kevésbé szép asszonyok nagyobb dolgokat forgattak fel a világon, s
                        lovagias őseim bizonyosan megbocsátják, ha ily nőt előítéleteknek feláldozni
                        nem akarok.</p>
                    <p>Vámosy jószága Káldorfalva szomszédságában fekszik, s míg Irma itt
                        tartózkodott, Káldory egész idejét vele tölté. Elutazása után pár napig, míg
                        a benyomás, melyet megjelenése szívére tett, új vala, nem ment Vérthalomra.
                        De amint nyugalma visszatért, feltámadtak kételyei is, sőt a történtek után
                        mindazon okok, melyek őt elébb elhatározák, még erősebbeknek látszottak. -
                        Bízhatott-e Irma ígéreteiben, miután újra meggyőződött, hogy magát
                        szenvedélyében semmi tekintet által visszatartani nem engedi? Bízhatott-e
                        csak önmagában is? Mi erősen feltette magában, hogy szakítani fog vele;
                        mennyire fel volt ellene indulva első pillanatban; s mégis mi rövid idő
                        kellett, hogy feltételei, szemben Irmával, mint a hó, melyet a nap meleg
                        sugárai érnek, eltűnjenek? Nem volt-e elragadva ő is, nem érzé-e, hogy a
                        hatalom, melyet a bájló teremtés fölötte gyakorol, sokkal nagyobb, mint
                        elébb gondolta? Ehhez még nagynénjének egy új levele jött, melyben írá, hogy
                        a városban Irma utazásáról különös hírek keringenek, olyasok, melyeket ő
                        maga sem hisz, miután felőle minden könnyelműsége mellett ily valamit nem
                        akar feltenni, de melyek mégis igen kellemetlenek, főképp, mert az öreg
                        Dárday mindinkább rosszul érzi magát, s az orvosoknak nincs reménységök,
                        hogy csak jövő tavaszig kibírja.</p>
                    <p>Káldory ismét Vérthalomra ment, és sürgetős foglalkozásokkal mentve néhány
                        napig tartott elmaradását, még több időt töltött az Ormosyak társaságában,
                        mint annakelőtte. Napról napra jobban érzé magát e körben, s mindig növekedő
                        érdekkel látá Margitot, kinek szeretetreméltó tulajdonai s még szépsége is
                        sohasem tűntek ki inkább, mint az ő társaságában. Maga az öreg plébános is,
                        ámbár mióta Káldory a házhoz járt, délutánonkint kevesebb időt töltött ott,
                        észrevette a változást, mely rajta történt.</p>
                    <p>Margit szeretett. Káldory, ki még nem vala elhatározva semmire, figyelemmel
                        került mindent, mi által növekedő érdekét elárulhatta volna. Beszédei inkább
                        a grófnéhoz voltak irányozva; s valahányszor alkalmat talált, hosszú vitákba
                        ereszkedett a plébánossal is. Margit iránti magaviseletében csak udvariasság
                        s legfellebb azon részvét s előzékenység vala észrevehető, melyet szép
                        hölgyektől senki sem szokott megtagadni. De ha a tavasz közéig, csak fényes
                        napsugár kell, és a téli takarója alatt bimbózva állt ibolya felnyitja
                        kelyhét az első sugárnak érintése alatt, melynek melegét más nem érzi még. S
                        bámulható-e, ha minden szó, melyet Adorján mondott, ha már jelenléte is
                        Margitra más befolyást gyakorolt, mint mire ő számított? - ha a beszéd, mely
                        nem Margithoz intéztetett, mégiscsak az ő szívében talált visszhangra, s ha
                        ez boldognak érezé magát azáltal, ki őt nem akarta boldogítani? Ha a
                        virágnak s hölgynek ideje eljött, amaz virágzik, ez szeret.</p>
                    <p>Hogy Margit érzeményei anyja előtt titokban nem maradhattak, természetes.
                        Átka-e vagy áldása az asszonyi nemnek, nem tudom, de annyi bizonyos, hogy a
                        nők nagy része a szerelem kínjait s örömeit, reményét s csalódását legalább
                        kétszer érezi: először ifjú korában, később, mikor leányai felnőttek. Sőt a
                        későbbi érzés sokszor még erősebb, szenvedélyesebb. Úgy látszik, mintha a
                        természet az asszonyokat nagyobb mértékben ajándékozta volna meg azon
                        orgánummal, melyet frenológok kombativitásnak neveznek, s mely az embert
                        arra bírja, hogy magát soha egészen legyőzöttnek ne érezze. A férfi, ha
                        szerencséjét többször megkísérté, és a csalódásoknak bizonyos során
                        keresztülment, visszavonul; a nő a vitával - természetesen csak azt értem,
                        melyet sorsa ellen folytat - nem hagy fel oly könnyen. Visszaverve tízszer,
                        újra kezdi ostromát, s legalább gyermekének kívánja biztosítani azt, miért ő
                        maga hasztalan küzdött. Mert ha százszor csalódott is, ha az, kinek ő egész
                        szívét adta, arra érdemetlen volt, mindig csak kivételesnek tekinti
                        végzetét. Lehet-e tapasztalás, mely őt arról meggyőzze, hogy a szeretet,
                        melyet szívében hordott, a boldogság, melyre magát oly képesnek érezi, s
                        melynél egyéb után nem vágyódott, e világon nem található? S Anna oly boldog
                        vala egykor szerelme által. Mit életében vesztett, azt nem kedves kezek
                        rabolták el tőle. Mint a fa, melynek életét nem belső féreg emészté fel, s
                        melynek, ha reá a villám lecsapott, épen maradt ágai tovább zöldellnek:
                        ilyen vala szíve. Csak a sors erős keze dúlta fel boldogságát, s romjain
                        elég maradt, mi reményre intett. Miért ne hinné, hogy mitől őt csak egy
                        borzasztó véletlen fosztotta meg, azt leánya fel fogja találni, s meg fogja
                        tarthatni?</p>
                    <p>Mióta Káldory a házhoz jött, s leányának ébredő hajlamát észrevéve, egész
                        élete megvál­to­zott; Adorján oly szeretetreméltónak látszott, oly
                        bizonyosnak tartá, hogy az ifjú, ki annyiszor jött a házhoz, Margit bájai
                        iránt érzéketlen nem maradhat, hogy a jövőn nem is kétkedett. Hisz maga a
                        mód, melyen találkoztak, oly rendkívüli vala. Mintha magasabb kéz éppen azon
                        pillanatban, melyben segédre szüksége vala, vezette volna Margit elébe a
                        férfiút, ki egész életének támasza leend. Mi boldognak érezé magát e
                        remények által, mennyi s mily bájló terveket alkotott a jövőre, összefogva
                        egy gondolatban a végtelen boldogságot, mely leányára vár, s mindazon
                        apróságokat, melyeket a kedves pár kényelme megkíván, s melyekről ő maga fog
                        gondoskodni. Minden pillanatát elfoglalta a jövő, nem maradt ideje a múltról
                        gondol­kozni, s mégis néha ismét új aggodalmak töltötték el lelkét.</p>
                    <p>Ha Káldory egy nap elmaradt, vagy később jött, ha Margittal kevesebbet
                        foglalkozott, ha a szokottnál elmésebbnek vagy szomorúbbnak látszott, ha
                        Margittal néhány szót váltott, melyet nem hallott, vagy ha miután elment,
                        leánya a szokottnál hallgatóbb vala, mennyi rémekkel nem gyötörte magát!
                        Margit talán mindezt észre sem vette, s nem foghatta meg, anyja miért fárad
                        annyira, hogy neki Adorján elkéstének okát vagy egyes szavait megmagyarázza,
                        melyekben maga semmi feltűnőt nem talált. De anyja teli volt félelemmel,
                        teli sejdítésekkel; mint aki nagy kincset őriz, remegett minden
                        lehetőségtől. Ó, a remények egész boldogságát, az aggodalmak minden kínjait
                        csak az anyai szív ismeri egészen.</p>
                    <p>Annánál a remények felülmúlták az aggodalmakat, s ha volt is valami, mi neki
                        állandóan gondot okozott, ez az vala, hogy régi barátja nem osztozott
                        örömében. Az öreg plébános, ki különben inkább optimista volt; ki, mert az
                        embereket, mint maga mondá, jobb oldalról tanulta ismerni, mindenkiről
                        többnyire kedvezően ítélt, Káldoryval nem tudott megbarátkozni. Meglehet,
                        hogy a változás, mely ennek megjelenése óta a házban történt, nem volt
                        befolyás nélkül ezen ítéletre. Annyi önzés megvan mindenikünkben, hogy azon
                        esetre, ha a körben, melynek középpontjának éreztük magunkat, s melynek
                        jólétére magunkat szükségeseknek gondoltuk, helyünket más foglalja el,
                        utódunk iránt legalább szigorúakká válunk. De a plébános már elébb is mindig
                        bizonyos idegenséggel nézé Káldoryt, s ezen érzését nem is palástolta a
                        grófné előtt.</p>
                    <p>Anna néha csaknem neheztelt régi barátjára. Gyenge emberek többnyire annál
                        nehezebben tűrik, ha mások véleménye a magokétól eltér, mennél több
                        szükségök van azok helyben­hagyására, hogy saját meggyőződésökben
                        megerősödjenek. De Farkas tántoríthatlan vala néze­teiben, mi a grófnét
                        annál inkább nyugtalanítá, minthogy Káldory a plébános szemé­lyisége által
                        vonzatva, az ellenszenvre, mellyel ez iránta látszólag viseltetett, semmi
                        okot nem adott.</p>
                    <p>A grófné mindent, mi a beszélgetésnek kellemetlen fordulatot adhatna, szokása
                        szerint kerülve, Farkas előtt alig említé Káldoryt; de annál inkább
                        töprenkedett magában. Annyit tartott ítéletére, s oly régóta megszokta
                        tanácsát követni, hogy a hallgatás, melyre magát kényszeríté, néha egész
                        örömét elkeserítette. - Nem szomorú dolog-e - gondolá többször magában -,
                        hogy az életben új viszonyt nem köthetünk anélkül, hogy előbbi kötelékeink
                        ne táguljanak, s hogy kikre életünk nehéz napjaiban számolhatnánk, még azok
                        sem bírják velünk megosztani legszebb reményeinket?</p>
                    <p>Ily gondolatokba merülve ült verandáján egy délután. Nem messze tőle a
                        plébános foglalt helyet nagy székében. Mióta éppen a legfontosabb tárgyra
                        nézve véleményeik eltértek, a fesztelenség, mely által társalgásuk elébb
                        mindkettőjüknek annyira kellemessé vált, eltűnt; s a barátok, kik éppen
                        arról, mi leginkább szívökön fekszik, nem tudtak vagy nem akartak szólani,
                        sokszor egész félóráig ültek hallgatva egymás mellett.</p>
                    <p>Így vala az most is. Végre Farkas, ki ez időben nyugtalanságának több jelét
                        adá, melyeket azonban a grófné, ábrándjaiba merülve, észre sem vett, azzal
                        kezdé meg a beszélgetést, hogy Margitról kérdezősködött.</p>
                    <p>- Sétálni ment Mariskával - válaszolt a grófné.</p>
                    <p>- Reménylem, nem mentek oly messzire, mint minap. Az ijedtség, melyen akkor
                        keresztül­mentünk, elég volt egy egész esztendőre.</p>
                    <p>- Ki hitte volna, hogy a leányok meggondolatlan tette Margit egész jövőjére
                        is befolyást gyakorolhat?</p>
                    <p>- A dologban nincs semmi feltűnő - szólt a plébános -, embereknek többsége
                        azt, mi egész jövőjére legnagyobb befolyást gyakorol, meggondolás nélkül
                        szokta tenni, s még azok közül is, kik valamely pályán célt értek, igen sok
                        találkozik, ki az utat, mely őt odavezette, csak szélességből választotta.
                        Adja Isten, hogy Margit ezek közé ne tartozzék.</p>
                    <p>- Ön nem szereti Káldoryt.</p>
                    <p>- Csakugyan nem érzek semmi különös hajlandóságot iránta.</p>
                    <p>- Ön igazságtalan irányában, s én nem foghatom meg, hogyan kételkedhetik
                        szándékának tisztaságán - mondá a grófné nem minden indulat nélkül.</p>
                    <p>- Hogy gróf Káldory azon komoly szándékkal jő a házhoz, hogy Margitot
                        megkérje, azon nem kételkedem; de vajon boldoggá fogja-e őt tenni? ez más
                        kérdés.</p>
                    <p>- S miért nem, mi oka van ezen kételkedni? - kérdé a grófné csaknem
                        szenvedélyesen. - Amit Káldoryban láttam, mit felőle hallottam, mind
                        mellette szól. Kevés jelesebb fiatalembert ismertem.</p>
                    <p>- Azt én sem tagadom. A gróf tanult valamit, igen sokat látott, kellemes
                        társalgó, szóval oly ember, ki ellen, ha nagy vagyonát nem vesszük is
                        tekintetbe, oly anyának, ki gyermeke számára csak férjet keres, nem lehet
                        kifogása. Gróf Káldory oly ember, ki a leányoknak tetszik, s kivel sok leány
                        talán boldognak is érezhetné magát. Csak Margit nem.</p>
                    <p>- S miért éppen ő nem? Hajlandóságának világos jeleit vettem észre; meg
                        vagyok győződve, hogy szereti.</p>
                    <p>- Én is azt hiszem, s éppen ezen okon, ha nejévé válnék, kétkedem
                        szerencséjén. Margit nem hasonló másokhoz. Részint azért, mert mindig
                        olyanok körében élve, kik őt valóban szerették, a világot nem ismeri, s a
                        jövőt csak képzelete által látja; részint nemesebb természeténél fogva.
                        Fogalmai magasabbak, érzése mélyebb, de azért követelései is nagyobbak. Más
                        leány, kihez a gróf közelítene, számbavenné nevét, vagyonát, elmésségét,
                        szóval mindazon tulaj­donokat, melyeknek kitűnő állását köszöni, s ha
                        mindehhez őt még szerethetné is, a sors különös kedvezését látná a
                        körülményben, hogy választásában még szíve is megegyezik. Margit csak szívét
                        fogja követni, ő szerelméért csak szerelmet kíván, de teljes, mindent
                        kizáró, határtalan szerelmet, minő az övé - s ezt a grófban nem fogja
                        találni.</p>
                    <p>- S miért nem? - szólt a grófné felgerjedve. - Ön Káldoryt szívtelen embernek
                        tartja, és leányom jellemét is hibásan fogja fel. Margit nem oly gyenge s
                        érzelgő, benne több nagyra vágyás van, mint ön hiszi. Szerencséjéhez
                        meggyőződésem szerint szükségesebb, hogy férje kitűnő állást foglaljon el,
                        mint az, hogy ábrándos szeretetét mindig egyenlően viszonozza. Mi,
                        asszonyok, ha a világgal megismerkedünk, nagyon leszállítjuk követeléseinket
                        e részben, s megszokjuk a gondolatot, hogy a férfinak szerelme a miénknek
                        csak visszhangja lehet, mely annak, mit mi érezünk, mindig csak egy részét
                        adja vissza.</p>
                    <p>- Osztozom nagyságod nézetében. Margit nem érzéketlen a dicsőség iránt.
                        Nemesebb női kedély sohasem az, s megelégszik néha, ha az, kinek szívét
                        adta, nem viszonozza is érzelmeit, de oly magasan áll, hogy szerelméért
                        mintegy maga előtt igazolva érezheti magát. De vajon remélhetjük-e, hogy
                        Káldory Margit követeléseinek e részben is megfelelhet? Én őt nem tartom
                        másoknál rosszabbnak vagy szívtelenebbnek, csakhogy az érzelmi könnyelműség
                        - melyet nála észreveszek - oly embernél, ki gondolataiban nem könnyelmű,
                        sokkal veszélye­sebb; s hogy annak, ki, mint ő, másoknál több ésszel bír,
                        hogy az életben el ne tévedjen, másoknál több szívre is lenne szüksége. De
                        nem mutatkozik-e lehető legközönyösebbnek mindaz iránt is, mi őt
                        kitüntetéshez vezethetné, nem szól-e csaknem megvetéssel a dicsőségről? s
                        remélhető-e, hogy azon vágyak, melyek első ifjúságunkban leghatalmasabbak,
                        most fognak feltámadni lelkében, midőn férfikorát elérte? S ez az, mi nekem
                        a grófban leginkább visszatetszik. Ha fiatalembert látok, szép
                        tehetségekkel, s oly helyzetben, hol arra, hogy magát kitüntethesse, csak
                        akaratra volna szüksége, s ha azt a dicsőség gondolata hidegen hagyja:
                        elvesztem minden bizodalmamat iránta.</p>
                    <p>- Pedig a dicsvágy a férfiút ritkán, körét talán sohasem teszi boldoggá.</p>
                    <p>- Azt megengedem - válaszolt a plébános nyugodtan -, a dicsvágy egymagában
                        nem boldogít, mint egyáltalában senki sem merítheti egész boldogságát egy
                        forrásból; de a dicsőség gon­dolata emel s tettre serkent: ez az, mi által
                        bizonyos helyzetekben s kitűnőbb egyedisé­geknél a boldogságra szükségessé
                        válik: s a nők nem értik saját érdekeiket, ha abban, mi szerencséjüket
                        biztosítaná, csak szerelmöknek vetélytársát látják. Ha a társaság felsőbb
                        köreiben aránylag oly kevés valóban boldog házassági viszonyt találunk,
                        ennek oka bizonyosan csak a helyzeteknek tulajdonítható. Míg az, ki
                        mindennapi kenyerét vagy az élet kényelmeit csak munkája után szerezheti
                        meg, családjában a főindokot találja, mely őt törekvésre serkenti: addig
                        azok, kiknek egyedüli foglalatosságuk mulatságban áll, családaikban csak
                        akadályt látnak, mely őket örömeiktől elvonja. A családi kör nyugalma, mely
                        komoly munka után jólesik, annak, kit csak élvezet fárasztott el, unalmassá
                        válik; senki sem boldogítja a kört, melyben önmagát boldog­nak nem érzi. Jó
                        házasságokhoz sokkal kevesebb kívántatik, mint közönségesen feltesszük. -
                        Nem szükséges ahhoz, hogy a házastársak között mindenben egyetértés
                        uralkodjék; nem kívántatik jellemök s tehetségeik egyenlősége, sőt még a
                        szerelemnek igen mérsékelt foka is elég; csak egy nélkülözhetlen, s ez az,
                        hogy a férfinak éppen oly bizonyos munkássági köre legyen, minő az
                        asszonynak házában jutott; s kit a sors, mint Káldoryt, mindennel
                        megaján­dékozott, miért mások fáradnak, hol találhatja ezt, ha embertársai
                        javáért, ha kitüntetés, ha dicsőség után nem lelkesül? Ki ily pályára lép,
                        csalódásokra számíthat s elég keserűségre; de ha nagy célját nem érheté is
                        el, minden úton, mely felfelé vezet, emelkedik. Az út, melyen haladt,
                        látszólag eltávolítá őt kedveseitől; de mint a völgy lakója, ki a tetőre
                        hágva időről időre visszatekint, s a kedves helyet, honnan kiindult, sohasem
                        veszti szemei elől: olyan az, ki magasabb célok után fárad; éppen legnagyobb
                        nehézségei között vágyódik leginkább a csen­des kör után, melyben majdan
                        megpihen. Ó, a szív, mely emelkedik, nem távozik kedveseitől, s midőn nagy
                        célok után lángolni kezd, nem hűl meg azok iránt, kiket elébb szeretett.</p>
                    <p>A grófné mélyen meghatva hallgatott. - De mit tegyünk? - szólt végre a
                        legnagyobb nyugtalan­sággal. - Ha leányom Káldoryt szereti - mint hiszem -,
                        van-e ok vagy csak ürügy is, melynél fogva ellene állhatok, s nem fogná-e
                        minden ellenzés még inkább nevelni szerelmét? Megen­gedem, hogy önnek
                        mindenben igaza van; de vajon, ha előre látjuk is, hogy Margit Káldoryval
                        nem lesz szerencsés: fogom-e azáltal boldoggá tenni gyermekemet, ha előtte
                        az egyedüli utat, melyen a boldogságot találni vélte, elzárom? Nem
                        keserűbb-e minden csalódásnál az, ha tőlünk reményeinket elszedik, mielőtt
                        azoknak teljesítését megkísérthettük volna?</p>
                    <p>- Nagyságod félreért - mondá Farkas, ki a hatást, melyet szavai a grófnéra
                        tettek, észrevéve, felszólalását már sajnálni kezdé -, én azt éppen nem
                        mondom, hogy Margit Káldoryval szerencsétlen lesz. A jövőt csak Isten tudja,
                        mert ő lát a szívekbe. Margit a gróf iránt érdekkel viseltetik; az másképp
                        nem is lehet, miután más fiatalembert alig ismer; de következik-e innen,
                        hogy őt már szereti? Tanácsom csak az, hogy nagyságod, valamint e viszony
                        ellen semmit sem tesz, úgy ne tegyen semmit annak előmozdítására, s hogy a
                        kisasszonnyal minél elébb a városba menjen. Hadd lásson másokat is. Nem
                        hiszem, hogy Káldorynál derekabb ember ne legyen található; s ha nincs, és
                        ha Margit, miután másokkal is megismerkedett, csak őt szereti, akkor Isten
                        nevében menjen hozzá. A szerelem sokat helyrehoz. Még ha ítéle­temben a
                        grófról nem csalódtam is, nem ő lenne az első ember a világon, ki nejét
                        boldoggá tette anélkül, hogy ő maga vagy mások tudták volna, mi által.</p>
                    <p>Az öreg Farkas, mihelyt észrevette, hogy az, miről a grófnét nagy fáradsággal
                        meggyőzte, fáj neki, most - mint hasonló esetben máskor is tenni szokta -
                        elmondott mindent, mi kételyeit, melyeket maga támasztott, eloszlathassa: de
                        hasztalan. A grófné nyugtalan maradt, s több ízben mondá, hogy mihelyt
                        lehet, Margittal egy kis utazást teend, s a telet mindenesetre a városban
                        fogja tölteni; hogy azonban, nézete szerint, az érzés mélyebb gyökeret vert
                        Margit szívében, semhogy mindez használjon; az öreg plébános pedig átkozta
                        vitatkozási hevét, mely által elragadtatva, minden haszon nélkül, csak a
                        grófné nyugalmát rontotta meg.</p>
                    <p>Ekkor jött vissza a kertből Margit, s kevéssel később Káldory érkezett a
                        házhoz.</p>
                    <p>A grófné leányára függeszté szemeit, s rögtön megnyugtatva érezé magát. Annyi
                        boldogság, annyi szeretet vala kifejezve arcán.</p>
                    <p>- Csalódtunk, kedves barátom - szólt az öreg plébánoshoz halkan, midőn ez
                        röviddel a grófnak a verandára jötte után távozni készült -, Margit boldog
                        lesz.</p>
                    <p> </p>
                </div>
               <div type="chapter">
                    <head>16</head>
                    <p>A káldorfalvi malomban szokatlan mozgalom uralkodik. A kerekek forognak, a
                        legény a kis garádicson, mely a kövekhez vezet, fel s leszalad, egész
                        délután még arra sem talált időt, hogy az inast megtépázza, ki azalatt az
                        üres zsákokat a malom egyik szegletéből a másikba hordta, s azokat most
                        ismét előbbi helyökre cipeli vissza. A láda mellett maga Péter gazda áll,
                        nagy figyelemmel vizsgálva a lefolyó lisztet, melyet időről időre tenyerében
                        felfog, mintha minden szem fölött külön őrködnék. A kerekek lármáján
                        áthallani éles hangját, mellyel parancsolatait osztogatja. Kinn az őrlők
                        egész sora áll, irigy szemekkel nézve a hatökrös szekeret, mely soron kívül,
                        mihelyt megérkezett, a malomhoz állt, s már két óra hosszáig foglalja el a
                        helyet, mely sor szerint másokat illetne. Zúgolódnak, de amúgy csendesen
                        magok között; János gazdával, ki miatt várniok kell, nem egykönnyen köt ki
                        senki a faluban.</p>
                    <p>- Szeretném tudni, hányadik pipa dohányt szíja az a béres, mióta ott a
                        zsákokra dőleszkedik - mondá az őrlősök egyike rosszkedvűen.</p>
                    <p>- Hagyján - válaszolt a másik -, akárhányadikat: míg a vén Feketének búzája
                        le nem járt, más emberre nem kerül a sor.</p>
                    <p>- De ennek nem kéne úgy lenni - szólt ismét az előbbi oly hangon, mintha
                        éppen nem bánná, hogy mások is hallják. - Aki előbb jön, az előbb őröl, ez a
                        dolog sora. Félnapja várok; tőlem is úgy kiszedik a vámot, mint mástól,
                        miért legyen neki elsősége.</p>
                    <p>- Hát miért nem Fekete János kend? - válaszolt a másik egykedvűen - én is még
                        délelőtt jöttem, azért mégis várnom kell; s az még megjárná, de fejemet
                        teszem reá, hogy a vén Feketének búzája fél zsákkal több lisztet ád, mint a
                        mienk.</p>
                    <p>- Hogyhogy?</p>
                    <p>- Már az csak úgy van. A molnár, ha megbetegszik is belé, az ő lisztjét az
                        utolsó morzsáig kiadja; majd kiveszi kettősen, ha reánk kerül a sor. Amint a
                        plébános múlt vasárnap elprédikálta: »Akinek sok van, Isten úgy segéljen,
                        annak még a molnár is sokat ád.«</p>
                    <p>Míg az őrlősök ekként a szentírás ezen textusa fölött elmélkednek, mely az
                        evangélium első kihirdetése óta minden egyébnél pontosabban teljesíttetik,
                        addig az, ki mindezen panasznak s nyugtalanságnak okozója volt, nem is
                        sejdítve, hogy az elsőség, melyet élvez, valakinek rosszul eshetnék, benn a
                        malomban várá meg, míg zsákjai lejártak. Időről időre a molnár jött hozzá, s
                        egy marék lisztet mutatva neki, megesküdött reá, hogy soha fehérebbet nem
                        látott, mint melyet az ő tavali búzája ad - majd a molnárné termett mellette
                        a kérdéssel: nem szolgálhat-e egy pohár borral; s az inas alig várta, hogy
                        pipája elaludjék, hogy a konyhából parázst hozhasson számára. Fekete János
                        pedig nagy egykedvűséggel fogadta udvariasságukat. Régóta megszokta
                        mindezt.</p>
                    <p>Ha majd az arisztokrácia, azaz, mit eddig arisztokráciának neveztek, a
                        világon megszűnik - mi egy öreg ismerősöm állítása szerint nem a nép
                        erőszaka által, hanem csak akkor fog történni, ha majd az utolsó valóságos
                        nemes ember meghalt, s azoknak ivadékai, kik egyszer a csatatéren a törökök
                        ellen harcoltak, csak a börze sorompói előtt más keleti népekkel fognak
                        küzdeni - ha, mondom, az arisztokrácia kora mindenütt lejárt a világon: a
                        falukban fenn fogja magát tartani, s oly ember, mint Fekete János, ki
                        háromszáz holdat bír, szomszédai által mindig elsőnek fog ismertetni.</p>
                    <p>Az öreg Fekete az egész környéken kivételes állást foglalt el. Nagyapja, ki
                        urát az örökösödési háborúba követte, és életét valamely csatában, hol a
                        magyar seregek Sziléziában királyné­jukért küzdöttek, megmentette, a
                        vérthalmi gróftól háromszáz hold földdel ajándékoztatott meg. E birtok
                        egyetlen fiára s erről Jánosra szállt, s mert kitűnő szorgalommal
                        míveltetett, e családot nem nemes földmívelőink között akkor még alig
                        található vagyonosságra emelte. A Feketék nemes inscriptionalis birtokon
                        lakván, a címen kívül a nemesség csaknem minden kiváltságait élvezék, s ezen
                        egy kivétel is az öreg Jánosnak elég nehezére esett. Ő többször
                        bosszankodott, hogy, ámbár nem volt szegény, s adót alig fizetett, mégis
                        személyére nézve a szegény adózó nép közé soroztatott: de büszkébb vala,
                        semhogy ezen érzését bevallaná, s miután valóságos nemes nem lehetett, abban
                        keresé kitüntetését, hogy az első parasztgazdának tartassék. Nem hiányoztak
                        ugyan, kik őt arra unszolák, hogy egyetlen fiát iskolába küldje, és úrnak
                        neveltesse, de ő, talán azért, mert nem akarta, hogy fia nálánál nagyobb
                        ember legyen, talán, mert a helyet, melyet a világban elfoglalt, már
                        különben is elég fontosnak s kényel­mesnek tartotta, fiát csak saját
                        utódjának, azaz parasztgazdának nevelte, ki, ha sohasem tanult is többet,
                        mint mennyit a falusi iskolában tanítanak, mégis tudja, hogy szavát a
                        faluban meghallgatják; kit sötét posztóköntösében inkább süvegelnek, mint
                        sok urat, s ki, ha néha szép időben béreseivel maga szántogatja földjét,
                        legalább azt mondhatja magának, hogy szebb tizennyolc ökre senkinek sincs a
                        vármegyében.</p>
                    <p>Hogy az öreg Fekete, a természettől jó adag öntudattal megáldva, bárhányszor
                        ismétlé is, hogy ő csak parasztgazda, s hogy fia sem lesz annál egyéb, mégis
                        érzéseiben a legnagyobb arisztokrata volt, s annál magasabban hordozta
                        fejét, mennél mélyebben hajlongtak előtte mások: az szintoly természetes,
                        mint az, hogy a felsőbbség, melyet magának követelt, nem tagadtatott meg
                        tőle. A francia közmondás szerint: noblesse oblige - a nemesség kötelez; -
                        de a kötelezés, vagy hogy deák, de szokottabb kifejezéssel éljek, az
                        obligáció - nemesít; s nem szükséges Vérthalomra mennünk, hogy tapasztaljuk,
                        miszerint gazdag ember az ősök hiányát nemigen szokta tapasztalni, s addig,
                        míg ládája telve van, arra, hogy családi sírboltja még üresen áll, senki
                        által sem szokott emlékeztetni.</p>
                    <p>Hogy ily ember a molnár által rendkívüli tisztelettel fogadtatott, az éppoly
                        természetes, mint az, hogy a molnárné a kedves vendéget, ki miután gabonája
                        lejárt, menni készült, teljességgel nem akarta elereszteni; sokkal
                        szembetűnőbb az, hogy az öreg Fekete magát szokása ellen annyira kéreté, s
                        miután végre nem állhatott ellent, oly szótlanul ült az asztalhoz, mintha a
                        vörös bort s a fehér cipót, mely elejébe állíttatott, még csak nem is látná.
                        Egész magavisele­té­ben különös elfogultság vala észrevehető, s a molnár nem
                        foghatá meg, mi lelte szomszédját.</p>
                    <p>- De hol van Vikta? - kérdé a molnár feleségétől, miután a beszélgetésnek
                        egyéb tárgyaiból kifogyott, melyek vendégét ma úgysem érdeklék - mióta a
                        malomból visszajöttünk, nem láttam.</p>
                    <p>- Kerestem mindenütt - válaszolt neje némi zavarral -, de nem találom
                        sehol.</p>
                    <p>- Ostoba beszéd! csak nem ment el a háztól; ha komámuram itt van, ha
                        kergetnék sem menne el. Azt nem hiszi senki, mennyire szereti az a leány
                        János bácsit.</p>
                    <p>- De hogy is ne szeretné - szólt a molnárné hízelegve -, mikor a házban is
                        csak mindig komámról beszélünk, és a múlt húsvétkor oly szép vásárfiát
                        kapott tőle.</p>
                    <p>- Szeret az talán mást is, nemcsak a vén János bácsit - dörmögött a vén
                        Fekete.</p>
                    <p>- Ugyan, ne mondjon, komám, ilyeneket - mondá a molnárné szemérmesen -, pedig
                        az már szentigaz, hogy a leány egy idő óta egészen megváltozott. Mikor minap
                        az uraság volt a háznál, s András csaknem a vízbe fúlt, mert azt hitte
                        szegény, hogy a comtesse kendőjét húzta ki a vízből, és azután csak Galambos
                        Marisnak keszkenője volt. - Uramfia, úgy nevettünk akkor; de ilyent nem is
                        hallott a világ. Hanem amint mondom, Vikta egészen megváltozott.</p>
                    <p>- Azóta változott meg? - kérdé Fekete oly hangon, melyből a molnárné nem
                        egészen veheté ki, szereti-e vagy haragszik-e, hogy Vikta megváltozott.</p>
                    <p>- Nem mondhatom egész bizonyossággal, épp aznap változott-e meg - válaszolt
                        az asszony -, vagy valamivel később; de csak azon időtájban történt, és
                        amint mondom, mintha csak egészen más leány lenne.</p>
                    <p>- Férjhez kell adni - válaszolt a vén Fekete határozottan, és egy nagy
                        kortyot ivott reá.</p>
                    <p>Ha tudjuk, hogy a molnárné évek óta meg volt győződve a morális tanács
                        helyességéről, s hogy leányát éppen Fekete fiához akarta adni, ki a
                        rendkívüli szeretetet és tiszteletet, mellyel a malomban fogadtatott, nagy
                        részben e régtől forralt óhajtásnak köszöné: akkor a hatást, melyet az
                        utolsó szavak okoztak, természetesnek fogjuk találni. - A molnár, nem tudva,
                        mit mondjon megelégedésében, csak köhécselt; a molnárné leírhatlan
                        nyájassággal mosolygott, minőt némely asszonynál, miután bizonyos kort
                        elért, csak kérő láthat. Mintha egész valója csak igent fejezne ki.</p>
                    <p>- Férjhez kell adni - ismétlé Fekete, poharát letéve -, nincs más mód. Ha a
                        gyermekek egyszer megváltoznak, mit tegyen az ember velök? A vetéssel is úgy
                        vagyunk. Míg zöld, keresztül-kasul járhatunk rajta, konkolyozhatunk,
                        sarlózhatunk; de ha egyszer virágozni kezd, nincs egyéb hátra, mint hogy
                        Istenre bízzuk, s csendes meleg napokat kívánjunk neki. Magam is úgy vagyok
                        fiammal. Jól van, gondolom magamban, házasodjék.</p>
                    <p>A molnár s neje elérkezettnek gondolák a pillanatot, melyre oly régen vártak;
                        amaz örömében felkacagott, ez, ha lehet, még eddigi magaviseleténél is
                        nyájasabban, azon észrevételt tevé, hogy komája könnyen beszélhet, miután
                        fia számára akárkit választhat, mert az egész vármegyében nincs senki, ki
                        magát boldognak nem érezné, ha leányát az ő fiához adhatja; de hogy ott, hol
                        leány van a háznál, be kell várni a szerencsét.</p>
                    <p>Fekete, kinek mindig jólesett, ha felsőbbsége elismertetett, mosolygott. -
                        Komámasszony ismeri a világot - szólt jókedvűen. - Ha fiam számára valakit
                        megkérnék, magam is azt hiszem, nem sok házban kosaraznának ki.</p>
                    <p>- Komámat kikosarazni! - vágott szavába a molnárné, mintha még a gondolattól
                        is borzadna - szeretném látni, kinek juthatna ez eszébe.</p>
                    <p>- András csinos legény - folytatá amaz -, van is neki miből. De ha
                        komámasszony azt hiszi, hogy fiam számára csak választanom kell, nagyon
                        téved. Fiamnak is van szeme és akarata is. Nagyapánkról szállt reánk, ki a
                        burkus háborúban hadakozott. A Feketék mind vasfejűek; és végre is, minek
                        erőltessem. Ha idővel, halálom után, jó háza lesz és szép gazdasága meg
                        marhája és egy kis pénze is, és ez mind az övé, úgy, hogy egy garas adósság
                        sem fekszik rajta: miért ne legyen az övé felesége is, egészen az övé, mert
                        ő szerette, ő választotta magának, és nem tartozik senkinek köszönettel, ki
                        azt neki megszerezte. András jó gyerek, s ha majd ő gazdálkodik helyettem,
                        bizonyosan áldani fog mindazért, mit reá hagyok; én nem akarom, hogy ha
                        házassága valahogy rosszul ütne ki, apját átkozza, valahányszor feleségére
                        néz. Apám is úgy cselekedett velem, és a dolog jól ütött ki. Csakhogy jó és
                        becsületes leány legyen, a többi mindegy.</p>
                    <p>A molnárné, ki asszony létére ily dolgokban több tapintattal bírt,
                        nyugtalanabbá lett; férje teljesen helybenhagyá Fekete nézeteit, csak azt
                        tevé hozzá, hogy Andrisnak nemcsak jó, becsületes, de szép feleség is kell;
                        mert mit érne az esztendő, bármi jó s termékeny legyen, ha tavaszkor nem
                        hozna virágokat, mikből a fiatalság magának bokrétát köthessen.</p>
                    <p>- Az ellen nincs panasz - szólt Fekete. - Andris csakugyan kikereste
                        magának.</p>
                    <p>- És hát ki az? - kérdé a molnár bizodalmasan.</p>
                    <p>Az öreg Fekete, ki a molnárék óhajtását ismerte, sőt egykor osztá is, s ki
                        jól tudta, mennyit tett önmaga azon remények táplálására, melyeket most meg
                        kelle hiúsítania, némi zavarba jött e kérdés által. Elébb egy pohár bort
                        ivott ki, azután egy darab kenyeret evett reá, s csak úgy mondá ki végre,
                        hogy az bizony nem más, mint Galambosné Mariskája.</p>
                    <p>Ha villám csap le, vagy a patak másfelé véve folyását, a malom kerekeit
                        szárazon hagyja, a molnár nem lehete kellemetlenebből meglepetve, mint e név
                        által.</p>
                    <p>- Ne beszéljen, komám! - kiáltá elbámulva -, ez csak tréfadolog.</p>
                    <p>- Már ezt csakugyan nem hitte volna senki - szólt a molnárné, kinek
                        mosolygása úgy megváltozott, mint ha egy köcsög édes tejbe ecetet
                        öntenek.</p>
                    <p>- Akár hiszik, akár nem - mondá Fekete, kinek csak ellenmondás kelle, hogy
                        háromszáz hold földje minden tartozandóságaival eszébe jutván, vesztett
                        egyensúlyát visszanyerje -, nincs szükségem senkinek hitére, hogy azt tegyem
                        házamban, amit jónak látok. Mariska jó leány, szépségre nincs párja a
                        vidéken, Galambosné nemesasszony, s a leány is nemes.</p>
                    <p>- Könnyű magát nemesasszonynak mondani - szólt megvetéssel a molnárné -, azt
                        idegen helyen mindenki teheti. Koldus.</p>
                    <p>- Az az én dolgom - mondá Fekete mindig inkább felindulva. - Andrásnak van
                        miből tartania feleségét. Galambosné tisztességes személy, és Mariska a
                        comtesse-nek mindene. Ha testvérek lennének, nem szerethetnék egymást
                        inkább.</p>
                    <p>- A comtesse szeretheti azt, aki neki tetszik, és ha Viktám a háznál lett
                        volna, azt bizonyosan még inkább szeretné. Komámuram is azt veheti menyének,
                        akit akar; de ami a nemességet illeti, az majd később válik meg.</p>
                    <p>- Majd megválik - szólt Fekete mindinkább nevekedő haraggal felkelve az
                        asztaltól. - Úgy hiszem, plébános urunk, ki a pecsétes leveleket mind
                        megnézte, és maga mondta nekem, hogy Mariska igen jó nemes házból való, csak
                        tud olvasni. De majd utánanézek, s meglátom, Fekete Jánost ki tartja
                        bolonddá. Szeretném tudni, fiam miért ne vehetne magának nemes feleséget, ha
                        neki úgy tetszik.</p>
                    <p>- Ha hozzámegy, miattam bizony teheti - mondá a molnárné élesen.</p>
                    <p>- Én se tehetek róla, ha Vikta nem tetszik neki - szólt az öreg Fekete. -
                        Neki szántam, de nem kell neki; és Vikta is, amint komámasszony mondja,
                        nagyon megváltozott. Oly leány, ki, ha a házhoz jövök, elmegy, és még azt se
                        mondja, hogy Isten áldja meg, komám! - nekem se kell.</p>
                    <p>- Az komámuram dolga - szólt a molnárné -, ha Vikta Andrásnak nem kell, ő is
                        el lehet nála nélkül; úgysem szereti, s ha elvette volna, csak
                        engedelmességből teszi. Akad annak még derekabb ember is.</p>
                    <p>- Sok szerencsét hozzá.</p>
                    <p>- Mi is a nemeskisasszonyhoz - mondá a molnárné, míg Fekete nagy mérgesen
                        kiment.</p>
                    <p>Amint az ajtót hirtelen felnyitá, idegen asszonnyal találkozott. Rongyos
                        öltözete s arcának már első tekintetre meglepőleg kellemetlen kifejezése
                        szerint ítélve, mely inkább rendetlen életnek, mint az ínségnek nyomait
                        horda magán, kóborlónak látszott.</p>
                    <p>- Te meg mit akarsz itt, mit leskelődöl az ajtók mögött? - kérdé János
                        haragosan, midőn az ajtót hirtelenül felrántva, az idegennel egyszerre
                        szemközt állt.</p>
                    <p>- Minek leskelődném - szólt az idegen, ki valószínűleg szokva volt hasonló
                        fogadtatáshoz, s a gazda haragos megszólításától nem ijedt meg -, csak azt
                        akartam kérdezni, messze vagyok-e még Vérthalomtól.</p>
                    <p>- S mi dolgod van Vérthalmon? A faluban nem tűrnek idegen koldusokat.</p>
                    <p>- Csak Galambosné asszonyt keresem, ki, amint hallom, a kastélyban
                        kulcsárné.</p>
                    <p>- Talán valami régi ismerőse Galambosnénak - szólt a molnárné, ki azalatt
                        szintén az ajtóhoz jött, s örömében, hogy komájának valami kellemetlent
                        mondhat, még arról is elfeledkezett, hogy az idegen a konyhából valamit
                        ellophatott volna - éppen jó helyen kérdezősködik, János gazda is jó
                        ismerőse a kulcsárnénak.</p>
                    <p>- Ugye, Galambosné egy fiatal leányt tart magánál, mintegy tizenhat éves
                        lehet? - kérdé az idegen.</p>
                    <p>- S mit akarsz te, haszontalan kóborló, Galambosné asszonytól?</p>
                    <p>- Ki tudja, talán valami nemes rokona - szólt a molnárné gúnyosan, az öreg
                        Feketének mindig növekedő haragján gyönyörködve.</p>
                    <p>- Mit csúfolódnak velem - szólt az idegen alázatosan -, a nemzetes asszony
                        előbbeni időben sok jót tett velem, s ha hozzá megyek, bizonyosan tudom,
                        most is meg fog segíteni nyomorúságomban. A kis leányt, ki nála lakik...</p>
                    <p>- Unokáját? - veté közbe kérdőleg a molnárné.</p>
                    <p>- Igen, unokáját - hamarjában csaknem elfelejtettem, hogy unokája volt -
                        eleget cipeltem körül karjaimon. Tudom, megnőtt és szép lehet.</p>
                    <p>Az öreg János, ki, midőn az idegen Galambosnét nemzetes asszonynak nevezé,
                        félig ki vala engesztelve iránta, már azon ajánlatot akará neki tenni, hogy
                        Vérthalmon keresse fel az ő házát is, de a molnárné gúnyos felszólítására,
                        hogy miután az asszony úgyis Galambosnéhoz megy, legjobb lenne, ha őt
                        szekéren magával vinné, újra megbosszankodott.</p>
                    <p>- Eltalál ő oda gyalog is - mondá haragosan, és nem kísértetve ki a malomból
                        senki által, szekerére ült, a nagy ostort a béres kezéből kiragadta, s
                        bosszúságában oly hatalmasan csapott az ökrök közé, hogy a béres zsákostól
                        csaknem lefordult a szekérről.</p>
                    <p>Az idegen sebes léptekkel követé szekerét, kellemetlen arcán különös öröm
                        vala kifejezve.</p>
                    <p>Míg a molnár a malomba ment, legényét megszidta, az őrlősök ellen
                        káromkodott, és az inast megverte, addig a molnárné a házba visszamenve,
                        leányát találta ott.</p>
                    <p>- Hát te hol kószálsz? - kérdé szigorúan.</p>
                    <p>Vikta azzal menté magát, hogy fekete cérnáért kellett mennie, hogy új
                        szoknyáját megvarrja.</p>
                    <p>- Ezért máskor is elmehettél volna.</p>
                    <p>- De holnap vasárnap van, s nincs mit felvenni a templomba.</p>
                    <p>A molnárné első pillanatban meg akarta szidni leányát. De midőn maga előtt
                        látá őt, minden haragja eloszlott. Vikta csaknem futva jött haza. Kerek
                        melle sebes lélegzetében emelkedett; a rózsának színe nem oly szép, mint az,
                        mely kigyúlt arcain piroslott - s a mód, mellyel szemeit anyja előtt
                        lesütötte, különös bájt adott egész kifejezésének. Soha Vikta szépsége
                        anyjának nem tűnt fel inkább, mint e pillanatban. - S ez nem kell a
                        haszontalan parasztnak - gondolá magában, s haragja ismét Fekete ellen
                        fordult.</p>
                    <p>- Ne haragudjék, édesanyám - szólt Vikta anyjához emelve kérő szemeit -, úgy
                        siettem, amint csak bírtam. Nem gondoltam, hogy János bácsi ma oly jókor
                        elmegy.</p>
                    <p>- Semmi János bácsi - mondá anyja bosszúsan -, paraszt ő is, fia is. Szinte
                        örülök, hogy nem voltál itthon. Ha velök találkozol, akármelyikkel közülök,
                        rá sem nézesz. Találok én neked százszor derekabb férjet. Maradjon magának
                        fiával együtt a gőgös parasztja.</p>
                    <p> </p>
                </div>
               <div type="chapter">
                    <head>17</head>
                    <p>Míg a malomban ezek történtek, Káldoryt nem messze onnan az erdőben találjuk.
                        Reggel vett levelei között egy vala Dárdaynétól, s ez őt a legnagyobb
                        felgerjedésbe hozá.</p>
                    <p>Irma, mióta Káldorfalván volt, minden postával egy s néha két levelet írt.
                        Napjai, mióta Adorjántól megvált, látszólag szomorúan folytak.</p>
                    <p>Férjét betegebben találta, mint elhagyá. Kizárólag ápolásának szentelé magát,
                        annál buzgóbban fáradva körülötte, mennél vétkesebbnek érezé önmagát
                        irányában; s miután a világ az élvezetet, melyet jobb emberek, s főképp nők
                        abban találnak, ha magokat mások javára feláldozhatják, nem képes felfogni:
                        mindenki sajnálkozással szólt felőle; de Irma belsejében sokszor
                        szemrehányásokat tett magának, hogy magát ezen időközben oly boldognak érzi.
                        Tisztelte férjét, hálát, sőt szeretetet érzett az iránt, ki egész életén át
                        atyailag őrködött fölötte, s most is gondoskodott jövőjéről. De valahányszor
                        a betegnek ápolására szüksége nem vala, Irma szabadon bocsátva gondolatait,
                        Adorjánra emlékezett, s a lángoló szavakra, melyeket tőle, mikor utolszor
                        együtt voltak, hallott - és szíve felzajgott örömében. Hisz szeretve érzé
                        magát, s bármi sötét jelen köre, bármi nehéz feladást adott neki végzete: a
                        nő nem csügged el, ha, mint sziklák között az arany, a szerelem gazdag ere
                        vonul át kemény életén, s ha e fonalat követheti, melyben egész kincse
                        fekszik. Előbb Káldoryhoz írt levelei csak szerelméről szóltak; de később
                        egyes dolgok, miket azoktól hallott, kik férjét meglátogatták, s még inkább
                        Káldorynak saját levelei, melyek mindig udvariasabbakká s ildomosabbakká
                        váltak, Irmát ismét nyugtalanná tevék. Leveleibe egyes panaszok vegyültek,
                        kételyek, melyekért a másik lapon bocsánatot kért, melyeknek oktalanságát
                        maga bizonyítá be magának, de melyek, mint minden sorából látszott, lelkét
                        mindinkább elszomoríták, s e levelezést Adorjánnak napról napra
                        kellemetlenebbé tevék.</p>
                    <p>A levél, melyet ma kapott, e tekintetben felülmúlta az előbbieket mind. Irma
                        keserű vádakkal lépett fel. Felhozta a viszonyt, melyben Káldory Ormosyékhoz
                        állt; egyes részleteket említett, mikből kitűnt, hogy mindenről, mi
                        Káldorfalván történik, értesítve van. Szemrehányásokat tett hívtelenségeért;
                        elmondá, hogy semmi mentséget el nem fogad, s hogy miután őt annyiszor
                        megcsalta, szavak által magát többé nem hagyja megnyugtatni; hogy maga
                        akarja széttörni a viszonyt, melynek élte boldogságát áldozta fel, de mely
                        neki is csak kínos lehet, miután látja, hogy az Adorjánnak terhére vált.
                        Mindezek után azon kéréssel végzé levelét, hogy csak egypár sorral nyugtassa
                        meg őt, ha másért nem, legalább könyörületből az iránt, ki neki mindent
                        áldozott, és szerelme nélkül nem élhet.</p>
                    <p>Adorján a levél olvasása közben erősen fel vala indulva. Hogyan tudhatja Irma
                        mindezt? s mit feleljen reá? - A levél tiszta, határozott választ kívánt, s
                        ő maga sem volt még elhatározva semmire. A viszony, melyben Ormosyékhoz
                        állt, e két hónap alatt még barátságosabbá vált; alig múlt egy nap, melyben
                        nálok ne lett volna, s néha késő estig maradt körükben; de mindezt a
                        szomszédság s azon körülmény magyarázhatá meg, hogy mérföldekre senki sem
                        lakott, kivel társalkodhatott volna; s ő mindeddig egy szót sem mondott,
                        melyből valaki komolyabb szándékot következtethetne. De ha arra, hogy a
                        viszonyt, melyben Margithoz állt, felbonthat­lanná tegye, elhatározva nem
                        volt is, még kevésbé határozta el magát arra, hogy azt végképp felbontsa; s
                        nem ez kívántatott-e tőle, s csak azért, hogy a viszony, melyben Irmához
                        állt, felbonthatlanná váljék; hogy egész életére lekötve legyen ahhoz, kit
                        tulajdonképp már rég nem szeretett.</p>
                    <p>Irmának egész levele oly gyöngédtelennek látszott - mi alkalmatlanul jő,
                        közönségesen annak tartatik. - A nő, ha követelve lép fel, mintha nőiségét
                        vesztené el, még azok előtt is, kik abban, hogy a férfiú - az erősebb - a
                        nőt, a gyengébbet csalja, semmit sem látnak, mi a férfiúi méltósággal
                        ellenkeznék; és Adorján csak felgerjedt indulatait követve fogott a
                        válaszhoz. De midőn azt, mit első hevében írt, átolvasá, elpirult önmaga
                        előtt, s félredobva pennáját, fegyvert vett vállára és az erdőbe ment.</p>
                    <p>Ha valaha vad biztosan járhatott vadász körül, úgy azt most bízvást teheté.
                        Adorján elmélyedve gondolataiba, ha őzek útját állják, talán észre sem
                        veszi. Neheztelt önmagára, neheztelt főképp Irmára. - Miért keresi egész
                        életének boldogságát abban, mi sok, de csak rövid örömöket adhat; miért
                        szakítja le a virágot, mely éppen midőn birtokában biztosoknak véljük
                        magunkat, fonnyad el leghamarább? Tudhattam-e, hogy így veszi a dolgot: s ha
                        oly szavakat s ígéreteket, melyeket mindenki konvencionális értelemben
                        használ, ő, egymaga, szó szerint vett, én vagyok-e oka csalódásainak? Nem
                        életünk áprilisa-e a szerelem, hol mindenki előre tudja, hogy rá fog
                        szedetni, s a fő gyönyör éppen a rászedésben és rászedetésben fekszik?</p>
                    <p>Adorján sokkal elmésebb ember volt, semhogy saját mentségére hasonló
                        okoskodásoknak hiányában lehetne; de sokkal komolyabb természetű is, semhogy
                        magát általok valóban megnyugtatva érezze. Hogy magát önszeme előtt
                        igazolja, Irma szeretetén kelle kétkednie, s miért ne kétkednék ő, ki
                        életében annyit tapasztalt? Ki biztosíthatja őt, hogy Irma szenvedélye nem
                        tettetés, nem mesterileg betanult szerep, csak azért eljátszva, hogy őt
                        állandóan lekösse. Eszébe jutott, mit nagynénje írt volt neki. Dárdaynak
                        betegsége napról napra súlyosbodik; halála, melyről az egész város beszél,
                        miért ne juthatna nejének is eszébe? és... iskolás gyermek vagyok-e én, vagy
                        oly ember, kit nevetséges hiúsága elbódított, hogy mihelyt valakitől hallom,
                        hogy nélkülem nem élhet, azonnal elhiggyem? Minél többet gondolkozott a
                        tárgyról, annál inkább elkeseredett Irma ellen, annál inkább el vala
                        határozva, hogy viszonyát, melynek további folytatása őt saját szemei előtt
                        is nevetségessé tenné, szétbontja.</p>
                    <p>Ily gondolatok között csaknem az erdő széléhez ért, közel a patakhoz, mely a
                        malmot hajtá, s útját ez irányban elzárta. Már vissza akart fordulni, midőn
                        egy úriasan öltözött alak vonta magára figyelmét, mely a patak másik partján
                        sietve közelített, s melyben azonnal Vámosyra ismert. Egy fa mögé vonult,
                        megvárva, míg amaz elment. Később utána nézett.</p>
                    <p>Vámosy sietve haladt, míg a patak egyik kanyarulatánál fához kötött lovát
                        elérte. Ráveté magát és elnyargalt.</p>
                    <p>Káldory sokáig nézett utána. - Hát ezért tudja Irma minden lépésemet? - szólt
                        a legnagyobb elkeseredéssel - kémekkel vesz körül, megvesztegeti
                        cselédeimet, hogy ha szolgaságomat megunnám, ha láncait szét akarom törni,
                        jókor akadályozhasson, rimánkodásaival ha lehet, s ha nem, azáltal, hogy
                        Ormosynét hazugságokkal ijesztgeti. Hisz ily szerelem mire nem bírhatja az
                        asszonyt, mit nem tesz menthetővé, természetessé. Csakhogy az egész annyi
                        szenvedély mellett nagyon is ügyesnek látszik.</p>
                    <p>Ha nyugodtan gondolkozik a tárgyról, abból, hogy Vámosy Káldorfalvára jött, s
                        őt nem látogatta meg, bármi feltűnő volt is az, mindent inkább
                        következtethetett volna, mint kémkedését. Vilmos, ki könnyelműsége által
                        csaknem híressé vált, valamennyi ember között legkevésbé vala e tisztre
                        alkalmatos; s ha csakugyan az lett volna célja, hogy magának Káldoryról
                        tudomást szerezzen, sokkal könnyebben érhette volna el ezt, ha házához megy.
                        Aztán nagynénje ismerte a viszonyt, melyben ő az Ormosyakhoz állt, és számos
                        barátnéit erről, mint mindenről, mi szívén feküdt, kétségen kívül
                        tudósította; nem volt tehát szükség kémre, hogy Irma azt, miről a fél város
                        beszélt, szintén meghallja. De Káldory nem gondolkozott nyugodtan, nem akart
                        nyugodtan gondolkozni. Neki ok kelle, hogy Irmára neheztelhessen, s azt
                        Vámosy titkos megjelenésében feltalálta.</p>
                    <p>- Nem tűrhetem tovább. Véget kell vetnem az egésznek - mondá magában, s ismét
                        vállára veté fegyverét. Vérthalom felé indult.</p>
                    <p>A vérthalmi kert csaknem a patakig ér. Szemközt azon gyaloghíddal, melynek
                        közelében Káldory Margittal először találkozott, s mely azóta újból készült,
                        ajtó vezetett a kertbe. - Mióta Káldory az Ormosyakat csaknem naponkint
                        meglátogatá, többször erre ment. Ma is erre vette útját. A kertet az
                        erdőtől, mely mindjárt a patak túlsó oldalán vette kezdetét, csak egy rét
                        választá el. Midőn idáig ért, s a kert magas fasudarai mögött a kastély
                        fedele feltűnt szemei előtt, megállt.</p>
                    <p>Elébb el vala határozva, most újra ingadozott. Törni akart Irmával, s be
                        kezdé látni, hogy e nőnek szenvedélyessége mellett arra más mód alig marad,
                        mint ha nagynénje tanácsát követi. Szerette Margitot, vagy legalább meg vala
                        győződve, hogy nálánál szebb, eszesebb s hozzá minden tekintetben illőbb nőt
                        nem találhat - de vajon a mód, mely által Irmától szabadulni akar, nem
                        rosszabb-e a bajnál, mely ellen használtatik? - vajon azért, hogy jelen
                        kellemetlen helyzetéből szabaduljon, egész életét kell-e lekötnie? Egész
                        életét! de ha házasodik is, egész életét köti-e le? Az életben, mint minden
                        játéknál, a veszélynek nagysága csak a tételtől függ. Ki egész vagyonát egy
                        kártyára teszi; a hölgy, ki egyszer csalatkozva, mindenét elveszti; a férfi,
                        ki eléggé balgatag, hogy azt, mi csak az élet szebbítésére való, egész
                        jövője alapjának tekinti: azok remeghetnek az eldöntő pillanatban; de ő
                        miért haboznék, miért félne csalódásoktól; hisz oly keveset remél! - Soha
                        fiatalember az élet Rubikonja előtt, melyen átlépni sokaknak annyi, mint egy
                        hosszú háborúnak kezdete, nem érezheté magát nálánál nyugodtabban. Caesar
                        nem vala biztosabb győzelméről, s a páncélon, melyet ő keblén viselt, a
                        tőrszúrások, mik reá netalán várnak, nem oly könnyen hatnak át. - Margit jó
                        családból való, gazdag, anyja áldott jó asszony, ki lehetetlenségeket
                        követelni nem fog; és én szeretem a leányt, legalább amennyire szeretni
                        képes vagyok; s ha ez Margit jelen fogalmai szerint nem elég is, sokkal
                        eszesebb ő, mintsem, hogy idővel ki ne józanodnék. Valóban nincs ok, hogy
                        annyit töprenkedjem. - És e gondolatok után, melyekkel rövid fontolgatásait
                        végzé, Káldory határozott léptekkel átment a hídon, és a kerten keresztül a
                        kastély felé tartott.</p>
                    <p>A nap alkonyhoz közelgett. A gyeptér, mely a házat ezen oldalról környezé,
                        majdnem egészen árnyékban állt; csak egy kis részére hatottak még a nap
                        sugárai, azon szelíd esti világítást öntve el a virágágyak fölött, mely a
                        dél ragyogó fényénél bájolóbb. - Közel a házhoz egy padon Margit ült s
                        olvasott.</p>
                    <p>Nem vevé észre Káldory közeledését, s ez egy ideig megállva, nyugodtan
                        nézheté a bájló képet, melyet maga előtt látott. Oly szép, oly csendes vala
                        minden körös-körül, oly illő Margit­hoz, ki öntudatlan szépségében fejét
                        lehajtva ült ott a virágok között, mintegy király­néja e népnek, mely lábai
                        körül hajlong. - Mintha bájkörben találná magát, hova a természet s az élet
                        vészei nem hatottak még, hol a virág csak magától hullatja el leveleit, s a
                        szívnek örömei, csak miután azokat egészen élvezé, vesznek el.</p>
                    <p>Végre Margit a könnyű zajra, melyet talán csak egy az ágak között repdeső
                        madár okozott, felnézett, s Káldoryt meglátá; s ez közelítve elmondá, hogy
                        miután vadászat közben csaknem a kertig ért, nem tagadhatta el magától, hogy
                        egy pillanatra be ne jöjjön, s szomszédainak hogylétéről ne
                        kérdezősködjék.</p>
                    <p>- Szegény anyámnak ismét feje fáj - mondá Margit, miután Káldory köszöntését
                        viszonozta -, migrénje ma erősb, mint máskor, még engem is kiküldött
                        szobájából. Csak aludhatnék!</p>
                    <p>Abban, hogy a grófné, ki régóta főfájásban szenvedett, ma is rosszul érzé
                        magát, nem volt semmi feltűnő, s mégis e hír különösen hatott Káldoryra.
                        Gyöngeségünknek érzete annyira velünkszületett, hogy még az erősebb kedély
                        is, életének fontosabb pillanataiban felsőbb hatalom után tekint körül, s
                        nyugodtabbnak érzi magát, ha a legközönségesebb körülmé­nyek­ben végzetének
                        útmutatást keresve, magának elhitetheti, hogy határozataiban nem egyedül
                        szabad akaratát követé. És Káldory, ki egyébiránt nem vala előítéletes,
                        abban, hogy Margitot éppen ma anyja nélkül találta, s vele magányosan
                        szólhatott, mintegy a sorsnak nyilatkozását látá, mely őt feltételeiben
                        megerősíté. - Szótlanabb vala, mint máskor; s Margit, mintha sejdítené
                        gondolatait, elfogultabbnak látszott, mint Káldory társaságában lenni
                        szokott.</p>
                    <p>Közönyös tárgyakról szóltak; de társalgásukon ma bizonyos kényszerűség vala
                        észrevehető; beszélgetésök bármire fordult, hamar lankadt; végre egészen
                        hallgatva ültek egymás mellett.</p>
                    <p>- Ön ma rosszkedvű - szólt végre Margit hosszabb hallgatás után.</p>
                    <p>- S ezt miből következteti?</p>
                    <p>- Nem láttam még soha ily szótlanul.</p>
                    <p>- A beszédesség nem mindig jókedvünk jele.</p>
                    <p>- Ebből csak az következik, hogy ön máskor is rosszkedvű volt.</p>
                    <p>- S mi okom lehetne reá.</p>
                    <p>- Mit tudom én? Talán megunta vidékünket. Nem természetes-e, ha ön, ki egész
                        életét nagy városokban töltötte, s kit kétségen kívül ismerősei
                        visszahívnak, e magányban elégedetlennek érzi magát.</p>
                    <p>- Csakugyan hiszi, hogy más hely több vonzerővel bírhatna reám, mint ez, hol
                        önt naponkint láthatom?</p>
                    <p>Adorján nem tartozott azok közé, kik nőket ízlés nélküli bókokkal untatnak,
                        társalgása egyszerű s természetes volt. Ki őt Margittal látá, inkább
                        barátjának, mint udvarlónak tarthatta volna. A váratlan szavak, még inkább a
                        hang, mellyel azokat kimondá, mély benyomást tettek a hölgyre. Mint ha a
                        láthatáron, hol a hajnal változó színezetein függött tekintetünk, a napnak
                        első sugárai terjednek el, s meglepve a pillanattól, melyet régen vártunk,
                        melynek közeledését éreztük, lesütjük szemünket ennyi ragyogás előtt: ilyen
                        vala e pillanat Margitnak. El volt készülve reá; tudta, hogy jönni fog, s
                        mégis alig viselheté el boldogságát. Némán sütötte le szemét, csak pirulása
                        s a boldog mosoly, mely ajkain lebegett, hirdeté érzeményeit.</p>
                    <p>- Margit! - mondá Adorján belső felgerjedésétől remegő hangon - szerethet-e
                        engem?</p>
                    <p>Ne mondja senki, hogy az érzés, mellyel a hölgy kezét megragadta, csak
                        színlelt vala; hogy lángoló szavai között, melyekben szerelmét előadta, egy
                        volt, egyetlenegy, melynek igazsá­gáról ő maga nem lett volna meggyőződve.
                        Ha a sötét szikla ormain a nap fényes sugarait látjuk, ha kemény faláról
                        kedves szó hangzik előnkbe: amit látánk s hallánk, nem csalódás; csak külső
                        hatások idézik elő, de a hang és fény azért nem kevésbé valók; ilyen az
                        érzés: némely embereknél múlékony, mert nem belsejükből jő, de a
                        pillanatban, melyben felszólal, tiszta és való.</p>
                    <p>Adorján e pillanatban önmaga meg vala győződve szerelméről, neki úgy
                        látszott, mintha a hideg gúny, mellyel eddig a szerelemről szólt, az
                        önösség, mely cselekvényeit irányozá, csak külső hiúságból felvett szín lett
                        volna, s mintha csak most e pillanatban volna egészen való. Nem belsejéből
                        jő-e minden szó, melyet ajkai kimondanak, nem érzi-e tágulni keblét
                        szerel­mének bevallása által, mintha nagy tehertől menekülne meg; nem
                        boldog-e, egészen boldog, midőn Margit halk s mégis oly határozott hangon
                        kimondá, hogy szerelmét viszonozza, s ő elragadva érzelmeitől, a bájló
                        hölgyet karjai közé szorítja?</p>
                    <p>Ó, Adorján e pillanatban szerette, forrón szerette Margitot! Valamint akkor
                        nem hazudott, midőn Irmát utolszor lángoló kebléhez szorítá, úgy ajkai most
                        is csak való érzéseit mondták ki. Ki ismeri a szívnek rejtélyeit, ki
                        mondhatja, hogy azt, kiben később csalatkozánk, nem saját szíve ámította el
                        elébb?</p>
                    <p>Sokáig szóltak egymással. A nap lealkonyodott. A madarak csevegése megszűnt,
                        s az ég boltozatán egyes csillagok tűntek fel anélkül, hogy észrevennék. -
                        Ne várja senki, hogy beszélgetésöket leírjam. - Adorján szavai bájló
                        zeneként vonultak át Margit lelkén, melyet nem ismételhetünk, de melynek
                        hatását megtartjuk, mint a napsugár, mely csak melegét hagyja maga után. Ők
                        boldogok voltak.</p>
                    <p>- S lássa, Adorján - mondá Margit bizodalmasan -, én mindezt előre láttam.
                        Már mikor először találkozánk, belső szózat mondá nekem, hogy e pillanat
                        egész jövőmről határozott. Néha csaknem szemrehányásokat tettem magamnak.
                        Ön, ki annyit látott, ki annyi nálamnál kitűnőbbet ismer, miként szerethetne
                        engem? Minek ámítom magamat oly reményekkel, melyek nem teljesülhetnek? Ön
                        oly nyugodtnak, oly közönyösnek látszott; de bármennyit küzdöttem reményeim
                        ellen, bármennyire sírtam, ha este elment, s én azon meggyőződéssel tértem
                        vissza szobámba, hogy anyám s a plébános beszélgetései önt inkább érdeklik,
                        mintha velem szól: könnyeim között s okoskodásaim ellenére mindig visszatért
                        a gondolat, hogy ön mégis szeretni fog. Ó, én nagyon boldog vagyok.</p>
                    <p>Adorján mélyen meg vala hatva. Van-e ember, ki a boldogságot, melyet a nőnek
                        ő adott, hidegen nézhetné? Szerencsésnek érezé ő is magát, de mihelyt az
                        első elragadtatás pillanatai elmúltak, boldogsága közé egyes keserű érzések
                        vegyültek. Az egészen tiszta örömöt csak tiszta kebel ismerheti. - Vajon
                        teljesítheti-e ő a reményeket, melyekkel e hölgy reá feltekint; vajon
                        visszaadhatja-e valaha a szerelemnek gazdag kincsét, melyet egészen neki ád;
                        ő, ki szívét oly szegénynek érzi?</p>
                    <p>- Ó, vajha oly boldoggá tehetném, mint érdemli, mint akarnám! - mondá, s
                        arcai csaknem szomorú kifejezést vettek fel.</p>
                    <p>- Hogy kételkedhetik ezen?</p>
                    <p>- Lássa, Margit - mondá Adorján, s szavaiban mély érzés vala kifejezve -, ha
                        kék szemébe nézek, mely annyi bizalommal tekint reám, ha a boldog körre
                        gondolok, melyből önt kiragadom, lelkemet kínos bizonytalanság fogja el.
                        Fogom-e önt boldogíthatni?</p>
                    <p>- S nem szeret-e? - kérdé Margit bámulva.</p>
                    <p>- Ha valaha szerettem, ha e szív képes szeretni, úgy önt szeretem - mondá
                        Adorján szomorúan -, de fogom-e boldogíthatni? Nyugodtnak tart,
                        megelégedettnek, hisz csak oly pillanatokban látott, hol ön közelében
                        szerencsésnek éreztem magamat; de én nem vagyok az. Külsőleg helyzetem
                        irigyelhetőnek látszik, s életem ment vala azon nagyobb csapásoktól, melyek
                        az emberek sajnálkozásának vagy legalább beszélgetéseinek tárgyul
                        szolgálnak. De ha múltamat ismerné, azon egyes eseményeket, melyekre magunk
                        is alig emlékezünk, melyeket alig vevénk észre, oly parányiak azok, s
                        melyek, mint a szüntelen egy helyre hulló cseppek, a legerősebb szívet
                        lassankint kivájják; mint azon fellegek, melyek, ha a nap legszebben ragyog,
                        lassankint támadnak, s végre egész láthatárunkat elborítják: akkor átlátná,
                        miért kétkedem. - Én nem vagyok oly szerencsés, minőnek gondol; ki tudja,
                        lehetek-e valaha egészen azzá még szerelme által is; s csak ki magát egészen
                        boldognak érzi, az boldogíthat egészen.</p>
                    <p>Margit mélyen meghatva hallgatá e szavakat, s ha lehetséges, még boldogabbnak
                        érezé magát, még inkább szerette Adorjánt, mint elébb. Hisz mint a nap
                        sugárai a sötét helyen melegebbek, úgy a nő szerelme erősebb, hol bánatot
                        talál. - Attól ne féljen - mondá érzékenyen. - Ha keservei voltak, nem
                        közölheti-e velem, nem viselhetjük-e együtt a terhet, mely szívén fekszik? s
                        ha kedélye néha elborul, nem fogom-e mondhatni magamnak, hogy nélkülem még
                        szomorúbb volna? S ön nem fog szomorú maradni, higgye el. Bármi sötétek
                        emlékei, én nem akarom, nem tűröm, hogy szomorú legyen; annyira eltöltök
                        mindent boldogságommal, hogy mellette semmi egyéb el nem fér. Ön nem ismer
                        engem; én akaratos, elkényeztetett leány vagyok, végre ön is engedni fog, ha
                        erősen akarom, hogy szerencsés legyen.</p>
                    <p>Annyi bizodalom, oly leírhatlan boldogság volt kifejezve arcán. Adorján
                        elragadtatva, a bájló hölgyet karjai közé szorítá.</p>
                    <p>- Ugye, boldog lesz, egész boldog, már az én kedvemért - rebegé emez, midőn a
                        forró ölelésnek átengedve magát, kedvesére feltekintett.</p>
                    <p>- Miként ne lennék az, ha szeret - mondá Adorján, a szerelemnek első lángoló
                        csókját nyomva kedves ajkaira.</p>
                    <p>- Most jerünk anyámhoz - mondá Margit, midőn Adorján kezét szorítva, karjai
                        közül szelíden kibontakozott -, jerünk hozzá, s kérjük áldását.</p>
                    <p>Egymásnak kezét fogva, indultak a ház felé. Csendesen - miért siessenek, hisz
                        céljokat elérték? Margit soha életében nyugodtabbnak nem érzé magát, mint e
                        pillanatban. Szó nélkül - hisz mit mondhatnának egymásnak; a boldogságot,
                        mely szívöket tölti, szó mégsem fejez­hetné ki.</p>
                    <p>Margit maga ment be anyjához, kevés pillanat múlva kijött, s Adorjánt kezénél
                        fogva, örömtől ragyogó arccal vezeté be.</p>
                    <p>A grófné felkelve pamlagáról, hol az egész délutánt töltötte, elejökbe jött.
                        - Szólni akart, de felgerjedése nem engedé; s midőn Adorján beszélni
                        kezdett, sírva nyakába borult. - Ó, tegye boldoggá - mondá. - Egyetlen
                        gyermekem ő, mindenem, s én önre bízom. - Szavait könnyei fojtották el. A
                        mondhatlan gyönyört, a keserves bánatot, mely az anyának szívét egyszerre
                        eltölti, midőn gyermekét boldogan látva, eszébe jut, hogy e boldogság őt
                        kedvesétől elszakítja; midőn életének feladását betöltve gondolja, s
                        egyszersmind érzi, hogy gyermekének szeren­cséje ezentúl mástól függ; midőn
                        annyi évnek reményei végre teljesültek, de éppen akkor, midőn egész
                        boldogságától meg kell válnia - ó, a legfőbb, legtisztább szeretet egész
                        malasztját s minden kínjait egy rövid percben egyesülve, miként azt csak
                        anya érezheti, ki írhatja le?!</p>
                    <p>Káldory késő estvéig maradt. Miután elment, a grófné s leánya még sokáig
                        beszéltek egymással, s már éjfél vala, mikor Margit szobájába tért.</p>
                    <p>- Te még itt? - mondá meglepetve, midőn Mariska jött elébe.</p>
                    <p>- Nem fekhettem le, mielőtt el nem mondom. Andris szeret.</p>
                    <p>- Szólt veled?</p>
                    <p>- Ó és mily kedves, szívreható szavakban mondott el mindent; sírhatnék
                        örömömben, ha reá gondolok. S apjának sincs ellenére, holnap reggel maga jő
                        el nagyanyámhoz s megkér. A világon nincs is oly boldog teremtés, mint én
                        vagyok.</p>
                    <p>- Nem mondtam-e mindig? - szólt Margit, kire barátnéjának öröme saját
                        boldogságának érzetében kétszeresen hatott.</p>
                    <p>- Én sohasem hittem. Az öreg Fekete nagyon gazdag ember, s oly kevélynek
                        látszik, és mi szegények vagyunk. Mikor gyermekek voltunk, s András mindig
                        körülöttem forgolódott, sokszor hallottam, hogy belőlünk még egy pár lesz,
                        és akkor magam is azt hittem. De mióta felnőttünk, András annyira
                        megváltozott. Alig szólt velem; mintha kerülne. - Néha fájt. Sokszor eszembe
                        jutott, hogy ha szegény vagyok is, mégsem kellene így bánni velem; de hiába,
                        nem vagyok én neki való - gondoltam magamban -, talán észreveszi, hogy őt
                        még mindig szeretem, mint annakelőtte, s nem akar bolonddá tartani. Isten
                        áldja meg ezért is. - Minap, mikor keszkenőmet hozta, egészen zavarba
                        jöttem. Annyiszor látta fejemen, miként is gondolhatta, hogy a kisasszonyé?
                        Egyszerű pipiszőr kendő volt, milyet a comtesse sohasem hord. De ha tudta,
                        hogy az én kendőm, miért jött volna át a megáradt patakon, hol csaknem
                        belefúlt? Egész éjszaka egy percig sem aludtam, mindig ezen törtem fejemet.
                        - Másnap találkoztunk. András neheztelt. Szemrehányásokat tett. Mondta, hogy
                        ha bajom történt volna, szegény nagyanyám talán nem is élhetné túl. A
                        tisztelendő úr sem pirongatott ki keményeb­ben, mikor hazajöttünk; és én
                        tudtam, hogy az egésznek oka nem én vagyok, s szemrehányásai úgy fájtak,
                        hogy mikor elment, talán egy óráig sírtam, de azért mégsem haragudtam reá.
                        Azóta többször összejöttünk, s néha magam is azt gondoltam, mintha nem
                        véletlenül történt volna. Keveset beszélt, csak egyszer mondta, hogy jövő
                        vásárra egy új pipiszőr kendőt vesz, s hogy akkor majd azt, melyet a
                        patakból kihozott, elkéri s elteszi örök emlékül; de nekem mindig úgy
                        látszott, mintha valami szívén feküdnék, mit mondani akar; talán, hogy
                        Viktát veszi el, miről az egész faluban beszéltek. Végre ma mindent
                        elmondott. Hogy mindig szeretett, s nem is vett volna soha életében más
                        feleséget, mert neki senki sem kellett a világon, mint csak én, de hogy apja
                        ellenezte. Még azt is feltette magában, hogy katonának áll be; de apja
                        mindig csak azt akarta, hogy Viktát vegye el, és ő meg hogy hagyhatta volna
                        el apját vén napjaira. Én nem is beszélhetek el mindent úgy, amint ő mondta.
                        Végre a tisztelendő úr mindent rendbehozott, és most az öreg Fekete is azt
                        akarja, hogy engem vegyen el, s maga jön holnap kérőbe. Isten maga tudja,
                        hogyan érdemeltem ennyi szerencsét.</p>
                    <p>- S ki érdemlené, ha te nem?</p>
                    <p>- És ha még azt hallotta volna, milyeneket mondott! Hogy házánál nem lesz oly
                        kényelmes életem, minőhöz a kastélyban szokva vagyok, mert az öregúr heves,
                        és a béresekkel sok baj van; de hogy azért ne féljek, s ha nehezemre esik
                        is, viseljem el az ő kedvéért; mintha Isten tudja, ki volnék, s mintha nem
                        érezném magamat boldognak, ha a legrosszabb viskóban kellene laknom, s
                        kapálva keresnem mindennapi kenyeremet, csak ő szeressen.</p>
                    <p>- Ó, te nagyon boldog léssz, oly boldog, mint én magam - mondá Margit
                        barátnéja kezét megragadva -, tudod-e, hogy én is mátka vagyok?</p>
                    <p>- Ön, Margit?</p>
                    <p>Margit röviden elmondá a történteket.</p>
                    <p>- És egy napon mindketten, ugyanazon napon. Ó, ez szép! - kiálta Maris,
                        örömében összecsapva kezeit.</p>
                    <p>- És egy napon fogjuk tartani menyegzőnket is - szólt Margit elragadtatva. -
                        Isten maga is úgy akarta, hogy egész boldogságunk közös legyen. - S a
                        hölgyek örömittasan borultak egymásnak karjai közé.</p>
                    <p>Az éj beszélgetések között múlt el. Újra elmondák egymásnak az imént lefolyt
                        órák történetét, s mindig új részletek jutottak eszökbe, melyeket elébb
                        felhozni elmulasztottak; szóltak a múltról, melynek legfontosabb eseményei
                        előttök most oly gyermekeseknek látszottak, s a boldog jövőről.</p>
                    <p>- Most elmegyek - mondá végre Maris, midőn észrevevé, hogy a gyertyák csaknem
                        egészen leégtek. - Már piroslani kezd az ég. Nagyanyám mindjárt felébred; s
                        mit mondana a grófné, ha megtudná, hogy egész éjjel nem is feküdtünk le.</p>
                    <p>- Nem alhatnám - szólt Margit felgerjedve -, ne hagyj el, úgyis ki tudja, mi
                        távol szakít egymástól végzetünk!</p>
                    <p>Margit lelke egy pillanatra elborult. Eszébe jutott, hogy a körtől, melyben
                        annyi szeretetet talált, meg kell válnia, s felsóhajtott.</p>
                    <p>- S ha el kell is válnunk, s ha a fényes világba, melyben élni fog, nem
                        léphetek is: nem maradnak-e szíveink egyesülve, nem fogom-e tudni, hogy
                        Margitom boldog?</p>
                    <p>- Igazságod van, mi egyesülve maradunk, egyiránt boldogok. Ó, Istenem, mi
                        szép az élet!</p>
                    <p>Margit még egyszer forrón kebléhez szorítá barátnéját.</p>
                    <p>Így váltak el egymástól.</p>
                    <p>A kert már világos volt, a közelgő nap pirosra festé az egész eget. Ó, de e
                        szín nem vala oly bájoló, mint az, melyre öröm és szeretet a hölgyek arcait
                        festék. - Egy derült napnak első hasadása lángol-e arcaikon, vagy
                        végsugárai, melyek után csak sötét órák következnek: ki tudja ezt? Ó, de a
                        pillanat azért szép vala, oly szép, minőre az életben csak egyszer
                        találunk.</p>
                    <p> </p>
                </div>
               <div type="chapter">
                    <head>18</head>
                    <p>A vérthalmi kastély földszinti részét, a termen kívül, mely a verandára
                        nyílt, s honnan egy vas csigalépcső egyenesen a grófné szobáiba vezetett,
                        konyha, kamarák s cselédszobák foglalák el. Itt lakott Galambosné asszony
                        is.</p>
                    <p>A lakás magában véve elég szerény. A tágas, boltozott szoba, melynek a
                        folyosóra nyíló egyetlen ablakát erős vasrostély oltalmazá, főképp borús
                        napokon homályos; s a tiszta, évenkint húsvét előtt újra meszeltetni szokott
                        falaknak néhány fekete rámába foglalt szentképnél nincs egyéb ékességök. A
                        számozott barna almáriomok, melyek a szobának két falát elfoglalják, s hol
                        Galambosné az uraság fehér ruháját tartja; a nagy tölgyasztal, melyen azt
                        mosásnapokon kirakja; a fekete bőrszékek, a házzal együtt készült ószerű
                        kályha, a szobát még sötétebbé teszik; s mégis mindez együttvéve a belépőre
                        kellemes benyomást tesz. A szobában nincs semmi, mi csak ékességül
                        szolgálna; de az egyszerű ablakfüggönyök tiszta­ságukban oly fehérek, mintha
                        azért függesztették volna fel, hogy a szobában világot terjesszenek, nem
                        hogy azt kizárják; a virágos kamuka, mely az ágyakat beborítja, a fényes
                        rézkereszt, mely az öreg Galambosné ágya fölött függ, s a néhány
                        virágcserép, melyet Mariska az ablakba állított, az egész szobának különösen
                        vidám színezetet adnak. Az egész nem látszott túlteltnek, s mégis mindenki,
                        ha körültekintett, átlátá, hogy e szobában semmi több nem férne el, sőt ha a
                        bútorokat újra kellene elhelyezni, azokat ismét csak a mostani rendben
                        lehetne felállítani. - Minden azon helyen állt, melyen egyedül állhatott, s
                        mégis ha az egészből csak egy darab elvétetnék, például csak a magas
                        szekrény, melynek kilenc fiókja, a szolgálók és parasztasszonyok nagy
                        bámulására, egy kulcsforgatásra egyszerre nyílik és záródik, s hol
                        Galambosné asszonyom a fűszerféléket tartja - a kályha s ajtó közötti rövid
                        fal már üresnek látszanék.</p>
                    <p>Itt találjuk Galambosné asszonyt.</p>
                    <p>Máskor vasárnapokon a templomból visszatérve az ablak mellett álló kis
                        asztalkához ült, s a <hi rend="italic">Szentek életé</hi>-ben olvasgatott;
                        csak ha a szakács vagy a szolgálók közül valamelyik jött szobájába, nézett
                        fel könyvéből, s asztala előtt a falba vert szegeken függő kulcsai közül
                        egyet csendesen levéve, kiadta azt, mire éppen szükség vala, s mihelyt
                        dolgát elvégzé, ismét tovább olvasott. Ma rendkívüli tevékenységben találjuk
                        őt. Nyitatlanul fekszik asztalán a nagy negyedrétű kötet, amint azt Maris
                        reggel számára odakészítette, és ha a fekete csipkés főkötő, melyet csak
                        ünnepeken viselt, nem lenne fején, nem hinné senki, hogy vasárnap van.
                        Sürög-forog szobájában, tiszta kendővel törölgeti az asztalt, újra lesimítja
                        az ágyak takaróit, még szebb rendbe helyezi el a kávés csészéket és
                        díszpoharakat, melyek almáriomán az óra körül állnak, egyszóval mindenből
                        látni, hogy vendéget vár, s pedig olyat, kinek fogadása reá nézve rendkívüli
                        fontossággal bír. Minden mozdulatából látszik felgerjedése, s ámbár
                        hetvenhez közelít, ma veszi észre először, hogy reszketni kezd. De e
                        felgerjedést öröm okozta. Szelíd arcát, mely máskor nyugodt megelégedést
                        fejezett ki, ma boldogság lelkesíté. Oly szerencsésnek érezé magát; sírhatna
                        örömében, s mert könnyei nincsenek, csak mosolyog. Hisz az Isten minden
                        reményei fölött megáldotta őt.</p>
                    <p>Más az ő helyzetében, ha a múltra visszatekint, talán panaszra fakad végzete
                        ellen, mely szerény körében őt sem kímélte meg az élet keserűségeitől. Jókor
                        elvesztette férjét. Kevéssel később halt meg leánya, kit a felföldön egy
                        kasznárhoz adott, s kit férjével együtt a kolera elragadt; s mikor onnan,
                        hol éppen látogatóban volt, hazautazott, még útközben ugyanezen betegségben
                        elveszett a kisgyermek is, kit leánya halálos ágyán reáhagyott. Ő mélyen
                        érezte e csapásokat, ennyi veszteségnek emléke néha keserű cseppeket facsart
                        szemeiből, de mindez nem feledteté el vele azon jót, mit életében talált;
                        neki úgy látszott, hogy a szerencse, melyet férjével annyi éven át élvezett,
                        mindazon felszámlálhatlan anyai öröm, melyet leányában talált, a boldogság,
                        mellyel unokáját először szívéhez szorítá, s míg élt, ápolta, a fájdalmat,
                        melyet vesztökön érezett, sokkal felülmúlták. S nem tapasztalta-e Isten
                        különös gondviselését még abban is, hogy valahányszor különös baj érte,
                        mindig talált valamit, miben különös vigasztalást lelhetett? - Mikor férje
                        meghalt, leánya jegyben járt; mikor leányát elveszte, a kisgyermekről kelle
                        gondoskodnia; s mikor ez is meghalt - az Isten mintegy csuda által a kis
                        Mariskát adta karjai közé. S mily kellemesen folytak napjai! Egyike volt ő
                        azoknak, kiket Isten - mint az öreg plébános sokszor mondá - csak azért
                        teremtett, hogy a zavart, melyet a világon mások okoznak, rendbehozzák.
                        Jelen köre olyan vala, mely ezen hajlamainak megfelelt. A háztartás igénybe
                        vevé minden idejét s tehetségeit, de nem múlta felül azokat; s a folytonos
                        tevékenység olyannyira nem fárasztá őt el, hogy néha alig foghatá meg, miért
                        tulajdoníttatik neki érdemül az, mit oly könnyen teljesít, s mit helyében
                        bizonyosan mindenki szintúgy tehetne.</p>
                    <p>- Mégis szerencsés asszony vagyok én - így gondolkozott magában -, ki hitte
                        volna, hogy vén napjaimra még ily boldog leszek. Amit csak kívánok,
                        teljesül. És szegény Mariskám! mennyi öröm vár reá. Andris oly jó ember,
                        szeretik egymást, s mily nagy gazdasága lesz. - Lelke boldog ábrándokba
                        merült. Már Fekete nagy házában látta kedvesét, a tágas udvaron, a nagy
                        éléskamarában, gondoskodva mindenről, intézve, rendben tartva mindent, amint
                        tőle tanulta. A ház gazdasága nőtt, minden gyarapodott gondviselése alatt,
                        és az öreg János, a cselédek, a háznak jelen s jövendő lakói megelégedve
                        csoportosulnak Mariska körül, s mindenki érzi, hogy e jólétet neki köszöni.
                        Mi szép napok várnak a kedves gyermekre, éppen olyanok, minők képében az
                        öreg Galambosné magának a szerencsét képzelé, tele munkával és szeretettel.
                        Soha költő a jövőt nem látta szebben képzeletében; hisz költő minden szív,
                        mely szeretni tud.</p>
                    <p>Ábrándjaiból erős kocogás ébreszté fel őt, s midőn az ajtó felé fordult, az
                        öreg Fekete helyett egy idegen koldusasszony lépett a szobába.</p>
                    <p>Megjelenésében nem vala semmi meglepő. - Az alamizsnát Galambosné osztogatta
                        a háznál, s így természetesnek látszott, hogy ez idegen koldus is hozzá
                        fordult. Nyugodtan asztalához ment, s már felnyitá fiókját, midőn az idegen
                        észrevéve szándékát, azon nyilatkozattal lepte meg, hogy neki nem kell
                        alamizsna.</p>
                    <p>- Sose fáradjon miattam a nemzetes asszony. Nem jöttem én koldulni. Adja a
                        pár krajcárt vagy garast másnak, én azért nem vagyok itt.</p>
                    <p>- Ha mással segíthetek, szívesen teszem azt is - mondá Galambosné, kinek az
                        idegen egész külseje visszatetszett.</p>
                    <p>- Én nem kérek semmit - szólt ismét az idegen -, csak azt keresem, mi az
                        enyim, s mit tőlem senki a világon nem tagadhat meg.</p>
                    <p>- S mi lenne az? - kérdé Galambosné bámulva.</p>
                    <p>- Hát nem ismer többé? - folytatá az elébbi gúnyosan. - Uramfia, én reábízom
                        kincsemet, szüntelen eszemben tartom képét, bebarangolom a fél országot, míg
                        nyomára jövök, s mikor végre feltalálom, nem ismer. Hiába, ilyen a világ,
                        akinek jó dolga van, hamar felejt; s aztán kissé talán meg is változtam. A
                        sok gond és nyomorúság hamar megviseli az embert.</p>
                    <p>Midőn Galambosné az idegen vörhenyős képét, melyen az iszákosság csalhatlan
                        nyomai látszottak, jobban megnézte, s a pálinkaszagból, mely a szobába
                        léptével elterjedt, észrevette, hogy szokott élvezetében ma bőven részesült,
                        meg vala győződve, hogy részeg. - Ha beszéde van velem, jöjjön máskor -
                        mondá nyugodtan -, dolgom van, s kend sincs oly állapotban, hogy józanon
                        szólhatna.</p>
                    <p>- Azt hiszi, részeg vagyok? - szólt amaz megvetéssel. - Talán az egy
                        kortytól, melyet templom után ittam. Ez is szép pálinka volt. Igazi szégyen,
                        hogy urasági korcsmában ilyet mérnek. Nem vagyok én részeg, kedves
                        Galambosné asszonyom, nincs miből. De ha majd lesz, ki vén napjaimra úgy
                        gondoskodik rólam, mint most magáról, nekem is jobb dolgom lesz megint.</p>
                    <p>- De hát mit akar tőlem? - kérdé Galambosné, ki, maga sem tudva, miért,
                        rögtön nyug­talanabbá vált.</p>
                    <p>- Azt is megmondom a maga idején - szólt amaz. - De ha reám teljességgel nem
                        akar visszaemlékezni, vajon emlékszik-e még az időre, mikor az országban
                        kolera volt, és maga a felföldön egy kisgyerekkel utazott?</p>
                    <p>Galambosné elhalványult.</p>
                    <p>- Aha! - folytatá az előbbi gúnyosan - erre, úgy látszik, mégis emlékezik.
                        Úgy tehát azt sem felejtette el, hogy mikor kigyelmed szekerese a Hernád
                        mellett, egy nagy falutól nem messze, lovait itatta, hozzám hasonló szőrű
                        asszony jött oda. Fiatalabb volt, és nem oly rongyos, mint én most; de azóta
                        sok idő elfolyt. Emlékezik-e, hogy az asszony akkor egy kisgyereket is
                        hozott magával.</p>
                    <p>- És aztán? - kérdé Galambosné, egész testén remegve.</p>
                    <p>- És aztán amaz asszony leült, és mert magok jóízűen falatoztak, s a
                        gyermeket, azaz magok gyermekét tejjel jól tartották, az asszony magának is
                        kért egy falat kenyeret s gyermeke számára egy kis tejet. És azután
                        beszélgetésbe ereszkedtek. Galambosné asszony elmondta, hogy a gyermek, kit
                        karjain ringat, leányáé, s hogy anyja, apja kolerában haltak meg, és hogy
                        most maga fogja felnevelni. - Én meg elmondtam, bárcsak az én gyermekemről
                        is gondos­kodnék valaki, mert én magam e rossz időben nem tarthatom.
                        Galambosné asszony ránézett a gyermekre, s mondta, hogy szép szeme van, és
                        hogy kár lenne érte; én meg amint láttam, hogy ölébe veszi és cirógatja, azt
                        mondtam, hogy ha el akarja vinni magával és felnevelni, szívesen odaadom
                        gyermekemet.</p>
                    <p>- Az nem igaz - szólott Galambosné szenvedéllyel. - Kend azt mondta, hogy a
                        gyermek nem magáé, hanem csak az úton találta meghalt anyja mellett.</p>
                    <p>- Már most látom, hogy mindenre emlékezik, még jobban, mint én magam - mondá
                        a koldusnő gúnyosan. - Csakugyan meglehet, azt mondtam, hogy a gyermek nem
                        az enyim. Az egyszer hazudtam. Talán azért tettem, hogy könyörületességet
                        gerjesszek.</p>
                    <p>- Most hazudsz! A gyermek becsületes emberek gyermeke volt. Vánkosán, pólyáin
                        megismerszett, hogy gondját viselték.</p>
                    <p>- Magam sem jártam akkor ily rongyosan - mondá a másik zavar nélkül -, és
                        végre minden ember szívesen költ gyermekére. Annyi mindenesetre igaz, hogy a
                        gyermek nem volt Galambosné asszonyomé, és hogy én hoztam. Akkor nehezemre
                        esett megválni tőle, később is sokszor jutott eszembe, de azt gondoltam,
                        jobb dolga van, mint nálam lehetne, s később annál több hasznát vehetem, ha
                        jól nevelték, s így mostanig nem jelentettem magamat. Végre átláttam, hogy
                        magamban semmiképp sem boldogulhatok többé. Vén napjaimra szükségem lesz
                        valakire, ki rólam gondoskodik. Elővettem régi útlevelemet, melyre
                        Galambosné asszony nevét és lakását felírtam.</p>
                    <p>- És hát mit akar kend tőlem?</p>
                    <p>- Hát mit akarjak? Leányomat akarom. Ideadtam, hogy felneveljék, most fel van
                        nevelve, én elviszem magammal.</p>
                    <p>Az asszonyok egy pillanatig hallgatva álltak szemben egymással. Galambosné
                        arcán borzadás vala kifejezve; az idegen nyugodtan s látszó megelégedéssel
                        követé minden mozdulatát.</p>
                    <p>- És ki mondta kendnek, hogy a kisleány, melyet, mint beszéli, reám bízott,
                        még nálam van? - mondá Galambosné rövid szünet után.</p>
                    <p>- Csak elébb láttam az udvaron - válaszolt a másik jókedvűen -, és mondhatom,
                        rég nem láttam nálánál szebb leányt. Ez majd eltarthatja szegény anyját.</p>
                    <p>- Az nem az árva leány, kit felfogadtam, hanem saját unokám, tulajdon
                        leányomnak gyermeke.</p>
                    <p>- Aki elhiszi...</p>
                    <p>- De ha én mondom.</p>
                    <p>- És ha én meg mást mondok?</p>
                    <p>- És hogy fogja bebizonyítani? - kérdé Galambosné hevesen. - Ha elismerem is,
                        hogy tizenhat esztendő előtt a felföldről hazautazva egy árva gyermeket
                        felfogadtam, hogy fogja bebizonyítani, hogy kend az asszony, kitől e
                        gyermeket kaptam? Én nem ismerem kendet, nem emlékezem semmi
                        hasonlatosságra. És ha én azt mondom, hogy e gyermek kevés nappal hozzám
                        jövetele után meghalt, s hogy Mariska csakugyan az én unokám, amit
                        keresztlevelével is megmutathatok, ki fog inkább egy jöttment kóborlónak
                        hitelt adni, mint nekem? Éppen ma várjuk a téns szolgabíró urat a faluba,
                        már tegnap elkészítettem szobáját. Nekem jó, kegyes uram ő, s mihelyt
                        megjön, megkérdezem.</p>
                    <p>Galambosné talán soha életében még nem lépett fel ennyi erélyességgel, s
                        midőn a zavart látá, mellyel az idegen főleg a szolgabíró említésénél a
                        szobában körülnézett, csaknem meg­nyugtatva érezé magát.</p>
                    <p>- Jól tudom, hogy szegényembernek nehéz dolog akármit bebizonyítani olyanok
                        ellenében, kiknek a főbíró jó emberök - mondá végre keserűen -, az is
                        meglehet, hogy csúfosan elkergetnek a faluból. De a főbírónál is van, hála
                        Istennek, még nagyobb úr az országban; felmegyek én Pestre, és ha kell,
                        Bécsbe. Ha nyomorult koldus vagyok is, gyermekemet mégsem vétetem el
                        magamtól.</p>
                    <p>- De hogy fogod bebizonyítani, hogy gyermeked?</p>
                    <p>- Hogy? hát ha másképp nem lehet, megesküszöm reá.</p>
                    <p>Indulatossága dacára a benyomás, melyet e szavak Galambosnéra tettek, nem
                        kerülte el az idegen figyelmét.</p>
                    <p>- Ha a dolog bíró elébe kerül, és én nem nyugszom előbb - folytatá eltökélve
                        -, és én ott azt mondom, hogy a gyermek az enyim, Galambosné asszony meg
                        azt, hogy unokája, más tanú meg nincs, kitől a bíró megtudhatná, kinek van
                        igazsága, megesküdtetnek a feszületre. Ismerem az egész szertartást, már
                        többször keresztülmentem rajta. Majd meglátjuk, meg mer-e esküdni reá, hogy
                        a gyermek, kit én az enyimnek tartok, csakugyan saját unokája.</p>
                    <p>Galambosné elhalaványodott. Az idegen diadalmi örömmel szegzé reá sötét
                        szemeit. - Ugyebár - szólt megvetéssel -, ezt nem meri tenni. Tudja, hogy az
                        esküvés hamis lenne, és hogy aki hamisan esküszik, azt Isten megveri, ha még
                        oly szép kereszt függ is ágya fölött, és még oly vastag könyvből szokott is
                        imádkozni. De szegényasszonyt megfosztani egyedüli istápjától, egy anyától
                        elcsalni gyermekét, az istenfélő keresztyén cselekedet?</p>
                    <p>Galambosné remegett, mint a hárslevél. Bármennyire szerette Mariskát,
                        bármennyire borza­dott a szerencsétlenségtől, mely őt fenyegeté, érzé, hogy
                        magát arra, minél egyéb módot most nem látott megmentésére, sohasem
                        határozhatná el. - Kend nem mondhatja, hogy a gyermek, melyet reám bízott, a
                        magáé volt - mondá szorult hangon.</p>
                    <p>- Akár mindjárt megesküszöm reá.</p>
                    <p>- De nem igaz.</p>
                    <p>- Az az én dolgom. Megesküszöm reá. Aki esküszik, annak hisznek. Aki nem mer
                        esküdni, hazudott.</p>
                    <p>- De csak gondolja meg - szólt ismét Galambosné kérő hangon -, örökre
                        boldogtalanná akarja-e tenni a szegény leányt, éppen most, mikor oly szép
                        szerencsét tehetne.</p>
                    <p>- Tudom; a gazdag parasztnak fiával. Minek is hívják? Igaz, Feketének.
                        Goromba, mint a daróc, de sok pénze van. Annál jobb. Nem ellenzem a
                        házasságot, majd magam is odamegyek lakni.</p>
                    <p>- De az öreg Fekete sohasem egyeznék bele e házasságba, ha megtudja...</p>
                    <p>- Hogy az én leányom? Az az ő dolga. Ha nem egyezik meg a házasságba,
                        elviszem magammal. Ne féljen, eltartom én. Nem fogunk koplalni: se ő, se én;
                        ily szép leánnyal az ember megélhet még a jég hátán is.</p>
                    <p>- Istenem, Istenem! könyörülj rajtunk - mondá Galambosné, összekulcsolva
                        kezét.</p>
                    <p>- Még ha az emberrel becsületesen szólnának - folytatá az elébbi -, ha azt
                        mondanák: igaz, hogy a leány a tied, de minthogy én neveltem fel, és nagyon
                        szeretem, meg minthogy ő is bizonyosan szívesebben maradna nálam, engedd át
                        nekem, én pedig, hogy vén napjaidra ínséget ne szenvedj, adok ennyi száz
                        vagy ezer forintot. Ha az emberrel így szólnának, akkor még meggondolhatná
                        magát. De csak szidják, szolgabíróval fenyegetőznek...</p>
                    <p>- Hát mit akarsz tőlem? - szakítá félbe a szólót Galambosné, ki ez új remény
                        csillámánál elfelejté, hogy a szerfölötti készség által, melyet mutat, csak
                        ellenének követeléseit neveli.</p>
                    <p>- De mielőtt ez még felelhetett volna, kocogtak, s az öreg Fekete lépett a
                        szobába.</p>
                    <p>Az öreg gazda nagy, ezüstgombos sötétkék dolmányban, melynek zsebéből piros
                        keszkenője lógott ki, egészen új kucsmával s különös ünnepélyességgel lépett
                        fel. A hatásnál is, melyet megjelenése Galambosnéra gyakorolt, feltűnőbb
                        volt a változás, mely e pillanatban az idegennek egész magaviseletében
                        történt.</p>
                    <p>- Majd kinn várok, míg a nemzetes asszony dolgait elvégzi - mondá a
                        legnagyobb alázatossággal.</p>
                    <p>- Hát megtaláltad az ifjasszonyt? - szólt Fekete nagy leereszkedéssel, midőn
                        az idegenben a koldusra ismert, kit a malomnál látott.</p>
                    <p>- Hála Istennek! - mondá a kóbor nő -, a nemzetes asszony mindjárt rám
                        ismert, és most is oly nagylelkűen meg fogja tenni kérésemet, mint már
                        egyszer tette. Nekem nincs is nagyobb jótevőm a világon.</p>
                    <p>- Egy kis beszédem van a nemzetes asszonnyal, te kimehetsz. Ha itt dolgaidat
                        elvégezted, eljöhetsz hozzám is. Csak Fekete házát kérdezd, minden gyermek
                        megmutatja; majd egy kis útravalót adok.</p>
                    <p>Ha a beszéd, melyben az öreg gazda, mihelyt az idegen a szobát elhagyá,
                        Galambosnéval szemközt leülve, kívánatát előadá, kevésbé cikornyás lett
                        volna is; ha roppant szótagok helyett, melyeknek némelyike ostorként csak
                        végén csattan, míg másoknál a csattanás egészen elmarad, s melyekben, a régi
                        szokás szerint, Mariskát fiának megkérte, a legegyszerűbb beszédet
                        használja: Galambosné felgerjedésében valószínűleg éppoly kevéssé követhette
                        volna szavait, mint most. Az, hogy az öreg Fekete a kóborlót ismeri, s őt
                        házához hívta, új aggodalmakat támasztott szívében; míg a színlelt
                        alázatosság, mellyel az asszony magát a gazda előtt viselte, azon reményt
                        erősíté meg benne, hogy pénzáldozat által kedves növendékét az őt fenyegető
                        veszélytől megmentheti. Fekete uram kissé hosszas beszédének megvolt azon jó
                        oldala, hogy Galambosné annak értelmét előre tudván, magát azalatt kissé
                        összeszedheté.</p>
                    <p>- Nagyon megtisztelve érezzük magunkat - válaszolt megindulva -, és én bizony
                        sohasem remélhettem, hogy a szegény leány ily szerencséhez jut. De Maris
                        árva, mi tőlem vár reá, oly kevés...</p>
                    <p>- Azzal én nem gondolok - szakítá félbe Fekete a szólót. - Fiamnak van miből
                        eltartani feleségét, és még több is, ha kell. Mi, Feketék, sohasem néztünk a
                        vagyonra. Fiam szép feleséget akar, és olyat, kit szeressen; én meg nem
                        bánom, csak jó legyen és becsületes. Feleségem nem hozott semmit a házhoz, s
                        mégis sose bántam meg, hogy elvettem. A jó asszony olyan a háznál, mint a
                        napsugár: semmit sem hoz, és mégis minden gyarapodik alatta. Csak jó legyen
                        és becsületes.</p>
                    <p>- Nem azért mondom, mert én neveltem, de becsületesebb, jobb leányt
                        Mariskámnál a föld kerekségén nem találhat.</p>
                    <p>- És hogy becsületes házból való legyen - folytatá az elébbi. - Én erre igen
                        sokat tartok. Ahhoz, hogy menyem nemesleány legyen, nem kötöttem volna
                        magamat. Se anyám, se feleségem nem volt nemes; de tudni akarom, hogy
                        becsületes emberek gyermeke. Ismerni akarom faját. Azt mondják, a gyümölcs
                        nem messze esik fájától. Az nem igaz. Magam is láttam elég gyermeket, kiben
                        bizony senki sem ismert volna szüleire; de ha végre a gyümölcs maga is
                        gyökeret hajt, akkor meglátszik származása, mert bizonyos, hogy a fa, mely
                        belőle felnő, nem lesz különböző attól, melyen maga termett. Higgye el, édes
                        Galambosné asszony, minden a fajától függ. Ha még annyi vagyont hozna a
                        házhoz, nem adnám azért, hogy nagyanyját ismerem.</p>
                    <p>Bármi hízelgő volt is ezen nyilatkozat Galambosnéra nézve, a szegény asszony
                        talán soha életében nem látá magát nagyobb zavarban. Míveltebb személy,
                        főképp miután házasság forgott kérdésben, a kénytelenséget, melyben magát
                        látá, hogy az igazságot elhallgassa, talán fel sem vette volna; de a jámbor
                        asszony nem szokott ilyenekhez, s most, midőn szíve s lelki­ismerete először
                        jöttek összeütközésbe, nem tudta, mit tegyen. Szerencséjére az öreg Fekete
                        sokkal inkább el volt foglalva saját gondolataival, minthogy a zavart,
                        melyben Galambosnét látá, egyébnek tulajdonítaná azon örömnél, melyet
                        ajánlata benne gerjesztett.</p>
                    <p>- És mi tagadás benne - tevé hozzá rövid szünet után -, azt is szeretem, hogy
                        nemesleány; az ember sose tudja, nem veheti-e hasznát nemességének. Az, hogy
                        Mariska nemesleány, ugye, bizonyos dolog? A tisztelendő úr mondta, hogy apja
                        jó törzsökös nemes ember.</p>
                    <p>- Vőm az volt - válaszolt Galambosné -, jó családból való, egyik bátyja mint
                        esküdt sokáig szolgálta a vármegyét. Még nálam vannak irományai, a címeres
                        gyűrű is, mellyel leveleit pecsételte.</p>
                    <p>- És ezeket az irományokat szükség esetében, ha valaki nemességén kétkednék,
                        elő is lehetne mutatni?</p>
                    <p>- Hogyne, hisz mind nálam vannak. - És ezzel Galambosné egy köteg írást az
                        almáriom fiókjából kivévén, Feketének általadá.</p>
                    <p>A gazda az ablakhoz ment, felnyitotta a köteget, s nagy figyelemmel az
                        okmányok átnézé­séhez fogott. Része deák vala, s a többit is iskolavégzett
                        ember jobban értette volna Fekete uramnál. De a nobilis Galambos és nemes
                        Szabó, mely ezen a megye pecsétje alatt kiadott okmányokban sokszor
                        előfordult, érthető vala, s Mariskának keresztlevele, melyben apja és anyja
                        nemeseknek mondattak, már magában is eleget bizonyított.</p>
                    <p>- Régi, kétségbevonhatlan nemes - dörmögött Fekete magában, midőn az
                        irományokat összekötözgetve ismét Galambosnénak átadá. - És az az átkozott
                        molnár nem hiszi. De jól van, hadd mérgelődjenek; majd megmutatjuk nekik.
                        Mariska menyem lesz, és aki nem hiszi, hogy nemes, azzal majd én szólok
                        ezentúl.</p>
                    <p>Fekete az irományok megtekintése után jókedvében a jövőről kezde beszélni.
                        Büszke öntudattal elmondta vagyonbeli állását, s el a változásokat, melyeket
                        háztartásában tenni fog, ha fiának neje lesz. Az öreg talán sohasem volt
                        életében közlékenyebb, s Galambosné oly boldognak érzé magát társaságában,
                        hogy a veszélyről, mely mindezen reményeket megsemmisítheté, csaknem
                        megfeledkezett.</p>
                    <p>Végre Fekete, ki már rég elmenni készült, de búcsúzás közben mindig új
                        érdekes tárgyra akadva, újólag beszélgetésbe ereszkedett, Galambosnét
                        megkérte, hogy az éppen Margitnál levő Mariskával délután hozzá jöjjön; és
                        most csakugyan elment.</p>
                    <p>Mindjárt utána ismét az idegen asszony lépett a szobába.</p>
                    <p>- Vén bolond - mondá a legnagyobb megvetéssel -, furcsa dolog lesz, ha majd
                        megtudja, hogy az, kit menyének választott, az én leányom.</p>
                    <p>- Ha hallgatódzott, és az öreg gazdának gondolkodásmódját ismeri, reménylem,
                        nem fogja szerencsétlenné tenni e szegény leányt. Hisz saját gyermekének
                        mondta; van-e anya a világon, ki gyermekét önként nyomorulttá tegye?</p>
                    <p>Galambosné, mint ki boldog álomból egyszerre a legszomorúbb valóságra ébred,
                        első pillanatban alig foghatá fel szerencsétlenségét egész terjedelmében, s
                        bizodalommal mondá e szavakat; de a hideg gúny, mely az idegen ajkain
                        játszott, megsemmisíté támadó reményeit.</p>
                    <p>- És ha csakugyan nem az én gyermekem? - szólt Galambosnéra függesztve
                        szemeit - hisz maga mondja, nem hiszi, hogy az enyim; és nekem nincs
                        keresztlevelem, mellyel bebizonyítsam.</p>
                    <p>- Akkor mi jussa van a gyermekhez?</p>
                    <p>- Semmi jussom nincs hozzá; éppoly kevés jussom, mint közöm; de minthogy a
                        vén paraszt a fajra tart, és nemesleányt keres fiának, elmondhatom neki,
                        hogy annak, akit választott, faját senki a világon nem ismeri, mert azt
                        könyörületességből csak az országúton szedtem fel.</p>
                    <p>- Ezt kend nem teheti - mondá Galambosné elborzadva, rövid szünet után.</p>
                    <p>- S miért nem - kérdé amaz hidegen -, a leány nem gyermekem, mi közöm
                        boldogságához.</p>
                    <p>- De mit vétett kendnek a szegény ártatlan, hogy őt készakarva
                        szerencsétlenné tegye?</p>
                    <p>- Nekem nem vétett a nyomorult, csakhogy én is megszorultam, és szükség
                        törvényt ront. Ha a vén Feketéhez megyek, s azt mondom neki, hogy fiának
                        mátkájáról oly titkot közölhetek, mely reá nézve nagy fontossággal bír, de
                        hogy annyit meg annyit kívánok titkomért, mit azonban csak akkor kell
                        megfizetnie, ha törvény előtt bebizonyítottam, hogy igazat mondok: jótállok,
                        az öreg nem fogja sajnálni a pénzét.</p>
                    <p>- Amit az öreg Fekete adna, azt megadom én is.</p>
                    <p>- Ez már józan beszéd - mondá jókedvűen az idegen -, csak az a baj, hogy nem
                        tudjuk, mennyit adna az öreg Fekete; ő sokat, mindenesetre igen sokat adna.
                        Azt mondják, nagyon gazdag.</p>
                    <p>- Mennyit kívánsz?</p>
                    <p>- Mit tudom én, mentül többet. Mondja meg kulcsárné asszony maga, mit ád?</p>
                    <p>- Adok ötven forintot.</p>
                    <p>- Ötven forintot! - kiáltá a kóbor nő indulattal - mikor a leánynak egész
                        jövője függ titkomtól? Azt hiszi-e, hogy megbolondultam?</p>
                    <p>- Adok hát százat - mondá Galambosné -, nehezemre esik, de a szegény leányért
                        megteszem ezt is.</p>
                    <p>- S hát nem szégyenli magát? Ilyen a pénzes ember. Ha egy krajcárt ád, az
                        örök üdvösséget akarja érte, s még azonfölül ezerszer annyit e világon is.
                        Így nem alkuszunk. Inkább mindjárt megpróbálom szerencsémet az öreg
                        Feketénél.</p>
                    <p>- Hát százötven forintot adok. - Kétszázat. - Kétszázötvenet...</p>
                    <p>Az idegen megvetéssel rázta fejét.</p>
                    <p>- Adok háromszázat - mondá végre Galambosné kétségbeesve -, s az élő Istenre
                        esküszöm, hogy nincs több pénzem.</p>
                    <p>- A háznál meghiszem; de könnyen szerezhet.</p>
                    <p>- Miként szerezhetnék?</p>
                    <p>- Ha én lennék kulcsárné a házban, majd megmutatnám. De nem az én gondom,
                        akárhogy szerzi, nekem mindegy. Adjon ötszáz forintot, és hallgatok; ha nem,
                        elmegyek az öreg Feketéhez.</p>
                    <p>Galambosné kért, összetett kezekkel rimánkodott; elmondva mindent, mi
                        meggyőződése szerint az asszonyra hathatott. Hisz az összeg, melyet tőle
                        kívánt, egész keresetét tevé, melyet Mariska számára éveken át fillérenkint
                        összetakarítgatott. Az idegen kérlelhetlen vala. Ha a pénzt úgyis Mariskának
                        szánta, azt a leány számára nem költheti el hasznosabban, mint ha a titkot
                        megvásárolja általa. Más az ő helyzetében bizonyosan még többet kért volna,
                        s ő inkább hálát, mint szemrehányásokat érdemlett. Végre megegyeztek úgy,
                        hogy Galambosné háromszázat mindjárt lefizessen, kétszázat a lakodalom
                        napján.</p>
                    <p>Galambosné nehéz szívvel már leolvasta az asztalon a pénzt, s az idegen
                        örömtől, vágytól remegő kezekkel nyúlt utána, midőn amannak eszébe jutott,
                        hogy a jövőre semmi biztossága nincs.</p>
                    <p>- De ha most a háromszáz forintot lefizetem, s később a kétszázat, ki
                        kezeskedik nekem, hogy kend nem fog újabb követelésekkel alkalmatlankodni? -
                        mondá kétkedve.</p>
                    <p>- Micsoda kezességet kívánhat? - szólt a másik türelmetlenül - mikor egyszer
                        ígérem, s ha kell, megesküszöm reá.</p>
                    <p>- De lehet-e bizodalmam hozzád?</p>
                    <p>- Ha nincs bizodalma, nem segíthetek - mondá az idegen színlelt
                        egykedvűséggel -, elmegyek az öreg Feketéhez, fogadom, lesz annak bizodalma
                        hozzám.</p>
                    <p>- Állj meg! - kiáltá Galambosné.</p>
                    <p>- Mit használ a sok szószaporítás. Ha mikor már azt csináltuk ki, hogy a
                        kétszáz forintot csak az esküvés után kapom, és mégsincs bizodalma, nem
                        segíthetek. Mintha bizony mihelyest Fekete fia a leányt elvette, ha kitudják
                        is, hogy nem az asszony unokája, az neki valamit árthatna; vagy én
                        titkomért, ha ezt akkor közlöm, az öreg paraszttól verésnél egyebet
                        kaphatnék. De ha pénzét sajnálja, azt sem bánom. Feladom az egész dolgot a
                        vármegyénél, s ha aztán az ifjasszony meg mer reá esküdni, hogy amit mondok,
                        hazugság, és hogy Maris csakugyan unokája, bizonyosan megnyeri perét, és
                        megtartja pénzét is; csak az a kérdés, kell-e a leány majd akkor Fekete
                        uramnak.</p>
                    <p>- Vegye kend pénzét, és hallgasson - mondá Galambosné sóhajtva.</p>
                    <p>- És az Isten megáldja a nemzetes asszonyt jószívűségeért - szólt a másik
                        gúnyosan, midőn pénzét kendőjébe kötözé. - Most elmegyek az öreg Feketéhez;
                        de ne féljen - folytatá bizodalmasan -, szót sem mondok neki, hadd gondolja
                        a vén bolond, hogy fia nemesleányt vesz el.</p>
                    <p>Miután az idegen elment, Galambosné szomorúan fiókjába tette vissza az üres
                        skatulyát, melyben eddig pénzét tartá, s asztalához ült. Annyira elcsüggedt,
                        hogy mikor később Mariska bejött, s az öreg Fekete látogatását megértve,
                        nyakába borult, nem is örülhetett igazán.</p>
                    <p>- Jó az Isten, s meg fog oltalmazni minden bajtól - mondá, a kedves gyermeket
                        kebléhez szorítva. - Én áldásomnál nem adhatok egyebet.</p>
                    <p> </p>
                </div>
               <div type="chapter">
                    <head>19</head>
                    <p>Ha azoknak számát, kik a régi tanács szerint önismeret után fáradva,
                        bölcsebbekké váltak, összevetjük azokéval, kik ezen úton másokhoz s
                        önmagokhoz elvesztve bizodalmukat, a szerencsére képtelenekké lettek, az
                        utóbbiaké bizonyosan nagyobb leend. Bizodalom a talizmán, mely nélkül naggyá
                        vagy boldoggá senki sem lett a világon; mindenekelőtt bizo­dalom
                        önmagunkhoz, mert bármi kedvező körülmények között is, senki sem éri el azt,
                        mire önmagát képtelennek tartja.</p>
                    <p>Káldoryban hiányzott e bizodalom.</p>
                    <p>Míg Margitnál volt, e kedves személyiség befolyása alatt boldognak érezé
                        magát; de otthon, mihelyt csendes szobájában magánosan fel s alá járva,
                        helyzetét átgondolá, lelkében kételyek támadtak.</p>
                    <p>Hosszú meggondolás után tette e lépést. Irma levele s az, hogy Vámosyval
                        találkozott, legföllebb annyi befolyást gyakorolt reá, hogy amire már el
                        vala határozva, azt éppen eznap tevé; s mégis, midőn eszébe jutott, hogy
                        visszalépni többé nem lehet, sajnálni kezdé.</p>
                    <p>Világi tekintetekből nem választhatott volna jobban. Margit szép vala,
                        gazdag, nagy családból való, szóval olyan, kinek megnyerésére még Káldory is
                        büszke lehetett; s mert oly körben élt, hol a hiúság még szerelmünkre is
                        elhatározó befolyást gyakorol: a gondolat, hogy fiatal nejét, ha majd
                        bemutatandja, irigyelni fogják tőle, jólesett szívének. Ugyanezt lehete
                        mondani Margit választásáról is. Káldory gazdag, nagy névvel bír, a legszebb
                        s legkitűnőbb fiatal­emberek közé számíttatik; az egész világ a házasságról,
                        ha megtudja, bizonyosan azt fogja mondani, hogy a pár jól illik össze.</p>
                    <p>- Ó, de szerethetem-e én őt úgy, mint ő szeret, mint magát e pillanatban
                        szeretve véli? - így gondolkozott Káldory magában. - Ha vele a nagyvilágban
                        ismerkedett volna meg, ha feltehetné, hogy saját vagyona s állása Margit
                        elhatározására befolyással voltak, e kételyben nem talált volna semmi
                        aggasztót. Jól nevelt leány az ily csalódásokat el tudja tűrni, s a
                        boldogságot, melyet szalmafedél alatt képzelt, ha az kényelmes pamlagán
                        ízletesen bútorozott szobában jut eszébe, sok filozófiával nélkülözi.
                        Bizonyos körökben az észnek az úgynevezett szerelmi házasságokban is annyi
                        része van, hogy ha a szerelem végre egészen eltűnik is, a fődolgok
                        fennmaradnak, s a tapasztalás azt mutatja, hogy éppen az ily házasságok a
                        legjobbak. Azon tulajdonok, melyek a szívet meghódítják, lassanként
                        elenyésznek; azok pedig, melyek miatt a hölgy csak eszét követve, magát
                        elhatározta, mindig becsesbekké válnak szemei előtt; s a szerelemnek idővel
                        úgy is gyengülő láncait a megszokás prózaibb, de évről évre erősebb
                        kötelékei pótolják. De Káldory ismerte Margitot, tudta, hogy neki más kell,
                        s a gondolat, hogy azt, mi e kedves hölgy boldogságára szükséges, nem
                        adhatja neki, lelkét sokszor fájdalommal töltötte el. Éppen mert nem vala
                        közönyös Margit iránt, mert őt szereté, legalább jobban mindazoknál, kiket
                        eddig ismert: azért aggódott.</p>
                    <p>- Miért nem találkoztunk elébb - gondolá magában elkeseredve -, mikor ily
                        szeretetben, minőt Margitnál találtam, bízni, mikor még azt viszonozni képes
                        valék; az élet legfőbb boldogságát, azt, melyet nemesebb érzéseink által
                        találunk, csak jutalmul nyújtja az ég az embereknek. Ki arra érdemetlenné
                        vált, az ily boldogság élvezetére nem is képes többé.</p>
                    <p>Káldory visszagondolt életére. Nem vádolá önmagát, hisz nem tett semmit, mit
                        helyzetében mások szintúgy nem tettek volna; hibája legfeljebb abban állt,
                        hogy magát a folyamnak küzdés nélkül átengedé; nem vádolá végzetét, hisz az
                        őt eddig nem sújtotta különös csapá­sokkal, s ha volt panaszra oka, az csak
                        abban állhatott, hogy magát oly helyzetben, melyet ezeren irigyletre
                        méltónak tartanak, nem érezé kielégítve; s mégis véghetlen keserűség tölté
                        szívét a gondolatra, hogy azt, minél e földön nagyobb boldogságot nem
                        találhatunk, egy nemes női szívnek egész szerelmét megnyerve, remény nélkül
                        tekint a jövőbe; mentül többet gondolkozott, annál inkább meg vala győződve,
                        hogy Margitot boldoggá nem teheti.</p>
                    <p>Talán csalódott. Soha szívére Margitnál senki mélyebb benyomást nem tett még,
                        sohasem volt életében annyira elragadtatva, mint mikor neki szerelméről
                        szólt; ha e pillanatokra vissza­gondolt, s képzeletében a bájló hölgy
                        szerelem által lelkesült vonásai feltűntek, újra dobogni érzé szívét; de
                        alig engedé magát át e boldogabb érzéseinek, s újra feltámadtak kételyei s a
                        vád, hogy a pillanat benyomásai által oly valamire ragadtatta magát, mit
                        jóvá tennie nem áll hatalmában.</p>
                    <p>S mit fognak mondani ismerősei, ha meghallják, hogy ő, ki a házasságról egész
                        életén át gúnnyal szólt, végre önmaga e nyűg alá veté magát; mennyi
                        kárörömmel fogják ismételni az élceket, melyeket hasonló körülményekben
                        elébb ő csinált másokra? Szívéből megveté azokat, kiknek ítélete most eszébe
                        jutott, s mégsem tudott közönyös lenni iránta. - Csudálatos, de mégis való.
                        - Vannak, kik olyannyira alant állnak, hogy reájok a közvéleménynek semmi
                        hatása nincs; de alig találkozik csak egy is, ki a közvélemény fölé tudna
                        emelkedni, s ki mindazon megvetés dacára, mellyel a tömegről szól, egészen
                        egykedvű maradna, ha az ellene fordul. - Ha nem fáj ítélete, legalább
                        bosszankodunk, főképp ha az jut eszünkbe, hogy a vádoló szózatok, melyek
                        ellenünk emelkednek, nem mind igazságtalanok, s hogy eljárásunk­nak legalább
                        egy oldala van, melyet még magunk előtt sem igazolhatunk egészen!</p>
                    <p>Mit fog Irma mondani, mit mindazok, kik e viszonyt addig kárhoztaták, s kik
                        jelenleg, miután az felbomlott, éppannyi szent borzalommal fogják
                        összecsapni kezeiket Káldory szívtelensége fölött, mint elébb azon
                        sopánkodtak, hogy józan tanácsaikat el nem fogadva, csak szenve­délyeit
                        követte. Ő tetteiről nem tartozott számot adni senkinek; és valamint elébb a
                        részvétet, melyet a jámborok földi s örök javai iránt mutattak, Irma karjai
                        között megveté, úgy most Margit birtokában nélkülözheté helybenhagyásukat;
                        de vajon nem mondá-e egy belső szózat, hogy ez egyben az ellene emelt vád
                        nem lesz alaptalan, s hogy Irma irányában csakugyan nem úgy viselte magát,
                        mint saját meggyőződése szerint kellett volna?</p>
                    <p>Nem szerette Irmát többé. Az érzés, mely őt e nőhöz láncolá, talán sohasem
                        érdemelte a szerelem nevét; s mindenesetre Margit egészen háttérbe szorítá
                        elébbi kedvesének képét. Még adott szava által sem volt irányában lekötve,
                        hisz mikor Irmával utolszor találkozott, világosan kimondá a lehetőséget,
                        hogy tőle végképp megválik. Irma nem léphetett fel követelésekkel, sőt csak
                        kevés józanságra volt szüksége, hogy viszonyának feloszlását előre tudja;
                        hisz körében elég hasonlót látott már, mi, mint a napsugár a pataknak
                        felszínét, a nőnek életét egy időre fénnyel s ragyogással tölti el, s ha
                        elvonult, még egy kis meleget sem hagy maga után. De Káldory mindezen
                        okoskodások által sem érzé megnyugtatva magát.</p>
                    <p>Ismerte Irmát s a véghetlen szerelmet, mellyel e nő hozzá ragaszkodott. Nem
                        könnyelműség, hanem szenvedély vezette őt karjai közé; vajon remélhető-e,
                        hogy Irma nyugodtan fogja viselni elhagyatását, hogy ő, ki szeretetének
                        nevét s állását, kötelességeit s lelki nyugalmát feláldozta, most Adorján
                        hívtelenségét ildomos nyugalommal veendi, mint azt mások tennék. Hisz mások
                        nem szeretnek úgy, mint ő; azon viszonyok között, melyeknek alapját csak
                        hiúság s némi érzékiség teszi, s a szenvedély között, mely őt Adorjánhoz
                        köti, nincs semmi hasonlatosság. Mások elkészülve lehettek e csapásra; hisz
                        a férfiak állhatatlansága ezredek óta szintúgy közmondássá vált a nők, mint
                        a nőké a férfiak előtt; s ezen ismeret, mely senkit vissza nem ijeszt,
                        millióknak vigasztalásul szolgál; de Irma Adorjánban nem közönséges férfiút
                        látott. Kinek egész szívét adta, az magasabb lényképpen áll képzete előtt,
                        felruházva mindazon tökélyekkel, melyeket emberben a szeretet lehetőnek
                        tart. - Mi másnál valószínű lehetett, az Adorjántól Irma meggyőződése
                        szerint lehetetlen vala. Mi másnak egypár óráig fájt volna, az Irmát örökre
                        szerencsétlenné teszi.</p>
                    <p>Káldory tudta ezt, s e gondolatok keserűséggel tölték lelkét. Ismét elővette
                        Irma levelét, melyen tegnap felindult, hogy benne valamit találjon, mi által
                        magát saját szemei előtt igazolhassa; de e sorokban csak határtalan szerelme
                        vala kifejezve. Az egész világ pálcát törhetett ezen asszony fölött, ki
                        szenvedélyében minden köteléket széttép, csak ő maga nem. Hisz csak egy bűne
                        volt, az, hogy nagyon szeretett; s tehet-e ő neki emiatt
                        szemrehányásokat?</p>
                    <p>- Rosszul viseltem magamat irányában. Irma sohasem bocsáthat meg, de mit
                        tehetek róla? Tudhattam-e én, hogy az egészet így veszi, s hogy azon körben,
                        melyben vele találkoztam, attól is őrizkedni kell, hogy a szükségesnél több
                        szerelmet találjunk? - A kérdés csak az: mit tegyek most? Visszalépnem nem
                        lehet többé.</p>
                    <p>Káldory fel s alá járva szobájában, még egyszer átgondolá helyzetét. A fő
                        dolog az, hogy a viszony, melyben Irmához állt, Margit s anyja előtt
                        titokban maradjon, s minden kellemetlen jelenet, melytől Irma
                        szenvedélyessége mellett félni lehetett, kikerültessék; s e végre legjobbnak
                        tartá, ha a dolgot ő maga írja meg neki, még mielőtt azt mástól hallhatná.
                        Erre határozta el magát.</p>
                    <p>Egy nagy francia író mondá: a stíl az ember maga, s ez igaz lehet, főképp ha
                        nagy írókról van szó. Kit az ég írónak teremtett - mert vannak olyanok is,
                        kik csak saját jószántokból szegődnek e mesterséghez -, az, még ha nagy
                        mesterek mintái után dolgozik is, megtartja sajátságait, s éppen ezek által,
                        miket maga talán hibáknak tart, hat leginkább; mert csak mi erősen kinyomott
                        egyéniség bélyegét viseli magán, az hat általánosan, s csak mi a lélekből
                        jő, az lelkesít. Kinek stílje ilyen, ki vele csak gondolatait s érzéseit
                        fejezi ki, annak stílje szép, s annak az írás könnyű lehet. De vannak
                        helyzetek, hol a stíl nem egyéniségünk, hanem körülményeinktől függ, s csak
                        ki ily helyzetben találta magát, az tudja, mi szörnyű nehéz dolog az írás. A
                        világ összes műprózájában nincs egy lap, mely több fejtörésbe került, mint
                        némely egyszerű levél, melyen senki a fáradságot észre nem veszi, s mely nem
                        a közönség, hanem néha oly személyek számára íratott, kiknek még a
                        helyesírásról sincsenek egészen meghatározott nézetei; s Káldory mióta
                        életében először tollat fogott, nem érezte magát soha oly szorultságban,
                        mint most.</p>
                    <p>Tízszer hozzáfogott, s tízszer széttépte, amit írt, míg végre nagy vajúdások
                        után a következő levelet fejezte be:</p>
                    <p>Kedves Irma!</p>
                    <p>Engedje, hogy még egyszer így nevezzem! s ha e sorok az utolsók lennének is,
                        melyeket önhöz intézek, s ha azokat végigolvasva, gyűlölettel fordul el
                        tőlem: engedje, hogy még egyszer kimondjam azon szerelmet, melyet ön iránt
                        érezek, s érezni fogok egész életemen át. - A meggyőződés, hogy boldogságom
                        önnek nyugalmával és szerencséjével össze nem fér, arra bírhat, hogy róla
                        lemondjak; de a szerelmet, melynek azt köszöném, nem téphetem ki lelkemből.
                        Elválhatunk, de szívem nem változhatik meg, és soha mást igazán szeretni nem
                        fog a világon.</p>
                    <p>De minek is írom ezeket? Ön nem hisz többé szavaimnak, ön nem fogad el
                        mentséget; szét akarja tépni a kötelékeket, melyek ezentúl önre nézve csak
                        kínosakká váltak. Legyen hát, minek lenni kell. Megérdemelném
                        szemrehányásait, ha az ön nyugalmánál egyebet tartanék szemem előtt, s
                        fájdalmamban elfeledném, hogy az áldozatok, miket boldogságomnak hozott, s
                        melyekbe annak folytatása kerülne, nagyobbak, mint hogy azokat
                        elfogadhatnám!</p>
                    <p>Igaza van, Irmám! jobb, ha megválunk. Ha más nőkhöz lenne hasonló, ha
                        színlelni tudna, ha el tudná rejteni érzelmeit, vagy érzelmeinek engedve,
                        elfeledni kötelességeit; ha kevésbé ismerném, vagy kevésbé szeretném, s a
                        szüntelen küzdelmeket, melyek önt boldogtalanná teszik, nem látnám; vagy ha
                        csak saját boldogságomat tartanám szemeim előtt: kérném, hogy határozatát
                        változtassa meg, s ön talán ismét engedne kérésemnek. De ismerem önt,
                        ismerem önmagamat, s átlátom, hogy mindkettőnkre nézve jobb, ha az ön
                        akarata teljesül, s ezentúl idegenekké válunk; de vajon haragban kell-e
                        elválnunk egymástól, igazságtalan vádak által kell-e elkeserítenünk azt, mi,
                        ha elvesztettük is, életünk legszebb emléke fog maradni mindig?</p>
                    <p>Talán megérdemlettem vádjait. Miért közelítek, miért kerestem szerelmét,
                        miért áldoztam fel nyugalmát saját boldogságomnak? Régóta érzem ezt, s nem
                        hozhat e részben senki keményebb ítéletet fölöttem, mint én magam. De
                        érdemlem-e azért, hogy szerelmemen kétkedjék, szerelmemen, mely a múltra
                        nézve egyedüli mentségem, s mely meggyőződésem ellenére az ön körében
                        visszatartóztatott még akkor is, mikor a maradásnak következéseit
                        beláttam.</p>
                    <p>Ó, mert én mindent előre láttam. Régóta észrevevém, hogy szerelmem önt nem
                        boldogítja többé, belátám kötelességemet, s el valék határozva; de oly
                        megbocsáthatlan bűn-e az, hogy midőn utolszor találkoztunk, s
                        elhatározásomat önnel közlém, s ön határozatomnak ellentmondott, annak
                        kivitelére erőt nem érzettem magamban; hogy boldogságom mámorában mindenről
                        megfeledkeztem, még arról is, mivel önnek tartozom?</p>
                    <p>De hagyjuk ezt. Ön nem bízik szavaimban, s jobb talán, ha a hírmondóknak
                        hisz, kik engem rágalmaznak, mint nekem; úgyis a jövő szinte be fogja
                        bizonyítani rágalmaikat.</p>
                    <p>A viszony, melyben eddig Ormosyékhoz álltam, tisztán baráti vala; olyan, minő
                        falun szomszédok között, kik mérföldekre semmi más társaságot nem találnak,
                        szükségképp támad, s e viszony ilyen maradt volna ezentúl is. Ormosy Margit
                        szép és szeretetreméltó hölgy, ki iránt vonzalmat érezék, de kit soha
                        kellemes ismeretségnél többnek nem tartottam. Annyira távol valék minden más
                        szándéktól, hogy miután irántam ébredő hajlamát észrevevém, ritkábban mentem
                        a házhoz, s arra határoztam magamat, hogy a vidéket elhagyom. - Ön levele
                        megváltoztatá szándékomat.</p>
                    <p>Rokonim régóta kívánják, hogy megházasodjam; tudom, hogy nénémet, ki anyai
                        szeretettel függ rajtam, ezáltal boldoggá tehetem; miért ne teljesítsem e
                        kívánatot most, midőn többé semmi sincs, ami visszatartóztathat? Hisz reám
                        nézve úgyis minden közönyös. Oly boldog, mint egykor voltam, úgysem lehetek
                        többé.</p>
                    <p>A szívet, melyet ön magától eltaszít, nem adhatom másnak; nem szerethetek,
                        mint egykor szerettem; s csak eszemet követve, Margitnál nem választhatok
                        jobban. - Ne csodálkozzék tehát, ha a városban egy új hír terjed el, s ez
                        való hír lesz. El vagyok határozva. Talán még ma, talán holnap örökre
                        lekötve leszek, mentül elébb, annál jobb. Ki tudja, később elhatározhatnám-e
                        magamat; és ön nyugalmára legjobb, ha közöttünk áthághatlan válaszfal
                        emelkedik.</p>
                    <p>Nem mondom: felejtsen el! hisz az nem lehet; nem mondom: bocsásson meg, hisz
                        azt most nem várhatom; de ha eljő majdan az idő, melyben a jelen kínos
                        pillanatokra nyugodtabban gondolunk vissza, talán meg fogja érteni az
                        áldozatnak nagyságát, melyet akkor hozok, midőn öntől búcsút veszek.</p>
                    <p>Ó, Irma, hadd reméljem ezt! Sorsom úgy akarta, hogy éppen annak, kit e
                        világon leginkább szerettem, közeledésem által csak fájdalmat okozhattam; ó,
                        ne átkozzon el, ne gyűlöljön, hisz én oly véghetlenül szerettem önt.</p>
                    <p>Miután Káldory e levelet nagy fáradsággal elvégzé s tisztára írta - az ember
                        nem hinné, hány levél, melyben a legfellengzőbb érzés és legforróbb
                        szenvedély nyilatkozik, íratik fáradságosan tisztára -, nyugodtabbnak érezé
                        magát. Végigolvasá sorait, s a hangzatos szólamok megnyugtatólag hatottak
                        reá. Ha nem elégedett meg magával, legalább levelével elégedett meg, azt
                        hivén, hogy az Irmára bizonyosan megteendi a kívánt hatást, és ő végre nem
                        is kívánt egyebet. - Ha más költeményeknél - Byron állítása szerint -
                        legnehezebb jó kezdetet találni: a szerelemben, életünk ezen legszebb
                        költeményében, melyet csaknem mindenik megkísért, s mely oly ritkán sikerül,
                        legnehezebb bizonyosan a jó vég; s ha legtöbben befejezésül a házasságot
                        használják, ennek oka többnyire abban található, mert minden fáradság után
                        is más végre szert nem tehettek. Káldorynak úgy látszott, hogy nehéz
                        feladatát megoldá. Mint más írók, kik bizonyos érzések benyomása alatt
                        alkotva műveiket, a körülményekről megfeledkeznek, melyek között az olvasó
                        azokat átnézi, s melyektől hatásuk függ: úgy Káldory ahelyett, hogy magát
                        Irma helyzetébe gondolná, a hatást, melyet levele reá tenni fog, saját
                        érzéseihez mérte; s vajon lehetett-e több szeretetet, lehetett-e annyi nemes
                        érzést melegebb szavakkal kimondani, mint azt ő tette soraiban?</p>
                    <p>A megválás Irmának fájni fog - de vajon nem ő kezdette-e tulajdonképp a
                        szakadást? Káldory levele csak annak válasza volt, melyet ő írt; a
                        határozat, melyet sorai kifejeztek, csak Irma nyíltan kimondott kívánatának
                        teljesítése. És az egész nem is érhette Irmát készületlenül. Midőn utolszor
                        találkoztak, ugyane szobában, hol most levelét írta, csaknem ugyanazon
                        szavakkal elmondá ugyanazt. Igaz, hogy Irma, midőn levelében Káldorynak
                        írta, hogy tőle meg akar válni, valószínűleg nem hivé, hogy ezen szavakat
                        komolyan veszi; igaz az is, hogy Káldory az utolsó találkozás alkalmával az
                        elválás lehetőségéről nem éppen oly hangon beszélt, hogy Irma annak
                        bekövetkezését előre láthatá; de végre nyugodt meggondolás után legjobb vala
                        mindkettőjökre nézve, ha megválnak, s a mód, mellyel Káldory szándékát
                        teljesítette, nem lehetett volna gyöngédebb.</p>
                    <p>Csak egy vala levelében, mi Irmát sértheté: a hír, hogy házasodni fog.
                        Káldory jól tudta, hogy asszonyok semmit sem bocsátanak meg nehezebben, mint
                        ily bűnt; de végre panaszkodhatott-e még ez ellen is? Hisz nem mondá-e ki a
                        legmelegebb szavakban, hogy szíve nem változott, hogy Irmát még mindig
                        szereti, s Margitban csak egy válaszfalat akar felállítani, mely őt saját
                        szenvedélye ellen biztosítja. Nem tűnt-e fel még e házasság is mint egy új
                        áldozat, melyet előbbi szerelmének hozott?</p>
                    <p>Mentül tovább gondolkozott e tárgyról, annál inkább kibékült magával, s végre
                        azon érzéssel pecsételé be és küldé el a levelet, mellyel szívünk eltelik,
                        ha egy igen kellemetlen dolgon végképp keresztülestünk.</p>
                    <p> </p>
                </div>
               <div type="chapter">
                    <head>20</head>
                    <p>Káldory idejének legnagyobb részét a történtek után Vérthalmon tölté, s
                        boldognak érezte volna magát, ha Irmának emléke nem nyugtalanítja őt, főképp
                        miután tőle válasz helyett csak nyomtatott gyászlevél érkezett, melyben
                        férjének halálát jelenté. Érezé, hogy e nőnek, kit éppen akkor hagy el,
                        midőn a válaszfal, mely közte s bírhatása között létezett, leomlott, csak
                        megvetését s gyűlöletét érdemli; vajon remélheti-e, hogy e szenvedélyes nő
                        halálos megsértését nyugodtan eltűri, s nem követ el mindent, hogy az új
                        viszonyt, melybe Margithoz lépett, legalább elkeserítse? Nem áll-e ez
                        hatalmában? Ha leveleit Margittal vagy anyjával közli, főképp az utolsót,
                        mit fognak mondani? Másoknál ily felfedezéseknek nem nagy következései
                        lennének. Oly kérőnél, minő Káldory vala, az asszonyok hasonló körülmények
                        között többnyire sok filozófiát tanúsítanak, s nemigen bánják, ha a
                        mézeshetek édessége közé egy kis viasz vegyül is, mely a viszonyok
                        felvilágosítására szolgálhat. De Káldory tudta, hogy Margit és anyja másképp
                        gondolkoztak. - Átkozta, hogy levele által csupa jó szívből és gyöngédségből
                        oly fegyvert adott maga ellen kezébe, melynek használatától őt most, miután
                        férje meghalt, csak büszkesége tarthatá vissza, azaz: oly valami, mivel a nő
                        talán szerelmének ellenállhat, de nem gyűlöletének.</p>
                    <p>Káldory, bár Margit napról napra kedvesebbé lett előtte, mindezen
                        gondolatoktól gyötörve, nem érzé magát szerencsésnek, de uralkodni tudott
                        érzései fölött; s ha néha komolyabb és gondolkozóbb vala, mint helyzetéhez
                        illett, nem vevé senki rossz néven; hisz sokat szenvedett életében, gondolá
                        Margit, s még inkább szerette őt e szomorúságában is. Oly boldognak érezve
                        magát, oly erősnek szerelme által: miként hihetné, hogy e szomorú
                        benyomások, melyeket az élet Adorján emlékében hagyott, még az ő
                        szeretetének is ellenállhatnak? Tudhatta-e ő, hogy azon harcban, melyet
                        kedveseink múltja ellen küzdünk, győzni nem lehet?</p>
                    <p>Vérthalmon külsőleg nem változott semmi. Csöndesen folytak a napok, mint
                        máskor, s a rendkívüli tevékenység, melyet a szükséges készületek a grófné
                        életébe hoztak, nem zavará a ház nyugalmát; s mégis lakói mindegyikének mi
                        egészen új alakban tűnik fel az élet!</p>
                    <p>Margit nyugtalansága eltűnt. Mint a mágnestű, mely miután irányát egyszer
                        feltalálta, ha a hajót vészek hányják is körül, biztosan egy pont felé
                        mutat: ilyen vala szíve. Eltűntek kételyei; érezé, hogy nem választá, hanem
                        feltalálta irányát, s hogy az nem változhatik többé, s éppen e meggyőződés
                        vala az, mi őt oly szerencséssé tevé. Ő, kinek lelkét elébb határtalan
                        vágyak nyugtalaníták, ki félreértve gondolá magát, kit még anyjának
                        szeretete sem elégített ki, mert e szeretet annak, melyről ő álmodozott, nem
                        felelt meg, mert nem vala oly határtalan, oly kizárólagos, minőt ő képzelt:
                        most egyszerre bírt mindennel, mi után lelke sóvárgott. Tudta, mit kívánhat,
                        mit remélhet a jövőtől. A nagy hatáskör, melyet keresett, a dicsőség,
                        melyről álmodozott, a szeretet, melyet sejdíte, minden, mi szíve
                        boldogságára szükséges vala, Ador­ján­ban talált irányt, s ő nem kívánt
                        semmi egyebet az élettől. Margit oly derült vala e napok­ban, oly határtalan
                        boldognak látszott, hogy még anyja is, ki máskor a legkisebb alkalommal
                        aggodalmasan tekintett a jövőbe, most egészen megnyugtatva érezé magát.</p>
                    <p>Nem kevésbé szerencsés vala Mariska is, csakhogy boldogságának érzete
                        kedélyére másképp hatott. A kedves leány, ki elébb víg énekével házat s
                        kertet eltöltött, s ártatlan csintalan­ságaival mindenkit földeríte,
                        egyszerre hallgatóbbá, komolyabbá vált. Ha Margit teljes biztossággal
                        tekintett a jövőbe, s egy percig sem kétkedett, hogy Adorjánt boldogítani
                        fogja: szendébb barátnéjának szívét sokszor bizonytalanság tölté el. Hisz ő
                        nem is foghatta meg, mi által érdemelhetett ennyi szerencsét; nem érheté fel
                        eszével, miként hálálhatná meg a boldogságot, melyet Andrisnak köszön?
                        Fogja-e az öregúrnak kedvét tölthetni; fogja-e a nagy házat rendben
                        tarthatni, s a sok cselédet s munkát, mely majd mind csak reá néz? Mintha a
                        két barátné szerepet cserélt volna. Margit, mióta a célt, melyről elébb csak
                        ábrándozott, maga előtt látá, a gyötrő bizonytalanságtól, melyben eddig élt,
                        egyszerre szabadnak érezé magát; Mariska megijedt a szerencsétől s a
                        kötelességektől, melyek új körében reá vártak, s melyeknek teljesítésére
                        saját erejében kétkedett.</p>
                    <p>Érezték mindketten, hogy új élet küszöbén állnak; Mariska csüggedve, Margit
                        bátor elhatározással tekintett a jövőbe; s mégis mindketten boldogabbaknak
                        érezék magokat, mint elébb voltak. Mint a nap, mely a vidéknek egy részét
                        fénnyel tölti, míg a másikon elébb nem gyanított árnyak támadnak: olyan a
                        szerelem; itt váratlanul gyönyör s reménység, ott bánat s aggodalom tűnik
                        fel hatása alatt; minden változik, de minden szebbül.</p>
                    <p>Vérthalmon e napok lefolyása alatt mindenki megelégedve érezé magát. Maga az
                        öreg Galambosné, bármennyire sajnálta pénzét, melyet nagy fáradsággal
                        Mariska számára gyűjtött, s melyet a kóborló tőle kizsarolt: midőn a kedves
                        leány boldogságát látá, s jövőjére gondolt, kibékült végzetével; s az öreg
                        Farkas is megnyugodott a történtekben.</p>
                    <p>Teljes mértékben méltánylá ő Káldory kitűnő tulajdonait, sőt éppen az vala az
                        egyik ok, miért Margit jövőjére néha aggodalommal gondolt. Nézete szerint
                        annak, ki minden cél nélkül él, ki semmi terhet magára vállalni nem akar,
                        kivált ha fényesebb tehetségekkel bír, végre az élet válik terhére; s ha a
                        nagyvilágban talált rossz házasságoknak belső történetét ismernők, az tűnnék
                        ki, hogy férj és nő többnyire azért tették egymást szerencsétlenné, mert
                        semmi egyéb dolguk nem volt. - Sokat gondolkozott e tárgyról, és sokat
                        aggódott; de Farkas Máté nem tar­to­zott azon emberek közé, kik nehézséggel
                        vagy veszéllyel szemközt azt nyugodtan elfo­gadják. Mint a legsötétebb éjben
                        mindig marad annyi világosság, hogy ha egy ideig kinézünk, egyes tárgyakat
                        legalább homályos körrajzaikban meglátunk: úgy ő sem ismert egészen
                        reménytelen helyzetet; addig nézett, addig erőltette szemeit, míg köre ismét
                        világosabbnak látszott. Az történt most is. A praktikus férfiú, ki soha
                        munkátlanul maradni nem tudott életében, Káldory blazírozottságát nem
                        foghatá meg, s végre azon meggyőződéshez jutott, hogy az csak átmenő
                        állapot, egy neme a betegségnek, mely idővel el fog múlni. - Ki kell őt
                        ragadni jelen munkátlanságából, hozzá méltó pályára kell őt vezetni: s
                        minden jó lesz. Eddig mindentől, mit az életben talált, visszataszítva érezé
                        magát; de hisz a mágnesnek is van visszataszító sarka, az sem érzi minden
                        által vonzódva magát; Káldorynak baja csak az, hogy eltévesztett oldalról
                        közelített az élethez, hogy nem jött érintkezésbe oly tárgyakkal, mikhez
                        természete szerint hajlama van. Ily embernek nagyobb kör kell. Komolyabb
                        kedélye csak a közdolgok terén találhatja kielégítve magát, s Margit egészen
                        oly egyéniség, ki őt e pályára vezetheti.</p>
                    <p>Mihelyt az öreg plébános a dolgot egyszer ezen oldalról tekinté, megszűntek
                        kételyei, s a grófné, kit eddig csak az nyugtalaníta, hogy agg barátja nem
                        osztozik örömében, nem kis meglepetéssel vevé észre, hogy ő, kinek
                        ítéletéről legtöbbet tartott, a házasságot, melyet annyiszor ellenzett, most
                        alig várhatja be.</p>
                    <p>Vérthalmon azért boldog egyenlőségben folytak a napok, események nélkül, de
                        telve reményekkel s boldogsággal. Nem változott senkinek helyzete, senkinek
                        érzelmei; csakhogy e folytonos boldogság befolyása alatt, mint hova a nap
                        sokáig sütött, az egész körben mindig több melegség terjede el: s így
                        érkezett meg a nap, melyre Margit s Mariska menyegzője határozva volt.</p>
                    <p>A városból csak Káldorynak nagynénje s egypár barátja, az Ormosyaknak néhány
                        rokona jelent meg. Az egyházi szertartás egyszerűen s pompa nélkül, a
                        vérthalmi templomban ment véghez; csak a virágok, melyekkel a plébános
                        templomát felékesíté, az örömkönnyek, melyek annyi szemben ragyogtak, a
                        megelégedés, mely minden arcon sugárzott, szebbíték az ünnepélyt.</p>
                    <p>Farkas Máté elmondta áldását a párok fölött, s megindulástól remegő hangon
                        éppen rövid oktatást intézett hozzájok, midőn Káldory Erzsébet a templomban
                        körülnézve, a nép között egy mély gyászba öltözött nőt vőn észre.</p>
                    <p>A meglepetés és nyugtalanság, melyet arca rögtön kifejezett, nem kerülte ki
                        Adorján figyelmét. Okát keresve, szintén a nézőkre fordítá szemét, s Irmát
                        látta ott.</p>
                    <p>Csak egy percig találkozott tekintetök, de ez egy perc elég vala, hogy az
                        érzelmeket, melyek Irma keblét e pillanatban eltölték, megértse; s Káldory
                        földre sütötte szemét.</p>
                    <p>Nem vevé senki észre zavarodását, de a kínt, mely lelkét e pillanatban
                        eltölté, senki sem írhatja le.</p>
                    <p>- Isten áldja meg a nagyságos kisasszonyt! Isten áldjon meg, Mariska! - ily
                        szavak hallatszottak minden oldalról, midőn a nászkíséret a templomot
                        elhagyá. Káldory nem hallott semmit. Midőn a hely mellett, hol Irma ült,
                        elment, akaratlanul ismét arra fordult, s szeme ismét a sötét tekintettel
                        találkozott, melyben annyi fájdalom s gyűlölet vala kifejezve.</p>
                    <p>Káldory fiatal nejével hosszabb utazást akart tenni. Még a menyegző napján
                        kelle elindulniuk. Margit s anyja, kik életökben most először váltak el
                        egymástól, annyira el voltak foglalva e gondolat által, hogy a változást,
                        mely Adorjánon történt, észre nem vevék; neki magának pedig az utazásra
                        szükséges készületek ürügyül szolgáltak, hogy a szerencsekívánók köréből
                        rövid időre szobájába vonulva, maga fölötti uralmát visszanyerje.</p>
                    <p>Midőn utazásra készen a terembe visszatért, külsőleg nyugodt vala, s ha a
                        jókedv, melyre magát kényszeríté, erőltetettnek látszott is, csak nagynénje
                        gyanítá azt, mit neki e rövid óra alatt szenvedni kelle, míg elvégre szép
                        nejével kocsiba ült, s eltávozott.</p>
                    <p>Kevéssel az új házasok után a többiek is kocsira ültek, s elmentek.
                        Jelenlétük, mely a grófnét arra kényszeríté, hogy a búcsú pillanatában magán
                        erőt vegyen, talán jótevő hatást gyakorolt reá. Könnyebben viseljük el
                        fájdalmainkat, ha magunkat azoknak egészen át nem engedjük, s a
                        kényszerűség, melynek súlyát soha nehezebben nem érezzük, mint éppen ilyen
                        pilla­natokban, lelkünk egyensúlyát fenntartja. - Miután valamennyien
                        eltávoztak, a magános anya felment Margit szobájába, és sírva fakadt.</p>
                    <p>Így találta őt az öreg plébános. Mélyen meg vala hatva ő is; érté ő e
                        fájdalmakat, s tudta, hogy keserveink, mint a nyári vésztől megáradt folyam,
                        kevésbé dúlnak, ha folyásukat nem gátoljuk. Hallgatva állt egy ideig a
                        grófné széke mellett; később az ablakhoz ment, s kinyitva azt, a kertbe
                        nézett. Távolról víg zene hallatszott, s örömkurjongatások, melyekkel a
                        lakodal­mas nép Fekete udvarát eltölté.</p>
                    <p>- Mi boldogok ők - szólt a grófné hosszabb hallgatás után, mely közben Farkas
                        Máté szemei rajta függtek -, ők láthatják, ők részt vehetnek gyermekeik
                        boldogságában, de én... Nem boldogtalan-e az asszonynak helyzete, kinek csak
                        egy leánya van? Mikor s hogy fogom meglátni Margitot?</p>
                    <p>- Mindenesetre boldogan - szólt Farkas erőltetett jókedvvel -, s hiszem,
                        nemsokára. Nem adok neki egypár hónapot, s a vágyon kívül, melyet Margit
                        nagysád után bizonyosan érez, lesznek más okok is, melyek e szép párt, mely
                        most szárnyra kelt, biztos fészkéhez vezetik vissza. - De jöjjön, nagysád -
                        tevé hozzá, midőn a jó hatást, melyet szavai a grófnéra tettek, észrevevé -,
                        jöjjön a lakodalomba. Az öreg Fekete csak félig örül, míg házát meg nem
                        tisztelte nagysád, s úgy a többiek is.</p>
                    <p>Elmentek. - A lépcső alján Galambosnéval találkoztak, ki egy idegen rongyos
                        nő által kísérve, éppen szobájából jött.</p>
                    <p>- Azt sem hittem volna, hogy a nemzetes asszonyt itt találjuk - szólt Farkas
                        jókedvűen -, mit mondanak a táncosok.</p>
                    <p>- Nem nekem való az - mondá Galambosné sóhajtva. - Ha nem szégyenleném,
                        leülnék egy szögletbe, és sírnék estig.</p>
                    <p>- Mi baja van, édes Galambosné? - kérdé a grófné - egészen halavány.</p>
                    <p>- Kis változásom is van és meg... Tudja Isten, annyira kívántam e házasságot,
                        s most, hogy megtörtént, és üres szobámat látom, oly nehezemre esik, hogy
                        magam sem mondhatom ki.</p>
                    <p>A plébános őt is vigasztalni akará.</p>
                    <p>- A tisztelendő úr mindezt nem érti - mondá amaz -, szomorú dolog biz ez,
                        akárhogy vesszük. Az ember fölneveli leányát, esztendőkig gondoskodik róla,
                        megóvja minden bajtól, s mikorra felnőtt, más veszi el, s nem tudja senki,
                        mi lesz belőle.</p>
                    <p>- Ha még egyszer ötszáz forintot kaphatnék, sem adnám érte, hogy nincs
                        gyermekem - szólt a kóborló, midőn a kapunál megállva, a távozók után
                        nézett, kik beszélgetve Fekete háza felé mentek -, csak pénzbe kerül, s
                        gondot szerez.</p>
                    <p> </p>
                </div>
               <div type="chapter">
                    <head>21</head>
                    <p>Csaknem három év múlt el, mióta Káldory fiatal nejével a hazát elhagyá. A
                        nagy események, melyek ezen idő alatt egész Európa nyugalmát feldúlták, s
                        melyeknek egyedüli, de megmérhetlen súlyú eredménye az vala, hogy általok
                        népek s egyesek legszebb reményeiktől fosztattak meg, a fiatal házaspárra,
                        melynek történetét itt újra felvesszük, egyenes hatást csak annyiban
                        gyakoroltak, hogy Káldory tovább tartózkodott a külföldön, mint eleinte
                        feltette.</p>
                    <p>Káldory, mint már előbb mondtuk, azok közé tartozott, kiket közdolgok nem
                        érdekelnek, s kik, hogy e közönyösséget, mely fiatalembereknél mindig a
                        jellem vagy szív szegénységének jele, önmagok előtt igazolják, önösségöket
                        rendszerbe hozva, életbölcsességnek hirdetik.</p>
                    <p>Nem ismertem senkit, ki közdolgokban részt vesz, s kinek állását s tetteit
                        nem önzés határozná el; a legjobbak még azok, kik csak személyes érzéseiket
                        s nem érdekeiket követik; de vajon oly biztos kalauzok-e ezek, hogy utánok
                        indulva, nemzetek s országok nyugalmát veszélyeztetni jogunkban állna? Mit
                        találunk az emberi nem történeteiben a csalódások hosszú soránál egyebet? Mi
                        mást azon meggyőződésnél, hogy mindazok, kiket a jövő bámul, mert az elvet,
                        mely korukban irányt adott, ők hirdeték: ha a pályát újra kezdhetnék, más,
                        talán előbbi meggyőződésökkel éppen ellenkező igazságokért küzdenének, vagy,
                        mi még valószínűbb, többé részt nem vennének a tusában, hol győzni lehet, de
                        a küzdelem célja örökre elérhetlen. Nem látjuk-e, hogy a legjobbak még
                        dicsőséget sem arathatnak, mert ezt is csak pártok osztogatják, s ki ezeknek
                        kedvéért meggyőződéséről lemondani nem akar, ki azért, hogy a tömeg mindig
                        utána induljon, magát általa egy állásból a másikba hurcoltatni nem engedi,
                        az nem számolhat kedvezésökre.</p>
                    <p>Ezek voltak Káldory nézetei, melyeket elébb Vérthalmon mindig vitatott,
                        valahányszor őt Farkas Máté a közdolgokban részvétre buzdítá, s melyekben őt
                        az utolsó évek eredménytelen küzdelmei még inkább megerősíték. Ha elébb - az
                        öreg plébános nagy bosszúságára - nem akarta belátni, miért érdemelnének
                        olyanok, kik saját nádparipáikon kedvelt agyrémek után rohannak, több
                        tiszteletet azoknál, kik valóságos nyulakat kergetnek: a legújabb események
                        még inkább megerősíték őt nézeteiben.</p>
                    <p>Közönyösséggel tekinté azokat, mint melyeknek eredménytelenségéről
                        kezdetöktől fogva meg vala győződve; s miután a nyugalom helyreállt, örült,
                        nem mintha azon pártnak nézeteiben osztoznék, mely győzött, hanem inkább
                        azért, mert a zaj, melyet régen megunt, végre lecsendesült.</p>
                    <p>Mindamellett e nagy események, melyeket magától a lehetőségig távoltartott,
                        nem maradtak befolyás nélkül életére. - Nincs talán kellemetlenebb helyzet a
                        világon, mint azé, ki felgerjedett időszakban azon tárgyak iránt, melyekért
                        mindenki lelkesül, semmi érdekkel sem viseltetik. A büntetés, melyet Szolón
                        azokra szabott, kik semmi párthoz sem szegődnek, nem marad el. Semmi sem
                        bünteti meg önmagát inkább, mint a részvétlenség, s Káldory tétlenségében
                        azon egész idő alatt elégedetlenebbnek érezé magát mindazoknál, kiknek
                        törekvéseit megvető sajnálkozással nézé.</p>
                    <p>Utazásának fő célja Margit vala. Ő, ki oly hosszú időt töltött a külföldön,
                        előre gyönyörködött az élvezetben, melyet fiatal neje annyi új s nagyszerű
                        tárgy látásában találni fog; örült a hatásnak, melyet Margit szépsége a
                        párisi termekben előidézend - de alig múlt néhány hónap, s máris tapasztalá,
                        hogy az események, bár azokból semmi részt sem vett, őt nemcsak mind­ezen
                        örömöktől foszták meg, sőt hogy azok még házi viszonyaira sem maradtak
                        befolyás nélkül.</p>
                    <p>A februáriusi forradalom s még inkább a következmények, melyeket az hazánkban
                        előidézett, erősen hatottak Margit képzeletére, s a szenvedélyes nő, ki e
                        mozgalmakban egy új, nagyszerű időszaknak kezdetét látá, nem foghatta meg
                        férjének részvétlenségét. Nem törődött politikával; nem gondolkozott az
                        egyes kérdésekről, melyeket ő úgyis legfeljebb szívével érthetett volna meg;
                        nem tudta, nem is sokat kérdé, kinek van igaza: de hogy itt oly pálya
                        nyílik, melyen minden erő, minden valóságos tehetség magát kitüntetheti,
                        arról meg vala győződve; s a gondolat, hogy férje e nagy időszakban tétlenül
                        áll, szívének fájt, mint egy csalódás. - Véghetlenül szerette őt.
                        Meggyőződése szerint mindazok között, kik a világot nevükkel eltöltötték,
                        nem vala egy, ki Adorjánnal bármi tekintetben mérkőzhetnék; s ő közönyösen
                        nézi a küzdelmet, melyben, bármelyik oldalra álljon, első lehetne.
                        Káldorynak talán igaza volt, hogy magát Margit lelkesedése által
                        elragadtatni nem engedé, s fiatal neje kérelmeit, hogy a hazába visszatérve,
                        a mozgalomban részt vegyen, néha félig enyelegve, néha komoly okokkal
                        visszautasítá. Margit anyja helyeslé vejének eljárását, s minden levélben
                        kéré gyermekeit, hogy míg a zavar tart, külföldön maradjanak. De Káldory
                        jobban ismeré nejét, hogysem gondolatait, bár azokat Margit később magába
                        zárta, nem sejdítené, s mintegy lealjasulva érezé magát szemei előtt. - Ő,
                        kihez neje szerelmének lelkesedésében, mint magasabb lényhez tekinte fel,
                        kitől legbüszkébb ábrándjainak teljesülését várta, s ki eddig minden
                        társaságban a legkitűnőbb helyek egyikét foglalta el: nem érzé-e, hogy ezen
                        állásából most azon egészen közönséges s mindennapi emberek sorába
                        süllyedett, kikre eddig csaknem sajnálkozva nézett le, s pedig nemcsak a
                        világ, hanem kedvesének szemei előtt is?</p>
                    <p>Margit szívére ez nem vala befolyással. Nők bámulatos szilárdsággal
                        ragaszkodnak minden reményhez, minden csalódáshoz, mely szerelmökkel
                        összefügg; s Margit, ki ezen idő alatt férjének belső elégedetlenségét
                        észrevevé, talán még inkább szerette őt. Nem szenved-e ő? (hogy a férfiak
                        néha csak rosszkedvűek, azt a nők házasságuk első éveiben többnyire még nem
                        fedezik fel) nem mutatja-e a nyugtalanság, melyet minden erőlködése mellett
                        néha eltitkolni nem bírt, hogy magát a tétlen állásban szerencsétlennek
                        érezi? A részvétlenség s a megvetés, mellyel a tömegtől elfordul, csak
                        szomorú tapasztalásainak következése, tapasztalásoknak, melyek bizodalmát az
                        emberekhez tövében megingaták. Ily okoskodásokkal vigasztalá önmagát, s
                        menté férje magaviseletét, melyben más csak gyöngeség vagy önzés jelét látta
                        volna; de Margit, habár férjét ezért nem szereté kevésbé - hisz vannak idők,
                        hol bármit tegyünk, a nő szerelmét éppoly kevéssé veszthetjük el, mint azt
                        később semmi módon nem nyerhetjük vissza - bizonyosan kevésbé vala boldog
                        szerelmében, s Adorján nem ámítá magát e tekintetben.</p>
                    <p>Margitnak nem volt gyermeke - és Káldory, ki maga az apai örömök után nemigen
                        vágyódott, és családja fenntartásának kevés fontosságot tulajdonított:
                        naponkint inkább át kezdé látni, hogy oly nőnél, minő Margit, e hiányt semmi
                        sem pótolhatja ki. A boldogsághoz semmi sem szükségesebb, mint hogy
                        életünknek egy meghatározott célja legyen, s a nő azt csak gyermekében
                        találhatja. Ha kisdedének arcán élete legszebb emlékei mosolyganak elébe, ha
                        karjai között tartja jövőjének kedves terhét, vagy a kis bölcső mellett édes
                        álmokba ringatja önmagát: nem követel más boldogságot magának; ha ezt nem
                        teheti, a világ minden kincsei elvesztik becsöket szemei előtt.</p>
                    <p>Valamint Margit határtalanul szerette férjét, s kedvéért magába zárta ezen
                        vágyait is, úgy Adorján melegen ragaszkodott a bájló nőhöz, kit talán most
                        még inkább szeretett, mint midőn őt az oltárhoz vezeté; csakhogy régi
                        tapasztalás szerint, melynél szomorúbb nincs a világon, két ember igen
                        szeretheti egymást anélkül, hogy azért boldog legyen.</p>
                    <p>Voltak pillanatok, midőn Káldory csaknem szerencsétlennek érzé magát, főképp
                        miután fiatal nejének egészsége romlani kezdett, s Angliában, hol a
                        februáriusi forradalom után hosszabb időre letelepedett, a mellbajnak,
                        melyben apja meghalt, némi jelei mutatkoztak. Olaszország szelídebb
                        éghajlata látszólag ugyan ismét helyreállítá egészségét, de kedélyi állapota
                        nem változott, sőt a vágy, mellyel a hazába s anyjához visszakívánkozott,
                        napról napra erősebb lett; s Káldory, bármily okai lehettek, melyekért
                        külföldön tartózkodását még továbbra terjeszteni óhajtá, elhatározta
                        magában, hogy kívánatát teljesítendi, csak még az emsi fürdőbe akart elébb
                        menni, melynek használatát az orvosok Margit egészségének tökéletes
                        helyreállítására szükségesnek tartották.</p>
                    <p>Itt találjuk most őket.</p>
                    <p>Csak néhány nap óta érkeztek meg. Káldory, mihelyt lakást fogadott, s nejét
                        kényelmesen elhelyezve látá, pár napra Frankfurtba ment, hol néhány
                        ismerősével találkozni akart. - Margit azalatt magára maradt.</p>
                    <p>Régóta nem érzé magát jobban. A bájló vidék, a nyugalom, mely után vágyódott,
                        maga az, hogy férje kedvéért vidámságot színlelnie nem kelle, s hogy magát
                        szabadon átengedheté ábrándjainak, jólesett szívének. S nem érzé-e magát
                        közelebb hazájához, közelebb a pilla­nathoz, melyben anyját s Mariskát ismét
                        kebléhez szoríthatja, s nekik mindent elmondhat? Mit? - tudja-e ő maga, mi
                        fekszik szívén? talán csak az bántja, hogy senkinek sem mondhatja, mennyire
                        szereti Adorjánt, mennyire boldog általa; csak hogy szólhasson, hogy
                        bizodalmasan kibeszélhesse magát azokkal, kiknek körében oly boldog napokat
                        töltött. Régóta nem volt kedvesebb gondolata, nem volt forróbb vágya, mint
                        ez. Úgy képzelte, mintha teljes boldogságára csak ez kívántatnék, mintha
                        azon percben, midőn gyermekéveinek színhelyére visszatér, a ború, mely egy
                        idő óta lelkére nehezedett, s melynek okát maga sem ismeré, azonnal szét
                        fogna oszlani. Hisz oly rövid idő múlt, mióta e körből távozott, miért ne
                        találná fel benne mindazt, mit ott hagyott; miért ne érezné magát
                        szerencsésnek, mint egykor, sőt még inkább, miután Adorján szerelme által
                        annyi új boldogsággal gazdagabbá vált? Hisz ő még oly fiatal; miként
                        tudhatná, hogy ily boldogságot csak a réginek árán cserélhetünk be, s hogy,
                        ha körünkből egy ideig távozva, visszatérünk, mindent feltalálhatunk ismét,
                        csak önmagunkat nem.</p>
                    <p>Margit Emsben nem talált ismerősöket, s férje távollétében egészen magánosan
                        tölté idejét. Lakása, melyet Adorján az ő kérésére fogadott, a forrásoktól
                        távolabb vala; de e kellemetlenséget bőven pótolá az, hogy az egész házban a
                        tulajdonosokon kívül senki sem lakott, és minden ablakából a legszebb
                        kilátás nyílt - mindenekfölött pedig a kis kert, mely e házhoz tartozott.
                        Itt tölté idejének nagyobb részét. A nagy hárs alatt, mely a kertnek egy
                        negyedét árnyékban tartá - oly kicsi vala az egész -, ütötte fel tanyáját, s
                        oly jól, otthonosan érezé magát, mint még sehol, mióta a hazából távozott. -
                        Csak estefelé hagyá el kis birodalmát, hogy orvosa rendelésének eleget
                        tegyen, ki naponkint mérsékelt sétát követelt; de akkor is nem a Kursaal
                        felé vagy a parkba, hanem komornája kíséretében a ház mögött elterjedő mezőn
                        a hegyek felé vevé útját, hol, főleg este, kevés sétálóval találkozott, s az
                        örökös zene és felpiperézett társaság helyett egyszerű madáréneket és zöld
                        erdőmagányt talált.</p>
                    <p>Aznap, melyen történetünk újra kezdődik, valamivel távolabb ment, mint
                        máskor, s fáradtnak érezve magát, egy padra ült. A nap a láthatárhoz
                        közelgett, az egész táj az alkony szelíd világításában még szebbnek
                        látszott, mint máskor, s Margit elragadtatva a képnek szépsége által, alig
                        vevé észre az idegeneket, kik mellette elmenve, közelében egy más padot
                        foglaltak el, s egész figyelmöket reá fordíták.</p>
                    <p>Az egyik nő, Margitnál idősebb, de azon korban, hol minden asszony még
                        fiatalnak érzi magát; a másik egy ennél látszólag sokkal fiatalabb férfiú.
                        Vonásaikban bizonyos hasonlatosság vala észrevehető, habár a nőnek arca
                        sokkal érdekesebbnek látszott.</p>
                    <p>- Ez ő - szólt az ifjú hosszabb hallgatás után, mely alatt szemei Margiton
                        függtek.</p>
                    <p>- Ő - mondá a nő halkan. - Nagyon megváltozott, alig ismertem volna reá.</p>
                    <p>- Igaz, nagyon megváltozott. De még szebb, mint elébb volt.</p>
                    <p>- Azt találod? - mondá a másik különös hangon, melyben félig gúny, félig
                        bosszúság vala kifejezve. - Mások talán másképp vélekednének.</p>
                    <p>- Halványabb lett, s arca elvesztette a vidámságot, mely akkor, midőn először
                        láttam őt, oly kedvessé tevé. De ez ábrándos, félig szenvedő kifejezés
                        jobban illik szabályos vonásaihoz; mintha az egész arc csak általa nyerné
                        harmóniáját. Rég nem láttam költőibb alakot.</p>
                    <p>- Ízlés dolga; Káldory és talán maga a grófné másképp vélekednek, s azt
                        találják, mint én, hogy e halványság csak rosszabb egészségre mutat.</p>
                    <p>- Tudom, ellenszenved van a szegény asszony iránt, ki végre is ellened semmit
                        sem vétett.</p>
                    <p>- Ellenszenvem! Szeretném tudni, miért lenne, mi közöm hozzá? Talán Káldory
                        miatt? De nem mondtam-e százszor, hogy egészen közönyös vagyok iránta. Nincs
                        senki, kit nálánál inkább megvetnék. - Az ingerült hang ellentmondott a
                        szavaknak. - De hogy lássad, mennyire csalódol - tevé hozzá rövid hallgatás
                        után, mely alatt felindulását legyőzé -, azonnal bemutatlak.</p>
                    <p>- Hisz nem ismered.</p>
                    <p>- Megismerkedünk vele, bemutatjuk magunkat.</p>
                    <p>- De itt...</p>
                    <p>- S miért nem? Fürdőhelyen nincs szükség annyi ceremóniára, főképp
                        honfitársak között - s ezzel a nő felkelt, s társától követve Margithoz
                        ment.</p>
                    <p>- Kegyed megengedi - mondá megszólítva Margitot -, hogy magamat mint
                        ismeretlen bemutassam. Én báró Dárdayné vagyok, ez öcsém, Vámosy Vilmos. Ha
                        a gróf, kit régóta ismerek, s ki öcsémnek barátja, nem lenne távol, őt
                        kértük volna meg; de miután egyenesen a hazából jövünk, s gróf Ormosynéról a
                        legújabb híreket hozzuk, a grófné talán megbocsátja tolakodásunkat.</p>
                    <p>- Ez nagy szívesség kegyedtől - mondá Margit kedvesen meglepetve, midőn oly
                        váratlanul anyai nyelvén megszólíttatott -, mikor látta anyámat?</p>
                    <p>- Én rég nem láttam őt - válaszolt Dárdayné, ki Margit mellett helyet
                        foglalt. - A grófné, mint tudja, ritkán látható. De bizonyosan mondhatom,
                        hogy egészséges és a jelen pillanatban két­ségkívül boldog is, miután, mint
                        hallom, kegyed hazakészül. Egyébiránt öcsém részletesebb híreket adhat. Gróf
                        Káldory engedelméből sokszor vadászik a káldorfalvi erdőben, s mint én
                        hiszem, a vérthalmi határon is, hová az engedelem nem terjed, kelletinél
                        többször fordul meg.</p>
                    <p>Vámosy, ki Ormosynét azon időközben, melyet Margit külföldön töltött,
                        többször meg­látogatta, s a szomszédságban lakva, mindenről, mi Vérthalmon
                        történt, értesítve volt, röviden elmondá azt, mi Margitot érdekelheté. Jól
                        ismeré az öreg plébánost, s még Mariskát is, kinek ipja azalatt meghalt, s
                        kinek férjével a farkasvadászaton, mely a múlt télen tartatott, többször
                        találkozott. Elmondá a változásokat, melyek a vérthalmi kertben azalatt
                        történtek. Valamint Margit növekedő érdekkel mindig új kérdéseket talált,
                        úgy Vámosy nem fogyott ki feleleteiből, s annyi részletekben s oly
                        részvéttel közlé híreit, hogy Margit szinte megfeled­kezett, hogy azt, kivel
                        szól, most először látja.</p>
                    <p>Dárdayné hallgatva ült a szólók mellett. Ha Vámosyt a beszélgetés kevésbé
                        foglalá el, kétségkívül észrevette volna belső felgerjedését.</p>
                    <p>- Engedelmet kellene kérnem - szólt végre hozzáfordulva Margit -, hogy
                        kérdéseimmel untatom, de oly régen nem találkoztam senkivel, ki kedveseimről
                        valamit tudna, s oly boldognak érzem magamat, midőn valakiről szólhatok, ki
                        őket ismeri.</p>
                    <p>- Boldognak érzem magamat, hogy a grófnénak e hírek által néhány kellemes
                        pillanatot szerezhettem, s éppoly boldognak érezi magát kétségkívül
                        testvérem is, ki a vérthalmi dolgokban, mint kegyed látja, nem járatlanabb,
                        mint mondám. Reménylem, e találkozás nem lesz az utolsó - tevé hozzá a
                        legnagyobb nyájassággal. - Én részemről előre figyelmeztetem a grófnét, hogy
                        ismeretségem több idejébe fog kerülni, mint talán szeretné.</p>
                    <p>- Én e találkozást valóságos szerencsémnek tartom, s előre örülök férjem
                        kellemes meglepetésén.</p>
                    <p>- A szerencse mindenesetre részünkről nagyobb. És testvérem, ki, mint
                        látszik, a nemes­lelkűséget, mellyel fürj- és fogolyvadászatát kedvemért
                        odahagyá, máris megbánta: ha Káldoryval találkozik, legalább nem fog
                        szemrehányásokat tenni, hogy őt Emsbe hoztam. E hely szörnyű unalmas.</p>
                    <p>- Nem hiszem, hogy nékem az lehetne. Alig ismerek kedvesebb vidéket. A zöld
                        hegyek, a csöndes folyó, a jólétnek s míveltségnek színe, mely mindenünnen
                        látszik, reám a legkellemesebb hatást teszik.</p>
                    <p>- Ez mind azért van, mert csak néhány napot töltött itt. Magam is úgy voltam
                        vele; később át fogja látni, hogy vidékek is igen szépek lehetnek s igen
                        kedvesek, de mindamellett igen unalmasok. A hegyek s a mező zöldje ellen
                        nincs kifogásom; de mit ér, ha azon körben, hol a remény színét minden
                        fokozataiban látjuk, a szerény igény, hogy magunkat a jelenben is jól
                        érezzük, nem teljesül; és ha a szelíd Lahn csöndes folyását nézve, azt
                        tapasztaljuk, hogy óráink is, mintha a folyó példáját követnék, lassabban
                        folynak. Mindezt a grófné még nem hiszi, de csak legyen itt egy hétig, mint
                        én, fogadom, osztozni fog nézeteinkben. Egyáltalában mindenből meglátszik,
                        hogy még újonc. Mit mondana orvosunk, ha ily későn itt találná. A nap rég
                        lealkonyodott. Hívesedni kezd. Valóságos botrány, hogy még künn vagyunk.</p>
                    <p>S ezzel Dárdayné felkelt, s Margitot követve, őt hazáig kíséré.</p>
                    <p>- Találkozásunkról gondoskodva van - mondá amaz, midőn a kertajtónál új
                        ismerősétől búcsút vett -, holnap a kútnál meglátjuk egymást, s ha az idő
                        szép, talán nagyobb sétát tehetünk együtt. Jó éjszakát.</p>
                    <p> </p>
                </div>
               <div type="chapter">
                    <head>22</head>
                    <p>Idegen helyen könnyebben ismerkedünk. S így Margit s Dárdayné első
                        találkozásuk után csaknem elválhatlanokká lettek egymástól. A kútnál
                        találkozva együtt tették sétáikat, együtt kocsiztak a környékben, s majd
                        Dárdayné, majd Margit lakásán együtt töltötték az estéket. A viszony néhány
                        nap alatt csaknem meghitt barátsággá vált, főképp Margit részéről, ki a
                        szellemdús asszony iránt első pillanattól vonzalmat érzett.</p>
                    <p>Azon egyéniségek közé tartozott ő, kik mulatságok által nem érzik magukat
                        kielégítve, s oly viszonyokban, melyekben szívöknek része sincs, gyönyört
                        nem találnak. Valamint életünk későbbi szakaiban az ok, melyért a társaságot
                        felkeressük, s magunkat benne jól érezzük, többnyire éppen abban fekszik,
                        mert új ismerőseink a múltra nem emlékeztetnek, s előre tudjuk, hogy
                        közeledésünknek semmi következése nem lesz: ifjabb korunkban e meggyőződés a
                        társaságot megfosztja bájaitól; és Margit a nyájasság dacára, mellyel
                        mindenütt fogadtatott, nem talált semmi élvezetet oly viszonyokban,
                        melyekről előre tudta, hogy azok néhány hónap múlva ismét fel fognak
                        oldatni.</p>
                    <p>Mióta anyai házát elhagyá, Dárdayné volt az első személy, ki iránt vonzalmat
                        érzett. Maga az, hogy vele anyai nyelvén szólhatott, s oly tárgyakról,
                        melyek szívét valóban érdeklék, elősegíté a közeledést. Oly ismert dolgokról
                        szólt, oly kedves emlékeket gerjeszte beszédeivel, hogy maga is régi
                        ismerősnek látszott. Ha Margit mással találkozik, ki az időt, mely alatt ő a
                        külföldön utazott, honn töltve, neki a történteket elbeszéli: érdekelve s
                        vonzódva érezte volna magát; mennyivel inkább most, midőn oly
                        szeretetreméltó nő, minő Dárdayné vala, minden tehetségeit felhasználá, hogy
                        magát Margit előtt kedvessé tegye.</p>
                    <p>Vámosy, ki csaknem egész idejét a nők körében tölté, szintén kellemes
                        embernek látszott. Margit nem tartá őt kitűnőnek, de előadásában annyi
                        elevenség vala, oly ügyesen fordítá a beszélgetést mindig éppen azon
                        tárgyakra, melyek a grófnét leginkább érdeklék, s melyekről mindig új
                        részletek jutottak eszébe, hogy Margit az ő társaságában is jól érzé magát -
                        s általában régtől fogva nem vala oly megelégedett. Ismét derültté s
                        közlékennyé vált; eleven­sége, beszélgetésének vidám élcei, szóval mindazon
                        tulajdonok, melyek őt oly szeretetre­méltóvá tették, az új körben, hol magát
                        egészen otthonosnak érzé, ismét visszatértek.</p>
                    <p>Még nagyobb volt a hatás, melyet e találkozás Irmára tett. Véghetlenül
                        szerette Káldoryt, feláldozta érte nevét, becsületét, lelkének nyugalmát,
                        mindent, mi e világon előtte beccsel bírt, nem követelve ennyi áldozatért
                        egyebet viszontszeretetnél, nem találva, nem is keresve más mentséget, mivel
                        magát ön-szemei előtt igazolhatná, mint hogy az, ki miatt mindenről
                        megfeledkezett, szeretetére érdemes vala. Első ifjúságában férjhez kötve, ki
                        egész családjának jóltevője volt, de kihez a legnagyobb hála- s tiszteletnél
                        egyebet nem érzett: a szenvedély egy pillanatra legyőzte kötelességérzetét,
                        de el nem fojtotta azt; s nem lehetett senki, ki a fiatal nő tévedése fölött
                        szigorúabban ítélne, mint ő maga. A legszeretőbb nő, a leghálaadóbb gyermek
                        nem teljesítheté hívebben kötelességeit, mint ő férje betegágya mellett.
                        Annyi hónap alatt, melyet körében töltött, kizárólag neki élve, lemondva
                        minden élvezetről, minden szórako­zásról, nem távozva oldalától, senki
                        Irmától egy panaszt nem hallott. Nyugodtan, sőt az örömnek egy nemével tűrte
                        el a beteg szeszélyeit, mert lelkének jólesett a gondolat, hogy annak
                        szenvedéseit enyhítheti, ki iránt magát bűnösnek érezi. Férjének halála mély
                        fájdalommal tölté szívét. Neki úgy látszott, mintha mindazon szeretet,
                        melyet férje betegsége alatt iránta mutatott, a bocsánat, melyet a
                        haldoklónak ajkai rebegtek, az áldás, mellyel tőle búcsút vett, csak még
                        nagyobbá tennék a kínt, melynek súlya lelkét terhelé. - Ki írhatja le
                        érzelmeit, midőn éppen e pillanatban, hol önvádaktól lesújtott szívének
                        vigasztalásra legtöbb szüksége vala, Káldory levelét vevé, s azon
                        meggyőződéshez jutott, hogy az, kiért mindent feláldozott, szerelmére
                        érdemetlen volt. Káldory levelének nyájas szavai, a színlelt érzemények,
                        melyeket kifejezett, még undokabbá tevék eljárását, s Irma első
                        felgerjedésében csak bosszú után vágyódott. Mindenre képesnek érezé magát,
                        mindenre késznek. Miután azonban első indulata lecsillapult, s azon
                        eszközökről kezde gondolkozni, melyek által bosszút állhat: megváltoztatá
                        szándékát.</p>
                    <p>Ha Káldory mátkájának vagy Ormosynénak ír, más következése nem lehet
                        lépésének, mint hogy önmagát gyalázza meg. Hisz Ormosyék a viszonyt, melyben
                        Káldoryhoz állt, valószínűleg régóta ismerik; talán ő maga szólt e dologról,
                        s mily jól nevelt anya néz ily valamit akadályul, ha leányának gazdag
                        kiházasítása forog kérdésben? S ha Ormosyné e részben kivételt képezne is, s
                        Irma Káldory leveleinek átküldése által a házasságot meg­akadályoztatná,
                        vajon megbosszulva lesz-e? Oly ember-e ő, kit szíve által szerencsétlenné
                        tehetni? Ha szereti is mátkáját, e szeretet bizonyosan nem olyan, mely egész
                        boldogságának föltételét képezi, s ha a házasság szétbomlik, az ő becsülete
                        bizonyosan nem fog semmit veszteni. Irma csak magát ronthatja meg, csak
                        saját nevét mocskolhatja be, s vajon szabad-e ezt tennie? A nevet, melyet
                        visel, nem férjétől örökölte-e; attól, kinek jótéteményeit életében
                        hívtelenséggel hálálta meg, s kit, ha bosszúvágyának enged, halála után gúny
                        s megvetés tárgyává teszen.</p>
                    <p>A sértett nő tehetetlenségének érzetében magába fojtotta szenvedélyeit. -
                        Jóakarói azt hirdeték, hogy viszonya Káldoryhoz azelőtt hónapokkal Irma
                        által bontatott fel, s hogy Káldory bújában vonult falura, s valószínűleg
                        elkeseredésből házasodott meg. Mások a szakadásnak okát csak Káldoryban
                        keresték, s a közönyösséget, melyet Irma ezután mutatott, könnyelműségnek
                        nevezték; de a küzdelmeket, melyeken a szegény nő ezen idő alatt
                        keresztülment, a mély gyűlölést, mely utánok szívében visszamaradt, nem
                        gyanítá senki.</p>
                    <p>Irma jellemére a történtek nem maradhattak befolyás nélkül. - Csak ha
                        fájdalmunkat magunkba zárva, egyedül viseljük, érezzük egész súlyát; semmi
                        által sem keseredünk el inkább, mint mikor bánatunk okaira gondolva,
                        egyszersmind megszégyenülve érezzük magunkat. Ez vala Irma helyzete. Minél
                        jobban tudta, hogy a közbeszédnek tárgyává vált; mentül elébb észrevéve,
                        hogy az egész társaságnak szemei rajta függnek, csak alkalmat várva, hogy
                        sajnálkozásukat kijelenthessék: annál inkább titkolá érzelmeit, annál inkább
                        küzdött ellenök, míg végre önmagával is elhiteté, hogy legyőzte. De a szív
                        hasonló győzelmeket nem víhat ki nagy áldozatok nélkül; s Irma, midőn
                        fájdalmának vigasztalást keresve, azon meg­győződésre erőlteté magát, hogy
                        saját sorsában semmi rendkívüli nincs, hogy Káldory nem rosszabb a
                        többieknél, s hogy mindenkinek, ha e világon önzésnél egyebet keres,
                        csalódnia kell: nem vált boldogabbá ezután. Kevésbé gyűlölé Káldoryt, de
                        elkeseredett az emberek ellen; nyugodtabban tekintett vissza múltjára, de
                        csak, mert az érzeményeket, miknek magát akkor átengedé, most tagadta.
                        Felkeresé a társaságot, jókedvűnek, vígnak látszott, s kik őt elébb
                        ismerték, most csak azt jegyezték meg, hogy Dárdayné férje halála óta
                        elmésebbé vált; de az öröm elköltözött szívéből, s élcei, melyek által a
                        társaságot mulattatá, sokszor nem fájtak senkinek inkább, mint
                        önmagának.</p>
                    <p>Hosszú küzdelmek után végre visszanyerte nyugalmát, s azon hideg
                        közönyösségre szoktatá magát, mely nagy fájdalmak egyedüli vigasztalása. Oly
                        hosszú idő folyt le, mióta Káldoryt nem látta, s oly nagyszerű dolgok
                        történtek azalatt, hogy a gyűlölet helyett, melyet egykor iránta érzett,
                        most csaknem közönyösséggel gondolt reá, s meggyőződése szerint, ha vele
                        valaha találkozik, legfeljebb megvetést s undort érezhet iránta.</p>
                    <p>Ezt hitte. S mégis, midőn Emsben a fürdővendégek lajstromában egyszerre
                        Káldory nevét olvasá, szívét le nem írható érzések tölték el. Mit mondjon
                        neki, ha vele találkozik; miként fogadja, ha - min kétkednie nem lehetett -
                        őt felkeresi? Kétségen kívül legjobb, ha iránta közönyösséget mutat, mely a
                        hiú férfiút legmélyebben sértheti. De lesz-e ehhez ereje? Fog-e
                        parancsolhatni szívének, nem hogy szeretetét, melyről többé szó sem lehet,
                        de hogy gyűlölését eltitkolja? Irma kétkedett önmagában. El akarta
                        halasztani, ha lehet, egészen elkerülni a találkozást, s egy pillanatig
                        csaknem el vala határozva, hogy Emset még másnap elhagyja. - De mit fognak
                        mondani az emberek, mit öccse, ki előtt eddig a legnagyobb közönyösséget
                        színlelte; mit főképp Káldory, ki rögtöni elutazását megtudva, abban csak
                        szerelmének jelét látandja? - S vajon elkerülheti-e a találkozást? Nem fog-e
                        Káldory a hazába visszatérni, s nem jobb-e, ha a kellemetlen percen itt megy
                        keresztül, hol a viszonyt, melyben hozzá állt, senki sem gyanítja?</p>
                    <p>A kellemetlen bizonytalanságtól, melyben a napot tölté, azon hír által
                        szabadulva, hogy Káldory elutazott, most a legnagyobb kíváncsiság tölté el
                        szívét. Látni akarta azt, kiért Káldory őt elhagyta. Talán elvesztette
                        szépségét; talán beteg; talán udvarlók környezik. Irmának mindez igen
                        közönyös, miatta Margit a legszebb, legboldogabb asszony lehet - csak tudni
                        akarja, csak saját szemeivel akar meggyőződni róla.</p>
                    <p>Több napok múltak, míg e kívánata teljesült. Margit férjének távollétében nem
                        jelent meg a kútnál. A benyomás, melyet látása Irmára tett, mély vala s
                        fájdalmas. A fiatal nő halvány volt, s szenvedőnek látszott. - Ő nem
                        szerencsés - gondolá magában Irma, s csaknem kiengesztelve, csaknem vonzódva
                        érezé magát ártatlan vetélytársa felé. Káröröm volt-e ez, vagy szánalom, ki
                        mondhatná meg? Hisz minden erősebb érzemény, mint a fának messze terjedő
                        gyökerei, a szív különböző rétegeiből szívja éltető erejét. Maga Irma nem
                        adhatna számot érzéseiről; bizonyos csak az, hogy mi keblét e pillanatban
                        feszíté, nem gyűlölet, s hogy Margithoz közeledve, nem volt semmi ellenséges
                        célzata.</p>
                    <p>Eleinte ismeretsége a kedvező benyomást még nevelé. Margit oly nyájas és
                        szeretetreméltó, oly nyílt s közlékeny vala, hogy Irma iránta csaknem
                        barátságot érzett; később azonban, midőn Margit, ki magát új körében jól
                        érezé, vidámabbá vált, midőn őt sétálás közben kipirosodott arcokkal oly
                        szépnek látá: ez érzések megváltoztak, s Irma szívét soha elébb nem ismert
                        keserűség tölté el. Vonzódva érezé magát most is, s elkövetett mindent, hogy
                        hozzá még inkább közelítsen, de az, mi őt vonzá, mi Margit társaságát neki
                        csaknem nélkülözhetlenné tevé, nem barátság vala többé. Érzé, hogy a
                        véletlen, mely őt vetélytársával összevezette, egész jövőjére határozó; de
                        miért s mi módon, arról nem adott számot magának. Nem látott semmi
                        meghatározott célt maga előtt, nem alkotott semmi tervet; de ha Káldoryra
                        gondolt, ki egész életének boldogságát feldúlta, s ha a bizodalmat látá,
                        mellyel Margit hozzá naponkint inkább ragaszkodott, szívében néha sötét
                        gondolatok támadtak fel. - Meg kell bosszulnom magamat, ha csak azáltal is,
                        hogy neje mellett állva, életét elkeserítem. És Margit? Miért legyen ő
                        nálamnál szerencsésebb, nem érte hagyattam-e el, nem miatta lettem-e
                        boldogtalanná?</p>
                    <p>Voltak pillanatok, midőn Margitot csaknem gyűlölé, főleg miután a hatást
                        észrevette, melyet a bájló nő Vilmosra tett.</p>
                    <p>Rendkívüli e hatásban legfeljebb az volt, hogy szerelméről ez ízben
                        kevesebbet beszélt, mint máskor; aggodalomra nem vala semmi ok. Vámosynál
                        ily esetek oly gyakran fordultak elő, hogy szíve hasonló sebek elviselésében
                        bizonyos virtuozitásra jutott, s Irma jól tudta, hogy valamint gyöngélkedő
                        emberek többnyire hosszú életűek: úgy öccsének szíve e nem szűnő bajok
                        között nem forog veszélyben; de hogy éppen Margitot szereté, ez lelkét
                        keserűséggel töltötte el.</p>
                    <p>Vannak nők, kik sohasem lehetnek szenvedély nélkül, s kiknél az érzés,
                        mellyel gyermek­korukban testvérökhöz ragaszkodnak, s az, mely szívöket vén
                        napjaikban unokaöccsükhöz köti, nem kevésbé forró és túlságos, mint az,
                        melyet kedvesök iránt érzenek. Ilyen vala Irma is. A szeretet, mellyel első
                        fiatalságában Vilmoshoz ragaszkodott, s mellyel, miután Adorjánban
                        csalódott, hozzá visszafordult, nem vala olyan, milyet testvérek között
                        közön­sége­sen találunk. Ragaszkodása szenvedelmes volt, határtalan.
                        Valamint egykor a fő ok, melyért Dárday kezét elfogadá, s a nála csaknem
                        negyven évvel idősebb férfinak neje lett, az volt, hogy a csekély vagyont,
                        mely szüleiről maradt, egészen testvérének hagyhassa: úgy most sem volt
                        áldozat oly nagy, melyre Vilmos kedvéért késznek nem érzené magát. Miként
                        tűrje nyugodtan, midőn észreveszi, hogy a testvér, kiért ennyit tett, mást
                        inkább szeret nálánál?</p>
                    <p>Van szerelemféltés szerelem nélkül is. Valamint pazarlókat találunk, kik
                        egyszersmind fukarok, s egy pillanatban ezreket elszórva, máskor fillérekkel
                        gazdálkodnak és fösvényen őrzik a pénzt, melynek becsét nem ismerik: úgy a
                        tapasztalás mutatja, hogy sokan, kik való szerelmet sohasem éreztek, kik
                        hogy e kincset megtartsák, még szeszélyeiket sem áldozhatják fel, a
                        szerelemféltés minden kínjait szenvedik. De mondjanak bármit, szerelem
                        szerelemféltés nélkül nem található, főképp asszonynál nem. A nő, ki egész
                        életét egy lénynek szentelé, nem tűrheti nyugodtan soha, ha mindenét
                        feláldozva, cserében egy szívnek csak részét nyerheté vissza. A nő sokszor
                        szerény kívánataiban. A legkitűnőbb egy háznak szűk körében, a
                        legközépszerűebb férfi szeretete által kielégítve érezheti magát.
                        Áldozatainak nagysága, a határtalan szeretet, melyet érez, elfelejtetik
                        vele, hogy az oltár, melyen áldozott, s a férfi, kiért oly fenségesen érez,
                        nem érdemesek reá, csak hogy a kör, melyben mozog, a férfi, kinek él,
                        egészen az övé legyen, hogy kis világának ő legyen istene, hogy kedvesének
                        szívét ne ossza senkivel, hogy mindenhatónak, kedvese boldogságára
                        szükségesnek érezze magát.</p>
                    <p>Eddig Irma Vilmos irányában ilyennek képzelé magát, de sokkal inkább ismeré
                        őt, hogysem a változást, mely öccsén történt, mióta Margittal társalkodott,
                        észre ne vegye. Vilmos nem szólt szerelméről, mint máskor szokása vala; nem
                        kért tanácsokat, nem közlé reményeit. Komo­lyabbá vált; magába zárkózott.
                        Irma érzé, hogy e szerelem válaszfalként emelkedik közte s testvére között,
                        s a gondolat, hogy Margit, ki miatt őt Káldory elhagyá, most tőle
                        testvérének szeretetét is elidegeníti, mondhatlan keserűséggel tölté
                        lelkét.</p>
                    <p>Talán ártatlan. Talán mikor Káldory kezét elfogadta, nem ismeré a viszonyt,
                        melyben az Irmához állt; nem viszonozza, talán nem is sejti Vilmos
                        szerelmét; de ha öntudatlanul is, nem ő-e oka Irma szenvedéseinek, nem ő
                        fosztá s fosztja-e meg őt minden szeretettől, mintha az ég ez asszonyt
                        átkául teremtette volna?</p>
                    <p>Margit előtt nyájasságra kényszeríté magát, barátságot színlelt, hisz
                        mindenáron meg akarta nyerni bizodalmát, ha csak azért is, hogy őt egészen
                        ismerve, gyűlöletét igazolva találja; de egyes keserű kifakadásokból,
                        melyekre magát elragadtatá, Vilmos sejté gondolatait, s miután arról, mi
                        szívét e pillanatban kizárólag érdeklé, nővérével nem szólhatott, közönyös
                        dolgokról beszélt, s félórákig szótalanul ült karszékében.</p>
                    <p>- Tudod-e, Vilmos - mondá egyszer Irma ilyen hosszabb hallgatás után -, hogy
                        reád az emsi levegő igen rosszul hat?</p>
                    <p>- Nem tudnám, miért - válaszolt a megszólított bámulva -, egészen jól érzem
                        magamat.</p>
                    <p>- Napról napra unalmasabbá válsz.</p>
                    <p>- A baj legalább nem aggasztó, százéves lehetek vele.</p>
                    <p>- Egoista! s hát nem tudod, orvosom azt rendelé, hogy mulattassam
                        magamat.</p>
                    <p>- Orvosod bölcs férfiú, s nincs ennél jobb orvosság a világon. Az asszonyok
                        pontosan követik tanácsát, s ennek köszönhetik, hogy a fürdőknek oly sikerét
                        tapasztalják; de te, szegény nővérem, a gyógyszertárt tévesztetted el. A
                        legjobb testvér sem igen mulatságos.</p>
                    <p>- Meglehet, igazad van; csakhogy ezt eddig nem tapasztaltam még. - Irma e
                        szavakat majdnem érzékenyen mondá.</p>
                    <p>- Mi bánt, kedvesem? - szólt Vilmos hasonló hangon. - A víz rosszul hat reád,
                        felgerjeszt, pár nap óta ingerlékenyebb, idegesebb vagy, mint máskor.</p>
                    <p>- Ismét az idegek. Úgy látszik, mintha, mióta az idegbajok feltaláltattak,
                        más mentségre vagy magyarázatra nem volna többé szükség. Ha valamely asszony
                        akaratos, gonosz, tűrhetetlen, idegeivel mentik. Ha rosszkedvű, ha
                        szenvedni, ha sírni látják, ismét idegeire tolják. Miért keresnénk más okot,
                        mikor ezt készen találjuk?</p>
                    <p>- Csakugyan nem foghatom meg, mi más okod lehetne.</p>
                    <p>- Nem változott-e meg egy idő óta egész magaviseleted; nem látom-e, hogy
                        társaságomban rosszul érzed magadat, hogy kerülsz, hogy nincs többé
                        bizodalmad hozzám?</p>
                    <p>- Irma!</p>
                    <p>- Nem tagadhatod. Sokkal hosszabb ideig szerettél és sokkal inkább szeretlek,
                        hogysem érzéseidet előttem eltitkolhatnád. Elkényeztettél. A viszony, mely
                        közöttünk létezett, bensőbb, melegebb vala talán, mint testvérek között
                        lenni szokott, de végre beleéltem magamat e viszonyba, boldognak éreztem
                        magamat általa, biztosnak gondolám; s ha most, midőn az ellenkezőt
                        tapasztalom, ingerlékenynek találsz: úgy tartom, nincs szükség idegeimre,
                        hogy ezen állapotot magadnak megmagyarázzad.</p>
                    <p>- Nem értelek!</p>
                    <p>- Sőt tökéletesen megértettél, s belsődben azt mondod magadnak, hogy igazam
                        van. Vagy nincsenek-e titkaid előttem, nem szólsz-e közönyös tárgyakról
                        velem, míg éppen azt, mi szíveden fekszik, mi minden gondolataidat
                        elfoglalja, nem is említed? Előttem hasztalan rejtegetődzöl, talán elébb
                        ismertem titkaidat, mint önmagad.</p>
                    <p>- S minek szóljak hát?</p>
                    <p>- Ha szeretnél, ha úgy szeretnél, mint elébb, nem kérdenéd ezt. Ami gyötrött
                        s aminek örültél, gondolatidat s érzéseidet, nem közlötted-e előbb
                        mindezeket velem? Nem kívántad-e taná­csomat? Tudtad, hogy amiről szólsz, az
                        nem titok előttem; de szóltál, mert szükségét érezéd, mert szerettél. Most
                        elidegenedtél tőlem. Mióta Káldorynéval találkoztál, mintegy válaszfal
                        emelkedett köztünk. Nem szeretsz többé.</p>
                    <p>- Hogy gyötörheted magadat ily gondolatokkal?</p>
                    <p>- Még ha más volna, nem szólnék, de nem találok semmi rendkívülit benne.
                        Megengedem, szép, azaz akinek tetszik, s ámbár hervadott, s vonásai korához
                        képest nagyon élesek, arca talán érdekes; de társalgása inkább kellemetlen.
                        Ékesnek akar látszani, de minden erőltetett, még vidámsága sem természetes,
                        s fogadni mernék, házában rosszkedvű és akaratos.</p>
                    <p>- Belőled most ellenszenved beszél. Nem mondtad-e első nap, miután vele
                        megismerkedtünk, hogy Káldorynéhoz vonzódva érezéd magadat?</p>
                    <p>- Még nem ismertem őt. Arca több szellemre s lélekre mutat, mint amennyit
                        benne találtam, s ez az, mi első pillanatban még engem is elámított; de
                        nincs egyebe szépségénél; igaz, hogy ti, férfiak, nem kerestek mást. Kik a
                        szerelmet vaknak mondják, csak a nő szerelmét érthetik; a férfiaké csak néz,
                        néz, nem is tesz egyebet.</p>
                    <p>- Csalódol. Az ellenállhatlan báj, melyet Margit mindenkire gyakorol, melynek
                        első pillanatban még magad sem állhattál el, nem szépségében fekszik. Éppen
                        a szellem, mely szemeiből sugárzik, a lélek, melynek kifejezése szabályos
                        arcát oly érdekessé teszi, a mély érzés, mely minden szavát áthatja: ez az,
                        mi által mindenki vonzódva, leláncolva érzi magát. Margit szépsége nem
                        olyan, mint másoké. Szép asszonyok tetszenek; ki Margit szépségét felfogá,
                        annak szeretni kell.</p>
                    <p>Vilmos lelkesedéssel szólt. - Hát annyira szereted őt? - mondá Irma
                        szomorúan.</p>
                    <p>- Szeretem, mint soha asszonyt nem szerettem, mint soha senkit sem fogok
                        szeretni a világon. Hiába mosolyogsz, vannak érzelmek, melyek szívünket csak
                        egyszer töltik el.</p>
                    <p>- De oly egészen, hogy többé nem is fogynak ki. S ilyen, úgy látszik, a
                        szerelem nálad. Tizennyolc éves korodtól ez érzemény nem változott
                        szívedben, csak a személyek váltják fel egymást.</p>
                    <p>- Ne enyelegj. Mit Margit iránt érzek, azt eddig nem ismerém; egész jövőm,
                        egész életem függ tőle.</p>
                    <p>- S nem mondtad-e ezt legalább tízszer, s nem fogom-e ezt még tízszer hallani
                        tőled?</p>
                    <p>- Bár igazad volna.</p>
                    <p>- Tehát e szerelem, melytől egész jövőd függ, nem csak örök, hanem
                        reménytelen is. Ki hitte volna, hogy a Wertherek hazájának éghajlata ily
                        hatást tehet reád.</p>
                    <p>- Szóljunk komolyan e tárgyról, vagy jobb, ne is szóljunk róla. Könnyelműnek
                        tartasz, s eddigi életem talán igazolja véleményedet; de ha szeretsz, hagyj
                        fel enyelgéseiddel; fájnak. Én Margitot szeretem.</p>
                    <p>- Hisz alig ismered őt - mondá Irma, meglepetve a szokatlan komolyság s érzés
                        által, mellyel testvére szólt.</p>
                    <p>- Néha magam is alig érthetem. De vannak dolgok e világon, melyek
                        megmagyarázhatlanok, s ilyen a hatás, melyet bizonyos egyének első
                        pillanattól reánk gyakorolnak. A természetes szimpátia, mellyel magunkat
                        bizonyos emberek felé vonzódva érezzük, éppoly bámulatos, de éppoly
                        tagadhatlan, mint az, mely a mágnes és vas között létezik; és csak ha
                        szerelmünk ilyenen alapszik, ha az nem hosszú ismeretség s tapasztalások
                        következéseként, hanem egy­szerre, öntudatlanul támad lelkünkben,
                        ellenállhatlan hatalommal változtatva meg vágyaink irányát, anélkül, hogy
                        ezen hatalomnak okát önmagunknak megmagyarázhatnók - csak akkor
                        ellenállhatlan a szerelem csak akkor határozó egész életünkre. Mióta
                        Margitot ismerem, sőt mióta őt először láttam...</p>
                    <p>- Menyegzőjénél?</p>
                    <p>- Akkor, midőn kívánatodat teljesítve, a vérthalmi templomba követtelek - a
                        gondolat, hogy ez órában valakibe belé szerethetek, bizonyosan távol vala
                        lelkemtől. Szerencsétlennek láttalak, s csak bosszú után vágyódtam.
                        Meggyőztél, hogy Káldoryn bosszút állva, nevedet kockáztatom, s szavamat
                        adám, hogy szenvedélyeimen uralkodni fogok, de a gyűlölet az iránt, ki téged
                        sértett, annál nagyobbá vált; s ha a nő iránt, kinek ő szerelmedet
                        feláldozá, mielőtt láttam, valamit éreztem, az bizonyosan nem szerelem volt.
                        De láttam őt, s szívem egyszerre megváltozott. Egy pillanat, s ő, kit
                        miattad gyűlölnöm kellett volna, kit gyűlölni akartam, szerelemmel tölté
                        lelkemet.</p>
                    <p>- Ezt csakugyan nem sejthetém!</p>
                    <p>- Nem érthetted volna szerelmemet. Nem vala kilátásom, hogy Káldory nejével
                        valaha közelebb érintkezésbe jöhetek; minek közöltem volna érzéseimet,
                        melyek téged talán csak sérthettek volna?</p>
                    <p>- Meg kell vallani, hogy soha ember titkát nem rejtette el jobban náladnál.
                        Ki hitte volna, hogy a viszonynak, melyben Viktával álltál, csak az volt
                        célja, hogy szerelmedet Margithoz elrejtsed.</p>
                    <p>Vilmos látszó zavarban hallgatott.</p>
                    <p>- Elhagyod a várost, az egész évet pusztádon töltöd, hová elébb csak
                        kénytelenségből néhány napra szoktál menni, eső s fergeteg között naponkint
                        Káldorfalvára lovagolsz. Annyira viszed a dolgot, hogy sokan házasságodról
                        szólnak, s a szép molnárleány magát már földes-asszonynak képzeli; végre
                        csak hosszú kérések által bírhatlak reá, hogy kedvesedet néhány hétre
                        elhagyjad, s most egyszerre azt mondod nekem, hogy az egész idő alatt mást
                        szerettél.</p>
                    <p>- És mégis úgy van. Mikor Viktával találkoztam, nem ismertem Margitot. Vikta
                        szép s kedves leány; szeretett, s vonzódva érezém magamat feléje. Szeszély
                        vala az, minőt életemben többször követtem, nem egyéb.</p>
                    <p>- S csupa szeszélyből elvetted volna?</p>
                    <p>- Margit nélkül e lehetőség talán nem is jutott volna eszembe; de mióta őt
                        láttam, egész természetem megváltozott. Undorodtam a várostól, s jószágomra
                        mentem; úgy látszott, hogy sehol boldognak nem érezhetem magamat, mint azon
                        hely közelében, melyen őt láttam. Felkerestem anyját, megismerkedtem
                        azokkal, kiknek körében életét tölté - összegyűjtve legkisebb emlékeit, s
                        kiegészítve a képet, mely reám oly csodálatos hatást tett. Te magad is
                        észrevevéd, hogy komolyabbá váltam, is elkövettél mindent, hogy magányomból
                        kiragadj, melynek kedélyem e változását tulajdonítád. Végre magam is érzem,
                        hogy igazad van. Margit örökre el vala veszve. Szórakozást kerestem,
                        erőszakkal ki akartam ragadni magamat e lelki állapotból, mely csaknem
                        életuntsággá vált, s újra közeledtem Viktához. Érzem, hogy Margit emlékét,
                        mely által oly szerencsétlen valék, csak új szerelem által irthatom ki
                        szívemből, s ezt kerestem. Hogy e leány határtalan ragaszkodása, hogy bájai
                        reám hatás nélkül nem marad­hattak, természetes. Voltak pillanatok, midőn
                        magammal is elhitetem, hogy szeretek, s ismét boldognak érezém magamat; de e
                        rövid percek után szomorú órák következtek, melyekben még szerencsétlenebb
                        valék, mert Vikta miatt szemrehányásokat tettem magamnak. Feltevém magamban,
                        hogy a viszonyt felbontom. De ha vele találkozva szerelmét látám, ha
                        szenvedélyességére gondolék, nem vala erőm; s ismét továbbra halasztám
                        feltételem kivitelét, erősen elhatározva magamban, hogy az első alkalmat,
                        mely arra nyílik, nem mulasztom el. A nagy események, melyek az egész
                        világot mozgásba hozták, véget vetettek bizonytalan­ságomnak is. A szociális
                        különbségek megszűntek. A válaszfal, mely az osztályokat eddig elkülönözé,
                        miként valamennyien hittük, örökre ledőlt; miért hagynám el azt, ki értem
                        életét adta volna? Nem viszonozhatám szerelmét teljes mértékben; tudtam,
                        hogy karjai között nem találhatom fel mindazon boldogságot, melyre szívem
                        képesnek érzé magát; de tudtam azt is, hogy e boldogság reám nézve
                        elérhetlen, s hogy Vikta határtalanul szeret, s ha őt elhagyom,
                        szerencsétlenné válik; s így egy gyönge pillanatban megígérém neki, hogy
                        elveszem. - Ó, de hidd el, még azon pillanatban sem szerelem volt az, mi
                        által magamat elragadtatám. Soha Vikta szerelme Margit emlékét nem feledteté
                        el velem. Élvezetet kerestem karjai között, de az élvezet közepette eszembe
                        jutott, mi boldog lehetnék, ha magamat Margitért feláldozhatnám.</p>
                    <p>- Mily hatalmas költő vagy, öcsém - mondá Irma nyájasan -, ha kevésbé
                        ismernélek, magam is elhinném a történetet, melyet oly erős meggyőződéssel
                        adtál elé s mely éppúgy, mint Rousseau önvallomása, csak képzeleteden
                        alapul. Hogy Margit szépsége első látásra hatást gyakorolt reád, azt
                        elhiszem; hogy mióta őt többször látod, belészerettél, azon nincs okom
                        kétkedni; a többit költői tehetséged alkotá, mely ellen csak azon egy
                        kifogásom van, hogy kissé nagyon is érzékeny. Nem hittem volna, hogy még oly
                        ifjú vagy; de ezen segít az idő. Werther szenvedései után Mefisztó
                        életfilozófiája, Childe Harold lelkesedése végered­ményeként Don Juan
                        tapasztalásai: - ez a fejlődés, melyet szeretők s költőknél tapasztalunk; de
                        nyugodt lehetsz, szívbajodnak nem lehet jobb gyógyszere, mint mely most
                        ajánlkozik. Mentül jobban ismered Margitot, annál nyugodtabb léssz; a
                        hasonszenvi rendszer, ily betegségeknél legalább, csodákat művel.</p>
                    <p>- Bár igazad volna! De Margit nem hasonló másokhoz.</p>
                    <p>- Éppen mert ezt hiszed, azért szükséges, hogy vele megismerkedjél. Hidd el,
                        vannak kivételes helyzetek, de kivételes emberek nincsenek.</p>
                    <p>- Nem ismered őt, s nem gyanítod szerelmemet, mely napról napra
                        szenvedélyesebbé, őrültebbé válik. Hidd el, legjobb, ha elmegyek, s pedig
                        mentül elébb. Tőle távol legalább nyugodtabban fogom elviselni
                        szerencsétlenségemet.</p>
                    <p>Vilmos felkelt s az ablakhoz ment. Irma mély részvéttel nézett utána. Így nem
                        látta még őt. Könnyelműnek hivé, azon boldogok közé számítá őt, kik csak
                        annyi szenvedelemre képesek, mennyi arra, hogy élvezhessünk, szükséges; most
                        látá, hogy csalódott. Felkelt, s testvérét az ablakhoz követve, vállára tevé
                        kezét. - S ha mégis csalódnál? - szólt részvéttel.</p>
                    <p>- Én ismerem sorsomat - mondá Vilmos szenvedéllyel. - Láttam a kincset, mely
                        boldoggá tehetne, s tudom, hogy az örökre elérhetlen. Mint a csillag, mely
                        felé vágyódva tekintünk, habár tudjuk is, hogy az örök távolban ragyog
                        fölöttünk: ilyen lesz Margit képe nekem. De ne aggódjál miattam. El fogom
                        viselni kínomat, s nem gyötörlek panaszaimmal. Csak azt ne kívánd tőlem,
                        hogy itt maradjak; hogy a boldogságnak tanúja legyek, mely nékem, ki érte
                        éltemet adnám, elérhetlen, s melyet a sors egy érdemetlennek adott.</p>
                    <p>- S hiszed, hogy Káldory boldog?</p>
                    <p>- Miként ne lenne az, ily nőnek birtokában; szeretve, bálványozva Margit
                        által?</p>
                    <p>A testvérek egy ideig hallgatva álltak egymás mellett. Irma mélyen fel vala
                        gerjedve. - A gondolat, hogy Adorján boldog; hogy Vilmos szerencsétlennek
                        érezi magát; saját szenvedé­seinek emléke: mint a vihartól kergetett
                        vészfelhők, sebes változásban vonultak át lelkén; szívét a legellenkezőbb
                        érzelmek tölték el. Gyűlölet és szeretet, mondhatlan bánat s vad öröm, mint
                        villámnak fénye, percekre egész valóját áthaták, midőn eszébe jutott, hogy
                        ha Vilmos szerencsés lehetne, ő egyszersmind megbosszulva látná magát.</p>
                    <p>Vilmos sokkal inkább el vala foglalva saját gondolataival, hogysem Irma
                        felgerjedését észre­vehetné; végre az utóbbi erőt véve magán, újra
                        megszólítá őt. Margitról beszélt. Felhozá a nyájasságot, mellyel Vilmos
                        iránt viseltetett, egyes szavait, melyekből részint vonzalmát, részint azt
                        lehete következtetni, hogy magát Adorjánnal boldognak nem érzi; szóval, oly
                        biztatólag szólt, hogy Vilmos, miután elébb csaknem kétségbeesett, könnyelmű
                        és szenvedé­lyes emberek módjára egyszerre az ellenkező túlságba esett, s
                        midőn Irmától búcsút vett, reményekkel telve sietett Margit házához.</p>
                    <p>Irma mély gondolatokba merülve nézett utána; később ő is követé őt - és soha
                        Margit új barátnéját oly kedvesnek és szeretetreméltónak nem találta, mint e
                        napon.</p>
                    <p> </p>
                </div>
               <div type="chapter">
                    <head>23</head>
                    <p>Káldory néhány nappal tovább maradt el, mint föltevé; nagy s nem kellemes
                        volt meglepetése, midőn visszatérve, a viszonyról értesült, mely azalatt
                        Margit s Dárdayné között keletkezett. Abban, mit nagynénje leveleiből
                        Irmáról tudott, nem volt ugyan semmi, mi ellenséges szándékra mutathatott.
                        Dárdayné az időt, mely alatt Káldory a külföldön utazott, szórakozások
                        között tölté, szenvedély s keserűség nélkül szólt róla, szóval úgy viselte
                        magát, mintha a viszonyt, melyben hozzá egykor állt, elfeledte vagy mintha
                        annak felbontását ő maga kívánta volna. De azon egy tekintet, melyet Káldory
                        vele a vérthalmi templomban váltott, megcáfolá mindazt, mit nagynénje
                        írhatott; s ha minden sürgetések s Margit kéréseinek dacára mindeddig a
                        hazába vissza nem tért, ez főképp azért történt, mert e találkozást kerülé.
                        Mint midőn a láthatáron nehéz felhőt látunk, bár az ég tisztán boltozik
                        fölöttünk, a lég mozdulatlan, és semmi a közelgő vészre nem mutat, mégis
                        aggodalommal nézünk a sötét pont felé, mert nem hihetjük, hogy a forró nap
                        csöndesen végződjék: ilyen vala Irma jelenléte Káldorynak; s abban, hogy
                        Margithoz közeledett, nem volt semmi, mi által magát megnyugtatva
                        érezheté.</p>
                    <p>Igaz, hogy Irma Margitnak - miről Káldory, mihelyt nejével szólt,
                        meggyőződött - előbbi viszonyáról mit sem mondott; de miért kereste fel őt,
                        miért fárad barátsága után, ha különös célja nincs? Talán csak
                        kíváncsiságból, talán éppen hogy közönyösségét megmutassa? - De vajon
                        lehet-e Irma közönyös? Káldory egész hiúsága ellenmondott e gondolatnak.</p>
                    <p>- Tisztába kell jönnöm e dolog iránt - szólt végre hosszú gondolkozás után. -
                        Nem kerülhetem ki; jobb ha, mikor vele először találkozom, magunk vagyunk. -
                        S Káldory még aznap, melyen megérkezett, Irmához ment.</p>
                    <p>Három év múlt, mióta vele utolszor szólt, s talán soha életében nem volt
                        inkább elfogulva, mint midőn a szoba küszöbén átlépve, a nővel, kihez őt
                        egykor oly erős kötelékek láncolák, ismét szemközt látá magát.</p>
                    <p>Irma külsőleg keveset változott. Talán valamivel halaványabb volt, mint mikor
                        őt utolszor látá, de szép, mint mindig, s Káldory mélyen meghatva állt
                        előtte. Nincs kínosabb érzés, mint ha olyanokkal, kikhez elébb érzemények
                        kötöttek, később mint idegenekkel találkozunk; Irma az első pillanatokban
                        szintén elfogultnak látszott, s pirulva viszonzá Káldory köszöntését.</p>
                    <p>Mindketten hallgattak; végre Káldory, legyőzve zavarát, udvarias szavakban
                        fejezte ki örömét, hogy vele ily váratlanul találkozott.</p>
                    <p>- Elképzelem, mennyire örülhetett - mondá Irma gúnyosan -, ha előre látja,
                        hogy itt talál, talán nem is jött volna el, csak hogy e nagy szerencsének
                        előre tovább örülhessen.</p>
                    <p>- Ön csalódik. Ha a szívességet, mellyel nőm iránt viseltetik, előre
                        láthatám, bizonyosan nem fosztottam volna meg őt ily sokáig az örömtől,
                        melyet barátságában talál.</p>
                    <p>- S miért ne lennék én szíves Margit iránt? Ő oly kedves, oly
                        szeretetreméltó. Reménylem, nem teszi fel rólam, hogy a szegény asszonyra
                        önért neheztelek, vagy hogy nagy szerencséjét irigylem.</p>
                    <p>- Azt hivém...</p>
                    <p>- Hogy vigasztalhatlan vagyok, nemde? Hogy, egy új Ariadne, a világot
                        panaszaimmal töltöm el, s csak bosszúról gondolkozom. - Nyugtassa meg magát,
                        s bármily hihetetlennek látszik, hogy egy nő, ki önnek szeretetét veszté, e
                        veszteséget túlélheti: ím, nem haltam meg, sőt meg kell vallanom, hogy mióta
                        nem láttuk egymást, többször elég jól mulattam, s egyáltalában nem érzek
                        semmi hajlamot a kétségbeesésre.</p>
                    <p>- Legforróbb óhajtásom teljesül, ha önt megelégedve látom. Nincs senki a
                        világon, ki boldogságában melegebb részt venne.</p>
                    <p>- Meg vagyok győződve róla, hisz ismerem önt. Ön mindig megfeledkezik
                        magáról, s csak másokra gondol. Egész élete egy hosszú áldozat. Van-e ember,
                        ki például atyafiúi szeretetét annyira viszi, hogy mint ön, egyedül
                        nagynénje kedvéért még meg is házasodik?</p>
                    <p>- Nem érdemlem e gúnyt.</p>
                    <p>- Én nem gúnyolódom. Hiszen csak ön szavait ismétlem; kár, hogy levele nincs
                        kezemnél. Elvenni az ország egyik legszebb s leggazdagabb leányát, lehet-e
                        nagyobb önmegtagadás?</p>
                    <p>- Margit csakugyan a legjobb, legnemesebb lényeknek egyike.</p>
                    <p>- S hozzá egyike a leggazdagabbaknak...</p>
                    <p>- Reménylem, nem teszi fel senki felőlem, hogy ez elhatározásomra befolyást
                        gyakorolhatott - mondá Káldory, kinek vére arcába nyomult.</p>
                    <p>- S miért nem? - válaszolt Irma - aki családja kedvéért házasodik, miért ne
                        tekintsen az vagyonra is? hisz korunkban ez a fő dolgok egyike. Szeretjük a
                        régiséget, még bútorainkban is; büszkék vagyunk reá, ha termeinket régi
                        nevekkel s rokokó székekkel tölthetjük be; csak az aranyozásban ne legyen
                        hiány, különben az utánzásokhoz tartjuk magunkat.</p>
                    <p>- Nagysádon kívül senki sincs, ki nekem ezt mondhatná.</p>
                    <p>- Természetesen; nincs is senki, ki az ön ildomosságát annyira tisztelhetné,
                        mint én. Ön páratlan e tekintetben. Emlékezzék csak utolsó levelére. Férjem
                        meghalt, s ön egyszerre a legkellemetlenebb helyzetben látja magát. Annyi
                        ígéret, a szenvedélynek oly lángoló nyilatkozatai után a nő bizonyos
                        reményekre hihetné jogosítva magát, s ha nem is az első pillanatban, mikor
                        jóltevőjének sírja mellett csak bűnének egész súlyát érzi, de talán később
                        igen alkalmatlan igényekkel léphetne fel. Soknak ez az első percben
                        valószínűleg nem jutott volna eszébe; mások, ha ilyesre gondolnak is, nem
                        tudnának segíteni magukon: önt ily kicsinység nem hozza zavarba. Egy nappal
                        előbbre teszi levelének keletét; úgy ír, mintha semmi sem történt volna, s
                        az egész dolognak vége van. - Nem hiszem, hogy valaki találkozzék, ki
                        hasonló helyzetben ön példáját csak utánozni is tudná.</p>
                    <p>- Esküszöm, hogy Dárday halálát csak akkor hallám meg, mikor levelemet
                        elküldöttem, s szavam Margitnak már le vala kötve. Ha a hírt előbb
                        veszem...</p>
                    <p>- Hagyjuk ezt - folytatá Irma szenvedéllyel -, mit bánom én, mit tett, vagy
                        mit nem tett volna. Nekem az közönyös, biztossá teszem önt, oly közönyös,
                        mint bármi más a világon. Én egészen megelégedve, egészen szerencsésnek
                        érzem magamat - s elhiheti, naponkint áldom Istenemet, hogy a sorstól
                        megmentett, mely szegény Margitra vár.</p>
                    <p>- Ha csakugyan azt hivé, hogy midőn levelemet írám, Dárday haláláról
                        értesülve voltam, természetesnek találom haragját. Gyűlöl...</p>
                    <p>- Nem gyűlölöm - szólt Irma, nem tarthatva vissza könnyeit, melyeket a harag
                        facsart szeméből -, nem mondtam-e, hogy ön nekem közönyös, oly közönyös,
                        mintha sohasem ismertem volna.</p>
                    <p>Ha Irma Káldoryval emberek előtt találkozik, vagy ha látogatását előre tudja,
                        nem ragadtatta volna el magát ennyire érzeményei által. Tudva, hogy hiú
                        emberek - s Káldory helyzetében csaknem minden férfi az - semmi által sem
                        érzik magukat annyira sértve, mint ha ott, hol szenvedélyt vártak,
                        közönyösséget találnak, hideg udvariassággal akarta őt fogadni. - Régóta
                        készült e pillanatra, sokszor átgondolá e helyzetet, s előre kiszámíta
                        mindent, mi Káldorynak leginkább fájhatott; s most éppen ellenkezőjét tevé,
                        s az érzelmek között, melyek szívét e pillanatban eltölték, talán az, hogy
                        magát oly gyöngének tapasztalá, volt a legfájdalmasabb.</p>
                    <p>Irma hamisan ítélt Káldory érzelmeiről. Ha közönyösséget talál, valószínűleg
                        sértve érzi magát; de mi őt e pillanatban eltölti, az nem - mint Irma hivé -
                        diadalmi öröm, hanem a legnagyobb aggodalom vala. Sokkal jobban ismerte
                        Dárdaynét, hogysem most, midőn őt oly szenvedélyesnek találta, a jövő iránt
                        nyugodt lehetne; s az egyedüli gondolat, mely őt e pillanatban elfoglalá, az
                        volt, hogy a felingerült asszonyt kiengesztelje.</p>
                    <p>Ez végig hallgata mindent, mit Káldory saját mentségére felhozhatott. A
                        meleg, érzékeny hang, melyen szólt, tett-e hatást Irma szívére, vagy a
                        változás, mely magaviseletében történt, annak volt talán köszönhető, mert
                        érzelmein erőt vett: mindezt ő maga sem tudta, de nyugodtabbnak
                        látszott.</p>
                    <p>- Nem tudom, mi történt velem - mondá letörölve könnyeit -, de mióta itt
                        vagyok, rendkívül ingerlékennyé váltam. Idegeim miatt küldöttek ide, de úgy
                        látszik, a víz nálam éppen az ellenkező hatást teszi. Sohasem voltam
                        idegesebb. Minden kicsiségen sírnom kell. Ne figyeljen arra, amit mondtam, s
                        ne nevessen ki.</p>
                    <p>- Hogy teheti ezt fel rólam? Ó, ha ön megbocsáthatna!</p>
                    <p>- Nincs, mit önnek megbocsássak. Hála Istennek, nem engem vett feleségül; s
                        ha hihetetlennek látszik is, biztossá tehetem, nem irigylem Margit
                        sorsát.</p>
                    <p>Irma lassanként egészen visszanyerte önuralmát, s oly fesztelenül, oly
                        jókedvűen folytatá a beszélgetést, hogy Káldory, midőn tőle végre búcsút
                        vett, csaknem egészen megnyugtatva érezé magát.</p>
                    <p>- Ön nem hiszi, mily boldognak érzem magamat, hogy önnel ismét találkoztam -
                        mondá, midőn távozni akarva, Irmának kezét nyújtá.</p>
                    <p>- Ön nagyon is udvarias. De ha az öröm nem volt is oly nagy, mint képzeli:
                        elég az, ha helyzetünkben e találkozás legalább nem volt kellemetlen.</p>
                    <p>- S miként lenne az? Miért ne lehetnénk mi barátok?</p>
                    <p>- Mert talán nagyon is régen ismerjük egymást; de ez azért nem ok, hogy
                        egymást kerüljük. Ma délután Niederlahnsteinba akarunk menni. A kocsi meg
                        van rendelve; reménylem, Margit nem változtatta meg tervét, s ön talán
                        elkíséri.</p>
                    <p>- Szerencsémnek fogom tartani.</p>
                    <p>- Így tehát viszontlátásra délutánig.</p>
                    <p> </p>
                </div>
               <div type="chapter">
                    <head>24</head>
                    <p>Mit orvosság meg nem gyógyít, azt a vas gyógyítja meg, mit a vas nem gyógyít
                        meg, azt meggyógyítja a tűz - ezen elvet hirdeté az orvosi tudomány egykor;
                        újabb időben a tudós kar egy lépéssel tovább haladt, s hol az orvosság nem
                        segít és tűzzel s vassal boldogulni nem lehet, a vízbe ereszti bizodalmának
                        horgonyát. Ez is csak egy lépés volt, melyet e tudomány diadalmas útjában
                        előbbre tett, s a víznek a levegőben máris veszedelmes versenytársa támad;
                        míg a hasonszenvi rendszer harmadik s negyedik potenciájának - egy csepp
                        tízmilliomod részének - roppant hatása némelyeket csaknem azon gondolatra
                        térít, hogy az orvosság annál jótékonyabb, minél inkább közeledik a
                        semmihez. A haladásnak e részben nincsenek határai, s ha a képzelet, mely
                        napjainkban annyi betegséget teremt, kimeríthetlen: hála az égnek! az orvosi
                        tudomány szintén az, és minden képzelt bajnak bizonyosan ezentúl is fel
                        fogja találni képzelt orvosságát. Jelenleg a víz áll első helyen. Az orvosi
                        tudomány neptunikus korszaká­ban áll, s ha különböző nemeire gondolunk a
                        víznek, mely hidegen, forrón és langyosan, tisztán, zavart s iszapos
                        állapotban használtatik; mely oly üdvösen hat, ha ízetlen, még üdvösebben,
                        ha sós, s csaknem csodatevő, ha keserű; mely bevéve felolvasztja, kívülről
                        lemossa, vagy az északi tenger hatalmas hullámzatával elsodorja a betegségi
                        anyagot; ha valamely fürdőhely igazmondó leírásában a betegségek sorozatát
                        olvassuk, melyektől csak ez egy víznek használata által bizonyosan
                        megszabadulhatunk; ha végre egyes asszonyságok példáját tekintjük, kiken sem
                        a házi orvos, sem a házi barát segíteni nem tudott, s kik, miután évekig
                        betegeskedve, a fürdőbe küldettek, nemcsak maguknak, hanem egész háznépöknek
                        is nagy könnyebbülést szereztek: - akkor alig foghatjuk meg, hogy a világon
                        még mindig ennyi beteget találunk; s e ténynek magyarázata talán csak abban
                        kereshető, hogy még napjainkban is találkoznak egyesek, kik ennyi
                        tapasztalás után sem határozhatják el magukat arra, hogy évenkint valamely
                        fürdőbe menjenek.</p>
                    <p>Hála az égnek, a megátalkodottak száma naponkint fogyni kezd, s talán eljő a
                        pillanat, midőn valamint jelenleg azok, kik a himlőoltást visszautasítják,
                        úgy a nem-fürdők is civilizált országokban a kivételek közé fognak tartozni,
                        s a napjainkban mindenre ügyelő bölcs hatóságok a házi csend fenntartása
                        végett évenkint - felváltva a nőt vagy a férjet - hatóságilag fürdőbe
                        küldendik.</p>
                    <p>Ki korunkat ismerni kívánja - s e dolog éppen úgy megérdemli a fáradságot,
                        mint Horatius és Juvenal korában megérdemlé -, az ne hanyagolja el
                        fürdőhelyeink tanulmányozását. A nyári élet, midőn a természet bájai helyett
                        a város mulatságait keressük, kiegészítése a télnek, melynek zordon
                        napjaiban termeinket virágokkal rakjuk tele, s melyekben a gyönge nők többet
                        járnak ki, mint az év bármely szakában. Sehol a fényes jövőt, melyről
                        kozmopolitáink álmodoznak, sehol azon európai műveltséget, melynek jelleme
                        csupán minden egyedi jellemek hiányában, melynek dicsősége felületességében
                        fekszik, annyira megközelítve nem találjuk, mint itt, s ki a Rajna-fürdőket
                        bejárta, azon egyenlőséget, mely felé korunkban törekszünk, nem tarthatja
                        többé elérhetlennek. Itt a születés, cím, név nem határoz többé szociális
                        állásunk fölött: a különbség csak a pénzben fekszik; de hisz azon
                        aranykorban, melynek küszöbén állunk, ez nem is lehet másképp; s lehet-e
                        többet kívánnunk magától az igazságtól, mint hogy bekötött szemmel mérje az
                        embereket, s kik egyenlő mennyiség arannyal lépnek mérő-tálaiba, azokat,
                        tekintet nélkül személyeikre, egyenlőknek tekintse.</p>
                    <p>Mielőtt a credit mobilier feltaláltatott - e nagyszerű jótétemény, mely
                        azokat, kik korunkat hideg számítással vádolák, meggyőzheté arról, hogy a
                        század fiai puszta eszmékért is lelkesednek; e testvéri kötelék, mely az
                        elébb távolállt osztályokat azon boldogító öntudatban egyesíté, hogy a
                        részvény háromszáznyolcvanra emelkedett - mielőtt, mondom, a credit mobilier
                        feltaláltatott, ezen előítélet nélküli közeledést csak egyes fürdőkben
                        találtuk; s nem bámulható, ha sokan, kiket egyébként betegségök nem
                        kényszerített reá, e helyeket csak a társaság kellemeiért is felkeresték. Ki
                        ne kedvelne oly helyet, hol még az orvosok is megegyeznek véleményeikben, s
                        ha tőlök tanácsot kérünk, legfeljebb annyiban térnek el egymástól, hogy az
                        egyik négy, a másik hat pohár vízivást javasol?</p>
                    <p>A komoly események, melyek negyvennyolcban egész Európát felzavarák, nagy
                        hatást gyakoroltak fürdőhelyeire is. Mintha az általános baj minden egyesnek
                        betegségén segített volna, a vendégek száma mindenütt egy tizedrészre
                        olvadott le. De a szaporodás, mely, mihelyt a csend helyre állt, a
                        fürdővendégek számában észre volt vehető, bőven pótolá a kárt, melyet a
                        forradalom okozott. S emberemlékezet óta soha több beteg nem járta be
                        fürdőinket, mint 1850-ben. Sok helyen hiányoztak a lakások, s ezek közé
                        tartozott Ems is.</p>
                    <p>Ne várja senki, hogy a társaságot, mely a Lahn kies partjain ez évben sétált,
                        leírjam. Olvasóink, kiket az írók roppant s borzasztó események rajzolásával
                        elkényeztettek, nem bírnak elég türelemmel, hogy annyi kis alak részletes
                        leírását figyelemmel kövessék; legyen tehát elég azt mondanom, hogy a
                        társaság vegyes és válogatott vala, s hogy benne azon alakok közül, melyek
                        érdekes fürdőtársasághoz tartoznak, egy sem hiányzott. Pár miniszter, kinek
                        melle parlamentáris szónoklatok által meggyengült, vagy ki hosszú kabineti
                        munka miatt az idő változásai iránt érzékenyebbé vált; néhány bankár, ki az
                        államkötelezvényeknek lejjebb­szállását még most is sínlé; néhány irodalmi
                        híresség, kinek munkái saját idegeire inkább hatottak, mint a közönségre;
                        egy sor olyan, kinek egyedüli betegsége, hogy dolga nincs, s egyedüli dolga,
                        hogy beteg legyen; hozzá a férfiak, kiknek baját még saját orvosuk sem
                        méltányolja eléggé, s a nem értett asszonyok egész tömege; franciák s
                        németek, lengyelek, oroszok s a sehol nem hiányzó angolok: szóval oly
                        társaság, minőnél jobbat s kellemesebbet senki sem kívánhatna magának.</p>
                    <p>Fürdőhelyen könnyebben ismerkedünk, vagy talán mert azokat, kikkel
                        érintkezésbe jövünk, egészen nem ismerjük, könnyebben társalkodunk. S kevés
                        nappal Káldory megérkezte után Margit s Irma a legvidámabb társasági körben
                        találták magokat.</p>
                    <p>Séták, közös ebédek, távolabb kirándulások, estélyek s táncvigalmak - egy
                        mulatság a másikat követé; s nem volt senki, ki ezeknek tervezésében és
                        létrehozásában Káldorynál inkább fáradott, s ki mindezt nálánál látszólag
                        inkább élvezte volna. Mintha azon két évben, mely alatt a politika a
                        társasági életet háttérbe szorította, egészen megváltozott volna. Margit nem
                        bámulhatott eléggé, midőn az élénkséget észrevevé, mellyel férje most oly
                        örömökben vesz részt, melyek iránt magát elébb egészen blazírtnak mondá.</p>
                    <p>Kétségen kívül a részvét, melyet Káldory mindezen dolog iránt mutatott, nem
                        vala egészen színlelt; hisz ki ne tartaná érdekesnek a kört, melyben az első
                        helyet ő foglalja el? De bizonyos az is, hogy magaviselete nem volt egészen
                        számítás nélküli, s hogy, ha Dárdaynéval nem találkozik, félig sem fáradott
                        volna annyira a társaság mulatásában, mint ezt most tevé. A viszony Margit s
                        Irma között naponkint barátságosabbá vált, s Káldory sokkal kevésbé bízott
                        Irma hallgatásában, hogysem ezen mindig növekedő bensőséget nyugtalanság
                        nélkül nézhetné. - Nők barátsága - s ez talán egyik fő oka, hogy e
                        barátságok többnyire oly rövidek - mindig konfidenciákkal végződik; s
                        Káldory, hogy ezt elkerülje, az asszonyokat mulatságok által elfoglalni s
                        egymástól távol tartani akará. Irma nem szegült ellene terveinek, s habár
                        senki iránt különös érdeket nem mutatott, annyi figyelmet mutatott mindenki
                        iránt, s látszólag oly jól találta magát a társaságban, hogy Káldory e
                        részben nem érzett aggodalmat. Annál kevésbé felelt meg az egész életmód
                        Margit kívánalmainak.</p>
                    <p>A társaság örömeihez szoknunk kell, s ki, mint ő, egész fiatalságát
                        olyanokkal tölté, kiknél való szeretetet talált, a körökben, hol csak
                        mulatságot keresünk, ritkán érzi jól magát. Káldory, mint napjainkban sokan,
                        kik egész éltöket azzal töltik, hogy teremből terembe járnak, annyit beszélt
                        a társaság ellen, hogy Margit előre elvesztve bizodalmát, mindazon nyájasság
                        s előzékenység által, melyet talált, csak untatva érezé magát.</p>
                    <p>De nem ez volt egyedüli vagy fő oka elégedetlenségének. Bármi üresnek és
                        haszontalannak látszott jelen életmódja - hisz csak hetekig tartott -, ezt
                        eltűrte volna, ha más aggodalmak nem támadnak lelkében. Véghetlenül szerette
                        férjét. Meggyőződése szerint Adorjánnál nemesebb, kitűnőbb férfi nem volt a
                        világon; s ha néha elszomorodott a gondolaton, hogy férjének napjai
                        tétlenségben folynak le, nem hagyott fel reményeivel. Hisz minden csak tőle
                        függ - gondolá magában -, sokat tapasztalt, sokszor csalódott, sokat
                        szenvedett életében; de végre eljő az idő, midőn lelkének sebei
                        meggyógyulnak, s méltó feladatot látva maga előtt, azzá lesz, mivé őt az ég
                        rendelé: korának egyik legnagyobb embere; - s ha nem, legalább a gondolat
                        maradt vigasztalására, hogy ily kitűnő férfinak egész szerelmét ő bírja,
                        hogy ő egész életét neki szenteli. - Margit, ki, mióta a forradalom kitört,
                        csaknem mindig utazva, idejének legnagyobb részét férjével tölté, nem éppen
                        mulatságos napokat élt át. Káldory sokszor kedvetlen vala, órákig ült
                        gondolataiba merülve, ha szólt, szavai keserűek voltak. Megvetéssel beszélt
                        a mozgalmakról, melyekben szerinte semmi nagyszerű nem volt, azon
                        esztelenségen kívül, mellyel az emberek egy nem létesíthető jobb állapot
                        reményében a kevés jót, mit eddig bírtak, feláldozák; s vajon a jövő nem
                        igazolta-e jóslatait; nem természetes-e, hogy ő, ki mindent, mi később
                        történt, előre látott, elkeseredve szólt azokról, kiket ennyi
                        szerencsétlenség okainak tekintett? - De miért egyszerre e változás? Miként
                        magyarázza meg magának Margit, hogy férje, ki elébb oly szomorúnak látszott,
                        egyszerre jókedvűvé vált; hogy ő, ki a társaságról annyi megvetéssel szólt,
                        azt most felkeresi, s mióta szórakozások között él, vidámabb, mint őt eddig
                        látta? Vajon az, mit szomorúságnak tartott, csak unalom lett volna-e?</p>
                    <p>Newton a fáról eső alma által jutott a gravitáció törvényeihez; Galileit egy
                        templomcsillárnak ingása vezette találmányaira; mi is így jutunk sokszor
                        véletlen ötlet által azon igazságra, mely egész életünkre elhatározó. - Ez
                        történt Margittal is. Elébb indulatosan elutasítá e gondolatot magától. De a
                        gondolat százszor elutasítva, újra visszajött, s mindig inkább elkeseríté
                        lelkét. Eleget mondá magának, hogy Adorján a társaságot csak az ő kedvéért
                        keresi fel; hogy jókedve csak erőltetett; minél többet gondolkozott e
                        tárgyról, minél több figyelemmel követé férje magaviseletét: annál inkább
                        látá, hogy csalódott, hogy férje nem kényszeríti, nem tetteti magát, s ha
                        most vidámabb, ennek való oka csak az, mert jelenleg mulat s elébb
                        unatkozott. Lehet-e kétkednie? Ő, ki a társaságban oly vidám s elmés, nem
                        szótalan s szórakozott-e most is, valahányszor nejével maga van?</p>
                    <p>Azon név nélküli fájdalmak között, melyekről a legbeszédesebb asszony is
                        ritkán szól, nincs talán egy sem, melyet nehezebben viselhet el, mint azon
                        meggyőződés, hogy a férfiú, kit szeretetének tiszta sugaraiban félistennek
                        gondolt, végre is csak közönséges ember. Ritka kerüli ki e fájdalmat, mert
                        hisz a legdicsőbb férfi is a mindennapi életben a mindennapi emberek sorába
                        száll le; de e fájdalom azért nem kevésbé keserű, s ha azon házasságok
                        között, melyek tiszta szeretetből köttettek, aránylag kevés boldogot
                        találunk, annak egyik fő oka éppen ebben fekszik.</p>
                    <p>Hogy oly ember, ki mindazon kellemekkel s képességekkel bír, melyek által a
                        társaságban kitűnő állást foglalunk el, magát a társaságban jól érzi, s
                        komolyabb foglalatossága nem lévén, azon szórakozásoknak, melyek között él,
                        némi fontosságot tulajdonít, ebben kétségen kívül nincs semmi feltűnő;
                        Margit ezt mindenkiben természetesnek találta volna, csak Adorjánban nem.
                        Oly költői képet alkotott magának jelleméről, hogy most, midőn őt a többiek
                        sorában táncolni látá, férje mintegy megalázva tűnt fel szemei előtt.</p>
                    <p>Mennyiszer óhajtá életében, hogy a nehéz felhők, melyek férjének lelkületét
                        elsötétíték, végre szétoszoljanak. Nem ismeré fájdalmainak okát, nem
                        kérdezé, miért szomorú, s még inkább szereté őt e titkos bánatáért is; de a
                        gondolat, hogy kedvesét egykor ismét derülten láthatja, szívének legforróbb
                        óhajtása vala mindig; s mégis most, midőn e kívánat teljesült, szívét egy
                        elébb nem ismert fájdalom tölté el. Hisz Adorján nem neki köszöni e
                        megelégedést. Mintegy megalázva érezé magát önmaga előtt, midőn látá, mily
                        kevés kellett e búnak eloszlatására, mely meleg szavainak, mely hő
                        szeretetének ellent állt. - Ki hitte volna, hogy férjemnek csak mulatságra
                        van szüksége; hogy e bánat, melyet tiszteltem, melyet oly mélynek gondolék,
                        csak unalomból eredt! - így gondolkozott magában, s szíve elkeseredett e
                        gondolatokban. - Mert vajon unatkozhatunk-e azzal, kit valóban szeretünk, s
                        találhatunk-e élvezetet oly társaságban, melyhez semmi különös érdek nem
                        köt? Minél többet gondolkozott, annál inkább kétkedett Adorján szerelmén,
                        annál inkább félni kezde, hogy szívét más bírja.</p>
                    <p>De ki? Meggyőződése szerint Irmánál nem vala senki szeretetreméltóbb; de a
                        fesztelen jó kedv, mellyel Káldory magát társaságában viselé, s még inkább a
                        barátság, melyet Irma az ő irányában mutatott, megnyugtaták őt. Végiggondolt
                        az asszonyok során, kikből társaságuk állt, s nem talált senkit, kit méltó
                        versenytársának tarthatott; mégis meg vala győződve, hogy egy van közöttök,
                        ki férje szívét tőle elidegeníté.</p>
                    <p>Rosszul ismered az emberi szívet, ha azt, kit semmi észrevehető,
                        elpanaszolható baj nem ért, szerencsésnek hirdeted. Bármint bántsanak
                        valakit tárgyak és emberek: azon kínok, miket néha puszta képzelgés okoz,
                        nagyobbak. Mint az, ki házán egyes szakadásokat észrevéve, szilárdságán
                        kétkedni kezd, e pillanattól fogva nem élvezi többé kényelmeit, s ékesen
                        festett falain csak a könnyű, alig észrevehető repedéseket látja,
                        felrezzenve álmából s dobogó szívvel figyelve, nem hall-e gyönge neszt,
                        melyet a falban lefolyó homok okoz, remegve mindig, hogy az egész épület,
                        mely mindenét magába zárja, végre mégis ledől, csaknem azt óhajtva néha,
                        hogy a szerencsétlenség, melytől annyira retteg, már megtörtént volna: ilyen
                        annak sorsa, akin valamely gondolat egyszer erőt vett. - Ne mondjátok
                        vigasztalására, hogy önmaga okozta baját, hogy a veszély, melytől fél, csak
                        képzelt; valószínűleg elmondotta ő azt önmagának; de mit használ, ha e
                        gondolattól szabadulni nem tud, ha a könnyű pára, melyet csak képzete
                        alkotott, egész láthatárát ködként elborítva, őt az öröm tiszta sugaraitól
                        megfosztja? Hozzá hasonlítva az, kinek egén vészek tornyosulnak, boldogabb.
                        A nehéz felhőkön át egyes pillanatokra a nap ragyogó sugárai törnek
                        keresztül - s a vész után legalább tiszta alkonyra várhat.</p>
                    <p>Ilyen vala Margitnak élete. Erőt akart venni magán, küzdött sejtelmei ellen -
                        hasztalan; egy magában közönséges eset, egy szó, egy tekintet, egy semmi
                        újra felébreszték kételyeit, s a szerelemféltés, melynek csíráit már mint
                        gyermek magában hordá, feltámadt gyötrő hatal­mával. - Nem kétkedett, nem
                        akart kétkedni többé; visszautasítva mindent, mi azon meggyő­ző­déssel, mely
                        által annyit szenvedett, ellentétben állt, csak bizonyosságot keresett;
                        mintha számára csak azon egy boldogság volna a világon, hogy egész
                        nagyságában ismerje szeren­csétlenségét.</p>
                    <p>Margit sokkal szenvedélyesebb vala, hogysem a belső küzdelmek, melyeken
                        keresztülment, Irma előtt titokban maradhattak volna. Nem szóltak azokról,
                        de Irma figyelemmel követé fiatalabb barátnéjának magaviseletét; s a
                        nyugtalanság, mellyel ennek szemei férje minden mozdulatán függtek, ha ő oly
                        távolságban, melyben szavait nem hallhatá, valamely asszonnyal szólt;
                        kedvének rögtöni változása; az erőltetés, ha vidornak akart látszani; a
                        szomorúság, valahányszor őt magánosan találta: hamar sejteték vele e
                        változásnak okait.</p>
                    <p>- Miért gyötrőd önmagadat? - szólt egyszer, midőn kertjében Margittal maga
                        vala.</p>
                    <p>- Nem értelek - mondá emez zavartan.</p>
                    <p>- S azt hiszed, nem vevém észre, hogy férjedet félted? Pedig nincs okod reá,
                        legalább bizonyosan nincs több okod, mint másoknak, kiknek férje a hatvanat
                        nem haladta meg.</p>
                    <p>- Te is észrevevéd már?</p>
                    <p>- Mit?</p>
                    <p>- Semmit - mondá Margit zavartan.</p>
                    <p>- Mennyire elpirultál! De nyugtasd meg magadat, nem vettem semmit sem észre.
                        Jót mernék állni, Káldory nem szeret senkit e világon. Azaz - tevé hozzá -
                        senkit kívüled, kinek azt kétségkívül elégszer elmondá.</p>
                    <p>- Adorján megváltozott. Ha szeret még, e szeretet nem az, melyet
                        ismertem.</p>
                    <p>- S ez nyugtalanít. Nem férjed-e három év óta? Be ifjú vagy még,
                        Margitom!</p>
                    <p>- S miért szeressen azért kevésbé?</p>
                    <p>- Ezt bölcsebbtől kérdezd. Vannak dolgok, melyeket, mint az álmot, jégesőt, a
                        tenger dagályát, naponkint látunk, de melyeket a természettudósok e mai
                        napig tökéletesen megmagyarázni nem képesek; ilyen a változás, mely férjünk
                        szeretetében bizonyos idő után történik. A dolog kivétel nélküli okát a
                        természetben kell keresnünk, mely a mágnest úgy alkotá, hogy a vasat annál
                        nagyobb erővel vonja magához, minél tovább áll vele összeköttetésben; a
                        férfiszívnek, úgy látszik, ellenkező tulajdonokat adott.</p>
                    <p>- Nem ismered Adorjánt!</p>
                    <p>- Talán ismerem, ha nem is úgy, mint te, ki benne mindazon tulajdonokat
                        feltalálni vélted, melyeket leánykorunkban a férfiakban keresünk, de melyek
                        e világon csak női képzeletben léteznek. Hidd el Margitom, valamint a
                        közmondás szerint: “senki sem nagy ember komornyika előtt”, úgy soha asszony
                        férjében az ideált, melyről álmodott, nem találja fel. Lehetnek kitűnőbbek,
                        s férjed azok közé tartozik; de végre mindegyik férfi marad, s szerelem
                        dolgában hasonló a többiekhez.</p>
                    <p>- Ez lehetetlen.</p>
                    <p>- Sok dolog van a világon, mely körül mi, asszonyok, éppen azt tapasztaljuk
                        később, mit leánykorunkban lehetetlennek tartunk. A férfi szerelme más, mint
                        az, melyről álmodunk. Mi benne boldogságot, ők csak örömöket keresnek;
                        bámulhatjuk-e, ha az, mitől egész életünk függ, reájok nézve kevesebb
                        fontossággal bír? Nincs semmi okod panaszra Káldory ellen. Udvarias
                        irányodban, előzékeny, tisztel; fogadni mernék, mindazon asszonyok közül,
                        kiket magad körül látsz, nincs kettő, ki sorsodat nem irigylené.</p>
                    <p>- De ha nem szeret?</p>
                    <p>- Szeret is, kedvesem, szeret, mennyire csak férfi nejét szeretheti; nem
                        teljesíti-e minden kívánataidat, mi mást akarsz?</p>
                    <p>- Teljesíti kívánataimat, tisztel, udvarias irányomban; de vajon szerelem-e
                        ez? Én szerelmet kívánok. Csak szerelmet, de olyat, minőt én érzek, olyat,
                        minőt bírtam! Okoskodásaid mást talán meggyőzhetnének. Ki a
                        haszontalanságokban, melyek között élünk, élvezetet talál, az sorsomat
                        irigyelhetőnek tarthatja; de nekem szerelem kell, s ha azt látnám, hogy
                        Adorján hívtelen...</p>
                    <p>- Ha azt látnád?</p>
                    <p>- Ó, én határtalanul szerencsétlen volnék!</p>
                    <p>A nők hallgattak. Irma szívében ellenkező érzelmek váltották fel egymást. -
                        Az, mi után évek óta vágyódott, miért szenvedélyének sötét pillanataiban
                        életét adta volna, egyszerre lehetségesnek látszott. Megbosszulhatná magát.
                        Margit önmaga adta kezébe a tőrt, mellyel őt halálosan sújthatá; s mégis,
                        midőn a fiatal nőt maga előtt látá, ki szemét kezével takarva, oly
                        szerencsétlennek látszott: szívében könyörület támadt. Nem ismeré-e önmaga
                        azon kínokat, melyek Margit szívét e pillanatban eltölték? s még
                        szerencsétlenebbé tegye őt? Talán néhány szó kelle, hogy nyugalmát
                        megrontsa. Margit annyira fel vala gerjedve, hogy e pillanatban mindent, mi
                        őt kételyeiben megerősítheti, elhitt volna; Irma tudta ezt, s egy percig a
                        gondolat villant át lelkén, hogy ez alkalmat megragadja. De szíve megesett.
                        Bármi oka lehetett reá, ő e kedves teremtményt nem gyűlölheté.</p>
                    <p>- Egészen ok nélkül gyötröd magadat - szólt végre érzékenyen -, nincs semmi,
                        mi féltékenységedet igazolná; eleget látom Káldoryt, s közönyös
                        udvariasságnál nem vettem észre egyebet magaviseletében.</p>
                    <p>- Csakugyan azt hiszed? - mondá Margit, még könnytelt szemeit Irmára
                        függesztve.</p>
                    <p>- Meg vagyok róla győződve. Férjed szeretetreméltó ember, kissé hiú is, mint
                        szerencsénkre minden férfi, kik e tulajdonság nélkül nagy részben
                        tűrhetlenül unalmasok lennének, s önösségöket még fesztelenebbül mutatnák,
                        mint most. Férjed tudja, hogy kellemes társalkodó, tetszeni akar, s talán
                        nem bánná, ha azon meggyőződéssel mehetne el Emsből, hogy vala­mennyien vagy
                        legalább egy jó rész közülünk halálig szerelmes bele; de mindebben nincs
                        leg­kisebb része szívének, s ha azon dolgokat, mik féltékenységedet okozták,
                        nyugodtan meggondolod, magad is át fogod látni, mi gyermekesek
                        aggodalmaid.</p>
                    <p>- Nem oly egészen, mint gondolod - mondá Margit sóhajtva. - Nem vevéd-e észre
                        az érdeket, melyet La Rue márkiné iránt mutat? - S Margit részletesen
                        elmondá észrevételeit. Az egész csak egyes szavakból állt, apróságokból,
                        minőket mi észre sem veszünk, de miből egy asszony a gyötrelem egész világát
                        alkotja magának. - Irma majd komolyan, majd enyelegve megcáfolá
                        okoskodásait, s végre, pillanatiglan legalább, egészen megnyugtatá
                        barátnéját.</p>
                    <p>- Megígérem, nyugodtabb leszek - mondá Margit mosolyogva, midőn Irma végre
                        felkelt, s tőle búcsút vett. - Te nálamnál sokkal józanabb vagy, s jobb is;
                        ó, de ha tudnád, mennyire szeretem őt!</p>
                    <p>- Szegény asszony - mondá Irma magában, midőn a kert ajtaját maga után
                        bezárva, saját lakása felé indult. - Bár ne tudnám, mennyire szereted őt,
                        jobb volna nekem s talán neked is.</p>
                    <p> </p>
                </div>
               <div type="chapter">
                    <head>25</head>
                    <p>Ha Margit Irma által megnyugtatva érzé is magát, kevés idő múlva ismét
                        feltámadtak kételyei. Mert vajon közlötte-e barátnéjával mindazt, mi benne
                        gyanút gerjesztett? Nem kerülte-e el sok talán saját figyelmét is, és ha
                        szerelemféltésre most nincs is oka, Irma nem szólt-e úgy, mintha annak,
                        mitől fél, később bizonyosan történni kellene? Ó, ha Irmának igaza lenne, ha
                        csakugyan jőne oly idő, midőn Adorján őt többé nem szereti?! De bírja-e
                        szívét legalább még most? Ha férje mindazon asszonyok iránt, kiknek körében
                        látszólag oly jól érezi magát, egészen közönyös is: az, hogy közönyös
                        emberek között jobban érzi magát, mint nejével, nem világos jele-e annak,
                        hogy az örömök, melyeket egykor nála talált, elveszték bájaikat? Ó, mi
                        egészen másképp vala mindez azelőtt!</p>
                    <p>Mikor férje őt először a nagyvilágba vezeté, egész magaviseletéből
                        meglátszott, hogy csak az ő kedvéért teszi. Adorjánt akkor nem érdeklé más,
                        őt keresték szemei a sokaság között, vele foglalkozott szüntelen; s ha
                        hazatérve, férje azt mondá, hogy csak most érzi boldognak magát, Margit
                        akkor tudta, hogy igazat szól. - És most... Mily gazdag vala élete egykor, s
                        mily üressé vált. Akkor, ha férjével maga volt, mennyi tárgyat találtak a
                        beszélgetésre, mennyi kérdést, melyre a feleletet előre tudva, újra
                        kérdezték, mert oly kedves volt hallani e feleletet! S mikor s miként
                        szűnhetett meg ez oly egészen? Nem változott meg semmi helyzetökben; nem
                        történt semmi, mi az egyetértést, mely közöttök létezett, megzavarhatá, s
                        mégis... az idő, az idő, ki ismeri hatalmát?! Kinek jut főképp Margit
                        korában eszébe, hogy a nap, bármi szépen ragyogva, mindig közelebb száll a
                        láthatárhoz, s hogy meleg sugárai alatt a virágok kelyhei fergeteg nélkül
                        elhullatják színes leveleiket, csak mert egy ideig virágoztak.</p>
                    <p>Káldory szórakozásai között is több figyelemmel viseltetett neje iránt, és
                        sokkal inkább szereté őt, vagy legalább sokkal műveltebb ember volt, semhogy
                        a változást, mely Margiton történt, észre ne vette, vagy azt közönyösen
                        nézhette volna. Azon emberek közé tartozott ő, kik saját jólétöket vagy
                        örömeiket feláldozni nem szokták, de kik ezt másoktól sem kívánják, s nem
                        tűrnek semmit nehezebben, mint ha azok, kikkel összeköttetésben állanak,
                        azon érdekek vagy mulatságok iránt, melyek nekik kedvesek, közönyösséget
                        mutatnak. A zsarnok­ságnak különös s néha elég nehezen tűrhető neme ez;
                        ismertem több, magában véve jó s minden egyéb dologban engedékeny embert, ki
                        családját, melyért mindent áldozott volna, majdnem szerencsétlenné tevé csak
                        azért, mert nem tűrhette, hogy kedvesei ne mulassanak éppen úgy és ugyanazon
                        tárgyakkal, mint ő maga. Káldory a változás által, melyet nejénél észrevett,
                        nyugtalanítva érezé magát. Margit szokása ellen csaknem mindig szórakozott
                        vala, elfogultnak látszott. Ha néha váratlanul hazatért, észrevevé, hogy
                        csak most törölte le könnyeit. De mi gyötörheti őt? Margit régóta nem
                        látszott boldogabbnak, mint éppen az utolsó időben. Tudva, hogy Emsből
                        egyenesen hazatér, örömmel jött ide, s az első napokban szembetűnőleg jól
                        érzé magát körében.</p>
                    <p>Káldory eleinte Irmára gyanakodott. De ha Margit a viszonyt, melyben egykor
                        hozzá állt, csak sejtené is, vajon felkeresné, vajon mindinkább társaságába
                        vonná-e őt? Miután hosszabb gondolkozás után neje szomorúságának vagy
                        rosszkedvének más okát nem találá, Káldory végre puszta asszonyi szeszélynek
                        tekinté azt; s ritka férj az, kit ezen meggyőződés szeretetreméltóbbá tesz.
                        Eleinte elkövetett mindent, hogy nejét földerítse; de midőn észrevevé, hogy
                        Margit napról napra ingerlékenyebbé válik, felhagyott törekvéseivel.</p>
                    <p>Margit, a társaságban rosszul érezvén magát, azon ürügy alatt, hogy
                        gyöngélkedő egész­ségének több nyugalom kell, mindinkább visszavonult, s
                        minthogy Irma e példát nem követé, Káldory ismét többnyire magányosan tölté
                        az estéket nejével. Néha Vámosy jött, de ő is oly szótalan és szórakozott
                        vala többnyire, hogy társasága nem sok élvezetet nyújtott, s Káldory napról
                        napra inkább elkedvetlenedett. Élete nyugodt volt, csendes, otthonos, de nem
                        mulatságos.</p>
                    <p>Tudják-e az emberek, mi az: oly valakit mulattatni, ki többé nem
                        mulattatható? - ezt válaszolá Madame Maintenon valakinek, ki fényes
                        helyzetét s a hatalmat, melyet XIV. Lajos fölött gyakorolt, irigylésre
                        méltónak mondá. - Úgy hiszem, Maintenon asszonyság saját neme között eleget
                        találhatott volna, kik a kínzásnak ezen szelíd módját szintúgy ismerék, mint
                        ő; s Margit, mióta az estéket férjével ismét magányosan tölté, ezen
                        állapotra nézve szintén szép tapasztalásokat szerezhetett magának. A
                        keresésnél alig van kellemetlenebb dolog a világon, s a keresés minden nemei
                        között is a legkellemetlenebb, midőn az, mit minden fáradsággal találni nem
                        tudunk, a beszélgetésnek egyedüli tárgya. Ha az, kit mulattatni akarunk,
                        vissz­hangként beszédeinknek mindig csak utolsó szavait ismétli, s minden
                        fáradság, mellyel az őt érdekelhető beszélgetési tárgyakat felkeressük, csak
                        azon meggyőződéshez vezet, hogy az illető régen nem unta magát inkább, mint
                        társaságunkban: akkor a legszelídebb emberi teremtmény is végre elveszti
                        türelmét; s ha reggel Szliácson megfürdött, vagy tíz pohár emsi vizet ivott
                        is, bizonyosan idegesnek fogja magát érezni. - Mennyivel kínosabb vala e
                        helyzet Margitnak, ki férje magaviseletében közönyösségének jelét képzelé
                        látni. Miként is magyarázhatná meg magának különben, hogy ő, ki mások
                        társaságában oly vidám s mulattató tudott lenni: ha vele maga volt, unalmát
                        alig titkolhatá el? Margit szerencsétlennek érzé magát, s néha féléjeken át
                        sírt. A nő-könnyek nagy része nem tragikai eseményekért, hanem hasonló
                        okokból foly; de nem kevésbé keserűek azok azért.</p>
                    <p>Végre Margit e helyzetet nem tűrheté tovább, s elhatározá magában, hogy annak
                        bármiként véget vet.</p>
                    <p>- Miért nem mégy Kemmenauba - mondá egyszer, midőn délután férjével a kertben
                        ülve, a hímzést, melyen dolgozott, félre tevé -, az egész társaság ott
                        lesz.</p>
                    <p>- Eddig rég elmentek.</p>
                    <p>- Dárdaynét valószínűleg még honn találod; a kútnál mondá, hogy Vámosyval
                        csak később indul a többiek után. Mindenesetre megtalálod őket Dausenauban,
                        hol uzsonnát készíttettek.</p>
                    <p>- Ha kívánod, elmehetünk.</p>
                    <p>- Nem érzem magamat egészen jól, a víz fáraszt. De miért ne mennél te?</p>
                    <p>- S miért menjek?</p>
                    <p>- Mulatni fogsz.</p>
                    <p>- Tudod, én nem sok élvezetet találok a társaságban, s csak nem hagyhatlak
                        magánosan?</p>
                    <p>- S miért nem?</p>
                    <p>- Csak kedvedért kerestem fel az embereket. Miután te a társaságot egyszerre,
                        nem tudom miért, meguntad, s inkább itthon maradsz: nincs ok, melyért e
                        viszonyokat folytassuk.</p>
                    <p>- Úgy hiszem, magad is kellemetesnek találtad e társaságot és az
                        visszavonulásod által nagy veszteséget szenved.</p>
                    <p>- Ha egyszer társaságba lépünk, mi egészen magunktól függ, mindenkinek
                        kötelessége, hogy a lehetőségig elégedettnek látszassék, s kellemessé tegye
                        magát.</p>
                    <p>- Ha a rendkívüli vidámságra, mely még Dárdaynénak is feltűnt, csak
                        kényszerítéd magadat, akkor a színlelésnek náladnál nincs nagyobb mestere.
                        Bámulom a hatalmat, melyet magad fölött gyakorolsz.</p>
                    <p>E beszélgetés a lehető legnyájasabb hangon folyt eddig, s mégis bizonyos
                        ingerültség vala észrevehető mindkét részről.</p>
                    <p>- Úgy tartom, nem árt, ha némi hatalmat gyakorlunk magunk fölött. Ki a
                        társaságban mindig csak pillanatnyi benyomásait követi, ki minden
                        szeszélynek enged...</p>
                    <p>- Mint például én - vágott szavába Margit, ki e célzás által sértve érzé
                        magát.</p>
                    <p>- Én nem mondtam azt...</p>
                    <p>- Csak gondoltad, s szavaid akaratod ellen kimondák gondolatodat. Ne erőltesd
                        magadat, hisz elég nehezedre esheték, hogy az egész világ előtt jókedvűnek
                        látszassál, s érdeket mutass azok iránt, kik untatnak; miért ne lennél
                        feleségeddel őszinte, csak már azért is, hogy azon fáradság után
                        kipihenhess.</p>
                    <p>Oly sértők voltak e szavak, a hang, melyen azok mondattak, oly keserű, hogy
                        Káldory az első pillanatban nem tudta, mit feleljen, s bámulva nézett
                        feleségére.</p>
                    <p>- Nem foghatom meg, mi lelt, kedvesem - szólt végre nyugodtan.</p>
                    <p>- Semmi - mondá Margit mindig növekedő ingerültséggel -, csak azon örülök,
                        hogy ily őszintén szólunk egymással, s mit régen gondolsz, azt végre
                        kimondod: hogy telve vagyok szeszéllyel, akaratos, tűrhetetlen.</p>
                    <p>Kétségkívül Margitnak nem vala semmi oka, hogy férjével így szóljon, s ha
                        szerelmén kétkedett, nem ez vala a mód, melyen azt visszanyerheté. Ő maga is
                        érezé azt; s e gondolat keserű csöppeket facsart szeméből. De hiában, vannak
                        pillanatok, midőn a női szív rejtélyes erőtől megragadva, mint a tenger
                        dagálya, elönti keserű árjait, s midőn a gondolat, hogy ezáltal saját körét
                        is elpusztítja, nem tarthatja vissza. - A bölcs nők, kik magokat soha
                        szenvedély által elragadtatni nem engedék s kedveseikről mindig szigorú
                        igazsággal ítéltek; az engedékenyek, kik, mint virágszál a szélnek,
                        férjöknek nem állnak ellent, s csak szép csöndesen elfordulnak tőlök; az
                        angyalok, kiknek egész életök egy hosszú áldozat, melynek nem szűnő füstét
                        az egész világ bámulva látja, holott az, ki a házi oltár mellett áll, nem
                        győzi törülni szemeit - ti mindig józan, mindig erős, mindig szelíd
                        asszonyok, dobjatok követ Margitra, vagy sajnáljátok a gyengét, ki
                        szenvedélyein uralkodni nem tud; reménylem, lesznek olvasónőim között
                        elegen, kik kevésbé tökéletesek, s Margit magaviseletét nem oly
                        megfoghatlannak tartják talán. Az asszonynak (természetesen nem azokat
                        értem, kiknek magas tökélyeit látva, a gyarló ember csak azt sajnálja, miért
                        nincsenek szárnyaik, hogy fel­repülve azon magasabb szférák egyikébe
                        emelkednének, hová őket senki sem követheti) - a közönséges, szerető és
                        szerettethető asszonynak a természet jóságon kívül szenvedélyeket is adott;
                        s boldogítanának-e ők úgy, ha e szenvedélyek fölött soha uralmokat nem
                        vesztenék el, ha tőlök elragadtatva, nem mondanának oly dolgokat is,
                        melyeket elmondaniok nem célszerű s nem tanácsos.</p>
                    <p>Káldory sértve érzé magát, s már hasonlóan keserű válasz lebegett ajkain; de
                        midőn Margit fájdalmát látá, erőt véve magán, csak azt válaszolá, hogy az
                        okot, mely őt ma annyira elkeseríté, el sem képzelheti magának.</p>
                    <p>S Káldorynak ebben tökéletesen igaza vala. Margit maga, ha kérdezik, miért
                        érzi magát ma oly különösen szerencsétlennek, miért nem bír éppen ma
                        parancsolni érzéseinek, melyeket oly régen magába fojtott: éppúgy nem
                        felelhetett volna, mint például nem mondhatja senki meg, miért tör ki a
                        fergeteg, mely lassanként alig észrevehető ködfoszlányokból az égen
                        összegyűlt, éppen egy bizonyos pillanatban. De a pillanat eljött, s a
                        nyugalom, mellyel Adorján magát irányában viselé, nem vala alkalmatos arra,
                        hogy az egyszer kitört indulatok csillapuljanak. Margit csak közönyösségének
                        jelét látá benne, s még inkább elkeseredett.</p>
                    <p>- Hisz én nem panaszkodom - mondá, hasonló nyugalomra kényszerítve magát, de
                        oly hangon, melyből férje észrevevé, hogy alig bírja leküzdeni könnyeit -,
                        nincs is okom reá. Csak azt kérdem: miért nem mégy Dausenauba, hol az egész
                        társaság bizonyosan vár reád. Itt velem úgyis csak unod magadat.</p>
                    <p>- Mi jut eszedbe? - szólt Adorján nyájasan, megszorítva kezét.</p>
                    <p>- Nem látom-e régen? De ne gondold, hogy neheztelek, sőt azt igen
                        természetesnek találom. Jól tudom, nem vagyok mulattató; miként is lennék?
                        Szegény anyám s plébánosunk nem unatkoztak társaságomban, előttök minden,
                        amiről szólhattam, érdekkel bírt; de olyannak, ki jobb társasághoz
                        szokott...</p>
                    <p>- Kedvesem - szakítá félbe Káldory komolyabb hangon -, ha nem tudnám, hogy a
                        felgerjedés, melyben látlak, csak idegesség következése, neheztelnék reád.
                        De erőt kell venned magadon; az életmód, melyet egy idő óta folytatsz, nem
                        neked való. Mulatságra vagy legalább szórakozásra van szükséged; a magány
                        elszomorít.</p>
                    <p>- Sőt csak akkor érzem jól magamat, ha magam lehetek. Kár is, hogy magadat
                        miattam feláldozod, s mióta kevesebbet járok az emberek közé, szintén
                        visszavonulsz. A társaság nem mindenkinek szükséges.</p>
                    <p>- Csakhogy te éppen ezek közé tartozol; soha életemben nem láttam senkit, ki
                        a társaságban mindjárt első fellépése után oly otthonosnak, megelégedettnek
                        érezé magát, mint te, kedvesem.</p>
                    <p>- Az egészen más...</p>
                    <p>- Nem voltál-e vidám s jókedvű az első hetekben, melyeket itt tölténk? S nem
                        vagy-e kedvetlen, sőt szomorú, mióta, nem tudom miért, egyszerre a magányt
                        keresed? Hidd el, a változásnak, mely kedélyedben történt, csak megváltozott
                        életmódod oka. Neked a társaság szükséges, s mihelyt magadon erőt véve,
                        ismét a vidám körbe lépsz, hol elébb mozogtál, érezni fogod szavaim
                        igazságát. Sokkal fiatalabb vagy, kedvesem, és sokkal szebb, mint hogy e
                        remete-élet hozzád illenék. Kísértsd meg gyógyszeremet. Készülj el, én addig
                        kocsit hozatok, s egy óra alatt az egész társaság nagy meglepetésére
                        Dausenauban vagyunk.</p>
                    <p>- Valaha másképp szóltál, s ha veled honn akartam maradni, nem unszolál, hogy
                        társaságba menjek... s most...</p>
                    <p>- S most...</p>
                    <p>- Úgy látszik, hogy azóta mégis valaminek történni kellett, mi nemcsak reám,
                        hanem reád is hatott, miután elébbi nézeteid annyira megváltoztak.</p>
                    <p>Margit elfordulva, mintha dolgozni akarna, az asztalon előtte fekvő munkát
                        vevé kezébe. - Mindketten egy ideig hallgattak.</p>
                    <p>- Nem értelek - szólt végre Káldory -, mily történetre célzasz, mily
                        változásra. Tudtomra nem változott semmi.</p>
                    <p>- Semmi, semmi! - mondá Margit, felgerjedésében eltépve a selyemszálakat,
                        melyeket ujjai között tartott, midőn rég elnyomott könnyei végre kitörtek. -
                        Csak az, hogy akkor szerettél, s most nem szeretsz többé.</p>
                    <p>- Az istenért! ki mondta neked azt? - szólt Káldory szenvedéllyel, megragadva
                        kezét.</p>
                    <p>- Mintha elmondására szükség lenne, s a szív, mely szó nélkül megérté, hogy
                        szeretsz, nem értené meg szintúgy az ellenkezőt. Nem vettem-e észre régen,
                        hogy irántam közönyössé váltál; hogy mindenütt jobban érzed magadat, mint
                        társaságomban; hogy mások érdekelnek?</p>
                    <p>- Mily képzeletekkel gyötröd magadat. Talán csak nem teszed fel rólam, hogy
                        Irma...?</p>
                    <p>- Irma barátném, nincs talán senki, ki irántam annyi részvéttel viseltetnék.
                        De bármint tagadja, meg vagyok győződve, hogy ő is rég észrevevé.</p>
                    <p>- De mit? Mit vehetett észre? Margit, az istenért! szólj nyíltan!</p>
                    <p>- Hogy mást szeretsz.</p>
                    <p>- S ki az?</p>
                    <p>- Tudom-e én, bánom-e én, ha engem nem szeretsz többé.</p>
                    <p>Midőn Káldory Margit szavaiból meggyőződött, hogy a viszonyt, melyben Irmához
                        állott, nem ismeri, az aggodalom, melyet e beszélgetés benne eleinte
                        gerjesztett, szétoszlott. Most szívét sohasem ismert érzések tölték el:
                        fájdalom - midőn a zokogó asszonyt látá, s eszébe jutott, hogy e kedves
                        lényt boldoggá nem tevé, hogy szenvedélyes jelleménél fogva talán soha sem
                        teheti azzá -, s a gyönyörnek egy különös neme. Mert hisz magok e könnyek,
                        maga e kétkedés csak szerelmének nagyságát bizonyíták. Soha Margitot nem
                        látá szebbnek, soha jobban nem szerette őt - és soha lángolóbb szavakban nem
                        fejezé ki érzéseit, mint e pillanatokban.</p>
                    <p>Margit, kezével takarva el arcát, ült a pamlagon, s Adorján kérdésére:
                        kételkedik-e még? hallgatott. Mintha nem is hallana - hisz ő nem hitt, nem
                        akart hinni szavainak; de vajon a hang, melyen azok mondattak, maradhatott-e
                        hatás nélkül szívére? S midőn a szeretett férfiú kezét, mellyel könnyeit
                        eltakarta, félrehúzva, őt szelíd erőszakkal kebléhez szorítá, lehetett-e
                        ellenállnia, lehetett-e visszautasítania a meggyőződést, mely által oly
                        véghetlenül boldognak érezé magát?</p>
                    <p>- Ó, ha valóban szeretsz! - mondá, s könnyein keresztül boldogság sugárzott
                        szemeiben.</p>
                    <p>- Kételkedhetsz-e még?</p>
                    <p>- Ó, én nem érdemlem szerelmedet. Oly szeszélyes, balgatag vagyok. Csak
                        kínozlak szerelmemmel, még meg fogsz utálni végre.</p>
                    <p>- Kedves kétkedő!</p>
                    <p>- Nem haragszol reám, ugye, nem? de légy nyugodt, sohasem gyötörlek ezentúl,
                        sohasem kétkedem többé szerelmeden. - Megígérem.</p>
                    <p>Adorján felelet helyett újra kebléhez szorítá nejét, s Margit sohasem érezé
                        magát boldogabbnak, mint e pillanatokban.</p>
                    <p> </p>
                </div>
               <div type="chapter">
                    <head>26</head>
                    <p>Miután történetemben ennyire haladtam, azon aggodalom kezd ébredezni bennem,
                        vajon olvasóim nem tették-e félre könyvemet, még mielőtt eddig jutottak? Ha
                        a lelket s idegeket felrázó események eszembe jutnak, melyekkel a
                        kötelességét ismerő regényíró napjainkban olvasóinak kedveskedik, s melyek a
                        közönség művelésére azon tagadhatlan hatást gyakorlák, hogy Horác “nil
                        admirari”-ja általánossá vált; s ha meggondolom, hogy ennyire haladva, még
                        semmit sem mutathatok elő, miből kriminális bíráink - kiknek kiképzése, úgy
                        látszik, az újabb regényirodalom fő feladataihoz tartozik - valamit
                        tanulhatnának: csaknem elcsüggedek. Egyedüli reményemet az emberi természet
                        azon tulajdonába kell helyeznem, mely szerint a molnár, ki a forgó kerekek
                        lármájánál elaludt, ha malma megáll, egyszerre felébred. Talán a csend,
                        melyben történetem tovább foly, a nagy izgalmakhoz szokott olvasóra hasonló
                        hatást fog gyakorolni. Hisz prózai korunkban azon villanyosság, mely zaj
                        nélkül telegráfjaink sodronyain átszalad s az árfolyamot jelenti, több
                        embert sújt le, mint a villám, mely dörgésével sziklákat megingat; s én nem
                        tehetek róla, ha képzeletemből embereket teremteni nem tudok, s csak
                        olyanokat írok le, minőket magam is, olvasóim is ismertek; ezeknek nagyrésze
                        pedig minden rendkívüli események nélkül, szép csendesen válik
                        szerencsétlenné.</p>
                    <p>De folytassuk történetünket.</p>
                    <p>Régi ismerőseink közül, kikkel Emsben újra találkozánk, az utolsó hetek alatt
                        egy sem változott annyira, mint Vámosy. Ő, kit eddig senki másképp, mint
                        vígan, nem látott, most lehajtott fővel jár körül. Eddig határtalanul
                        könnyelműnek tartatott. Ellenségei nem hozhattak fel ellene más hibát,
                        barátai alig mondhattak védelmére más mentséget; s ha az előbbiek száma
                        csekély, az utóbbiaké nagy vala, azt éppen ezen tulajdonának köszönheté.
                        Azok közé tartozott ő, kik fölött a szigorú erkölcsbíró pálcát törhet, de
                        kiknek még ez is többnyire megbocsát, mert ha nem ragaszkodnak is semmihez,
                        legalább nem állnak senkinek útjában, s lepkeként az életnek csak virágait
                        keresve, a kört, melyben mozognak, jelenlétök által szebbítik; s ha nem
                        hagynak is nyomot magok után a világon, legalább tisztán tartják lábaikat
                        sarától. Senki Vilmost mélyebb érzelemre eddig képesnek nem gondolá, s maga
                        Irma, midőn Margit iránt ébredő szerelmét észrevevé, benne eleinte csak azon
                        múlékony felhevülések egyikét látá, melyek mintegy öccse természetéhez
                        tartoztak. Később azonban meggyőződött, hogy csalatkozott. Éppen mert öccse
                        Margitot csak ritkán említé, mert szenvedélyéről még vele sem szólt: éppen
                        ez nyugtalanítá Irmát. Sejteni kezdé, hogy az érzés, mely Vilmos szívét
                        eltölti, ez egyszer komolyabb, s ismerve szenvedélyességét, remegett a
                        következésektől. De bármily nagy volt is a befolyás, melyet fölötte
                        közönségesen gyakorolt, s bár mindent elkövetett, hogy gondolatainak más
                        irányt adjon: törekvései ez ízben haszontalanok voltak.</p>
                    <p>Vilmos nyugodtan végighallgatá őt, nem mondott ellent okoskodásainak, sőt
                        elismeré, hogy szerelme által csak szerencsétlenné válhatik. - De - tevé
                        hozzá szomorúan - nem tudod-e, kedves nővérem, hogy ahol a szív határoz - s
                        egyesek, mint népek életében a pillanatok, melyektől jövőjük függ, csaknem
                        mind ilyenek -, ott azáltal, hogy az észt valaminek célta­lanságáról vagy
                        veszélyességéről meggyőzéd, keveset nyersz? Ha a hajót vész ragadta meg,
                        ugyan mi hasznát veszed mágnestűdnek, mely arra int, hogy biztos ösvényedet
                        elhagyád?</p>
                    <p>- A vész, mely által magunkat elragadtatva képzeljük, néha nem oly nagy, mint
                        aminőnek látszik, és sok ember csak azáltal válik szerencsétlenné, mert a
                        helyzetet, mely őt azzá teszi, eleinte szépnek, költőinek tartva, önmaga
                        ápolja gyötrelmeit, melyek később egész életét elkeserítik. Ne rontsd meg
                        jövődet szándékosan. Egyike vagy azoknak, kiket az ég arra teremtett, hogy
                        boldogok legyenek, mert elég szívet adott, hogy az emberi lét magasabb
                        örömeit élvezni, s elég könnyelműséget, hogy csalódásait feledni tudjad. Ne
                        rázd fejedet. Ismerlek, s ismerem Margitot is; nem olyan ő, kinek szeretete
                        boldoggá tehetne.</p>
                    <p>- S ki boldog a világon?</p>
                    <p>- Te azzá lehetsz. Ragadd ki magadat természet elleni helyzetedből. Vegyülj
                        az emberek közé. Keresd fel az élvezetet; durcásabb ugyan a fájdalomnál,
                        mely első hívásra eljő s velünk marad, de ha utánajársz, végre megtér régi
                        társához. Nem szenvedtem-e én is, többet, mint te, s nem győztem-e le
                        fájdalmamat?</p>
                    <p>- Külsőleg igen; de boldog vagy-e ezáltal? Ki arcát pirosra festve, mindenki
                        által egész­ségesnek tartatik, jobban érzi-e magát? Vagy azt hiszed, nem
                        vevém-e észre a felgerjedést, a belső kínt, melyet pajzán jókedvvel akarsz
                        eltakarni, valahányszor Káldoryval beszélsz?</p>
                    <p>- Valószínűleg többet vevél észre, mint mennyit érezek - mondá Irma, mosolyra
                        kényszerítve magát -, s biztossá tehetlek, ha emberek között vígan látsz, ez
                        azért történik, mert többnyire az vagyok. Megengedem, eleinte e jókedv csak
                        szerep volt; de a szerep, melyet egész lélekkel eljátszunk, megteszi hatását
                        nemcsak a nézőre, hanem magunkra is, mert legalább néhány órára kiragad
                        magunkból.</p>
                    <p>- Nem fogok vitatkozni veled, meglehet, igazad van; de nincs erőm, hogy
                        tanácsodat kövessem, s ha lenne, ha Margit képét, mint a lapot, melyre oly
                        valami íratott, mi által gyötörve érezzük magunkat, szívemből kitéphetném; s
                        ha csak tőlem függne, hogy minden ismét úgy legyen, mint elébb volt: egy
                        világért sem akarnék visszatérni azon időre, mikor Margitot nem ismerém. Én
                        fájdalmimat nem cserélném fel a szegény örömökért, melyeket akkor élveztem.
                        Nem is panaszkodom én sorsom ellen, s nem remélve semmit, mégis talán
                        elégedett lennék: csak őt láthatnám boldognak. - De ő nem az; Káldory nem
                        érti, nem boldogítja őt. Margit szenved, s ez fáj nekem. Ha eszembe jut,
                        hogy előbb találkozva, talán engem szeretett volna; hogy Káldory nélkül
                        mindketten boldogok lehetnénk: szívemet kimondhatatlan kín tölti el, s
                        gyűlölet a szívtelen ember ellen, kit az ég csak azért teremtett, hogy
                        szerencsétlenné tegyen.</p>
                    <p>Vilmos felvevé kalapját, búcsú nélkül távozott. Irma könnytelt szemekkel
                        nézett utána.</p>
                    <p>- Igazad van; mintha az ég őt átkunkra teremtette volna, hogy közeledése
                        által szerencsét­lenekké tegyen - szólt végre magában, míg ablaka mellett,
                        fejét kezére támasztva, mély gondolatokba merült. - Nélküle boldog lennék,
                        emelt fővel járnék körül az emberek között, nyugodtan tekinthetnék vissza
                        múltamra, ő fosztott meg mindentől, ő rontá meg múltamat s a jövőt. S miért?
                        Ha legalább szeretné Margitot! De nem szereti, nem szereti őt csak úgy sem,
                        mint engem szeretett. S mégis... Minél tovább gondolkozott, annál inkább
                        elkeseredett s - ki magyarázza meg az emberi szívet? - inkább Margit, mint
                        Káldory ellen. Irma átlátá ezen érzések igazságtalanságát, Káldory oka
                        minden szenvedéseinek, ő az, ki ellen bosszút esküdött - s mégis nem tudta,
                        miért, de mióta őt ismét látta, mióta vele csaknem naponkint találkozott,
                        nem gyűlölheté őt úgy, mint akarta volna.</p>
                    <p>Gondolataiból Káldory ébreszté fel, ki őt az utcáról ablakánál látva,
                        megszólítá, s engedelmet kérve, feljött.</p>
                    <p>Irma bármennyire fel volt is elébb gerjedve, erőt vett magán, s midőn Káldory
                        a szobába lépett, mosolyogva fogadá. - Észrevevé felgerjedését. - Az első
                        vész, mely házi egünk körén átvonul, bármi rövid legyen, legalább arra int,
                        hogy a derült tavasz után tikkasztóbb napok közelítenek; s Káldory még
                        mindig nem tudott szabadulni rosszkedvétől.</p>
                    <p>- Miért nem jött ön tegnap Dausenauba? - kérdé Irma.</p>
                    <p>- Nem bírhattam reá Margitot.</p>
                    <p>- S miért?</p>
                    <p>- Tudom-e én? Ideges volt. Talán neheztel, vagy más valami jutott eszébe. Hol
                        mi, férfiak, hosszú gondolkozás után valamire a legkisebb ürügyet sem
                        találjuk, ott asszony száz fontosnál fontosabb okot hozhat fel. Ez bájló
                        nemének legnagyobb kiváltsága.</p>
                    <p>- Ön ismét rossz hangulatban van az asszonyok iránt, s mégis úgy látszik,
                        nincs senkinek kevesebb oka reá. Margit oly szeretetreméltó!</p>
                    <p>- Ki mondja, hogy nem az? - szólt Káldory rosszkedvűen. - Ismerem minden
                        tökélyeit, s meg vagyok győződve, hogy azt, mit házi boldogságnak neveznek,
                        senki nagyobb mértékben nálamnál nem élvezheti; csakhogy e nagy házi
                        boldogság rengeteg apró bajokkal jár, s vannak pillanatok, midőn
                        szerencsénket megsokalljuk.</p>
                    <p>- Szegény Margit!</p>
                    <p>- Miért szegény? Mert nem tartom tökéletesnek, mert hibáit is ismerem?</p>
                    <p>- Azért, mert ha a férj nejének minden hibáit egyszer ismeri, ritkán
                        emlékezik minden jó tulajdonaira.</p>
                    <p>- Azt hiszi ön, Margit nincs szintén tisztában hibáimmal?</p>
                    <p>- Valószínűleg azok felét sem ismeri, s ha ismerné is, e következések
                        különbözők. Míg a férfi néhány év után azért tanulmányozza a nőnek jellemét,
                        hogy magának következetesen megmagyarázhassa, miért nem szereti őt úgy, mint
                        elébb: addig a nő csak szerelmének igazolására keres okokat - s ha
                        tagadhatlan hibákat vesz is észre, még ezek is, mint a nap­sugárral
                        beszegett felhők az eget, csak még érdekesebb színben tüntetik fel kedvesét
                        szemei előtt.</p>
                    <p>- Eszerint az igazságtalanok mindig mi vagyunk, s nincs eset, melyben a nő
                        férjének oly szemrehányásokat tehetne, melyeket az meg nem érdemel. Ez
                        paradox.</p>
                    <p>- Nem ismerem el annak, míg be nem bizonyítja.</p>
                    <p>- S ha Margit, például, szerelemféltéssel kínozna?</p>
                    <p>- Szerelemféltéssel? - mondá Irma, s a félig enyelgő hang, melyen eddig
                        szólt, egyszerre gúnyossá változott - hát vannak mások is, kik
                        szerelemféltők?</p>
                    <p>- Ön tudja, hogy Margitnak nincs rá semmi oka.</p>
                    <p>- Miért nem mondja meg neki ezt? - kérdé Irma mindig keserűbben. - Miért nem
                        esküszik, hogy őt szereti, mindig szeretni fogja? Hisz egykor ön jól tudott
                        az ilyenekhez.</p>
                    <p>- S mégsem bocsátott meg, még mindig neheztel reám? - szólt rövid szünet után
                        Káldory érzékenyen. - Ó, Irma! ha tudná...</p>
                    <p>Káldory nem végzé be szavait, de Irma megérté azokat. - Bocsánat - mondá
                        kezét nyújtva. - Nem akarok a valónál jobbnak látszani, s megvallom, midőn
                        hallám, hogy Margitnál ugyanazon hibákat találja, melyek nálam oly
                        megbocsáthatlanoknak látszottak, szívemet első pillanatban káröröm tölté el.
                        De higgye el, őszintén sajnálom önt.</p>
                    <p>- Reménylem, ezentúl józanabb lesz; egészen nyugodtnak látszott.</p>
                    <p>- Nem osztozom reményében. A szerelemféltés nálunk, asszonyoknál, nem
                        tartozik azon hibák közé, melyek idővel gyengülnek; s ha végre kijózanodunk,
                        ez többnyire a szerelem­fél­tésre s a szerelemre nézve egyszerre történik.
                        Nálunk az egyik csak a másiknak következ­ménye. De önök, férfiak, kik a
                        szerelmet életök kincsének nevezik, s eleinte mindig többet s többet
                        kívánnak, miért nem bocsáthatják meg az aranynak, ha néha kissé súlyosnak
                        látszik?</p>
                    <p>- De ha a szerelemféltésnek nincs semmi alapja, ki ne vesztené el
                        türelmét?</p>
                    <p>- De nem kell, nem szabad türelmét vesztenie. Kerülnie kell mindent, mi
                        Margitnak szerelemféltésre okot adhat, s ha mégis visszatérnek aggodalmai -
                        mint valószínűleg vissza is fognak térni -, nyájas szavakkal meg kell
                        cáfolni egyes kételyeit, bebizonyítani pontonkint, hogy csalódott, s ha az
                        sem segít, tűrni panaszait, mindig egyiránt szeretve, egyiránt uralkodva
                        magán, nehogy észrevegye, miként ön azt, mi nejének a legfontosabb a
                        világon, apróságnak tartja.</p>
                    <p>- S ön hiszi, hogy erre képes volnék? - mondá Káldory oly hangon, melyből
                        Irma észreveheté, hogy ha őt bosszantani s elkeseríteni akarta, e célját
                        tökéletesen elérte. - Nem tartozom azok közé, kik egész életöket bárki
                        szeszélyeinek fel tudják áldozni.</p>
                    <p>- Nem szeszélyeinek - szerelmének!</p>
                    <p>E látszólag komolyan mondott szavakban különös gúny vala kifejezve; de
                        mielőtt Káldory felelhetett, Margit a szobába lépve, félbeszakasztá a
                        beszélgetést. Rendkívül jókedvű vala, s oly szép az örömnek kifejezése
                        által, mely a járástól kipirult arcát lelkesíté, hogy Káldory a bájló
                        teremtményt maga előtt látva, szinte szégyenlé előbbi panaszait.</p>
                    <p>Margit délutánra sétát tervezett, melyre Irmát öccsével meghívta, s rövid
                        beszélgetés után férjével távozott.</p>
                    <p>Irma magára hagyatva, szabad tért engedett elnyomott érzelmeinek. A
                        legnagyobb felgerje­désben járt fel s alá szobájában. Keble szorult, hogy
                        csaknem sírhatott volna, s mégis kimondhatlanul boldognak érezé magát.</p>
                    <p>A remény, mely szenvedései között éveken át egyedüli vigasztalása vala, végre
                        teljesült. Ők szerencsétlenek! Vagy ha nem is oly szerencsétlenek még, mint
                        Káldory érdemli, s Irma kívánta, nincs-e az ő kezében a hatalom, hogy őket
                        azzá tegye? Nem hasztalan keresé fel Margitot, nem hasztalan fékezé
                        indulatait. Margit barátsággal, Káldory teljes bizalommal viseltetett
                        iránta, s ez feltárva keblét, önmaga mutatta a helyet, melyen őt
                        legmélyebben sértheti. Ha a befolyást, melyet Margit fölött nyert, arra
                        használja, hogy szerelemféltését nevelje, ha jól megválasztva a
                        pillanatokat, Adorjánt neje ellen elkeseríti - s ki tehette ezt jobban, mint
                        ő, ki e hiú s önző férfiút tökéletesen ismeré -, nem fog-e mindig nagyobbá
                        válni a szakadás?</p>
                    <p>- Csak tőlem függ, s meg leszek bosszulva - gondolta magában, s lelkét egy
                        pillanatig vad megelégedés tölté el - megbosszulva nem rövid kín által,
                        minőt akkor érzene, ha tőrömet szívébe mártanám, hanem egy egész élet
                        naponkint visszatérő gyötrelmei által, úgy, mint óhajtám, mint annyi
                        szenvedés után követelhetem. - Irma első felgerjedésében csak a bosszú
                        lehetőségét látva maga előtt, minden egyébről megfeledkezett. Nem vala
                        áldozat vagy bűn, melyre magát e pillanatban képesnek nem érezé. Később
                        Margit jutott eszébe, s szíve elszo­rult. - De vajon én vagyok-e oka
                        szerencsétlenségének? Ők nem egymáshoz valók. Adorján sohasem szerette őt.
                        Elvette, mert éppen neheztelt reám, mert szerelemféltéssel kínoz­tam, s
                        viszonyunkat örökre fel akarta bontani. Rokonai kérték; talán Margit egy
                        pillanatig tetszett is neki, s azt hivé, hogy e tapasztalatlan leány őt nem
                        fogja gyötreni követeléseivel. De nem szerette őt, nem szerette soha, hisz
                        nem írta-e meg önmaga? S nem jobb-e tehát, ha elválnak? Adorján protestáns.
                        Margit büszkébb, hogysem ha egyszer meggyőződött arról, hogy férje szívét
                        elveszté, jogaihoz ragaszkodnék. Hisz nincsen gyermeke. És nem térhet-e át ő
                        is, s mi állna akkor Vilmos szerencséjének útjában? Lehetetlen, hogy Margit
                        őt végre ne szeresse, az ég e kettőt egymásnak teremtette. Mi boldogok
                        lehetnének ők és talán...</p>
                    <p>Soha Irmának az idő nem múlt el oly sebesen, mint ezen órákban; régóta nem
                        érzé magát boldogabbnak. A belső viszály, mely őt eddig gyötörte, megszűnt.
                        Világosan látta útját, s el vala határozva, hogy azt követi; s ha nemesebb
                        természete e föltételnek ellentmondott is: a gondolat, hogy amit tesz, azt
                        nem magáért, de Vilmosért, sőt Margitért teszi, megnyugtatá
                        lelkiismeretét.</p>
                    <p> </p>
                </div>
               <div type="chapter">
                    <head>27</head>
                    <p>Csalódásaink egyik fő oka abban fekszik, hogy oly állapotokat s érzelmeket
                        állandóknak képzelünk, melyek éppen azért, mert fölötte szépek, ritkák és
                        múlékonyak is. A legszebb mezőn is a virágok bizonyos távolban állnak
                        egymástól; a legtisztább egen a csillagok egyen­kint ragyognak, s úgy van ez
                        az életben is. Mint legmagasabb hegytetőkön, úgy az érzéseknek bizonyos
                        magasságában csak pillanatokra állhatunk meg: mindennapi életünk alantabb
                        körökben forog. De mit később mindenki, s fájdalom, magán is tapasztal, azt
                        fiatal korában nehezen bocsátja meg másoknak; s nem bámulhatjuk, ha Margit
                        később újra elégedetlenné vált.</p>
                    <p>A szenvedélyes pillanat után, melyben magát férje által ismét szeretve
                        gondolá, nem tért-e vissza minden elébbi helyzetébe? Káldory a társaságban
                        szintoly vidám s közlékeny, házában szintoly szótalan s szórakozott vala,
                        mint azelőtt; sőt nejének úgy látszott, mintha neheztelne reá. Félig
                        enyelegve kérdezé többször, de Adorján oly röviden felelt, oly hamar
                        félbeszakított minden beszélgetést, mely érzékenyebbé válhatott, hogy Margit
                        sértve érezé magát, s hallgatott. Úgyis csak untatom szerelmemmel - gondolá
                        magában - s ha nem féltette is, mert férje mindent, mi arra alkalmat
                        adhatott, figyelemmel elkerült: a meggyőződés, hogy Adorján őt nem szereti
                        többé úgy, mint egykor szerette, mindig erősebb gyökeret vert szívében.</p>
                    <p>Mindez valószínűleg megtörtént volna Irma nélkül is. Hol két szív egyszer
                        elkezd válni egymástól, a szakadás, mint a jeges hasadékai, minden külső
                        befolyás nélkül is idővel nagyobbá válik; de Irma közbenjötte sietteté e
                        viszonyok kifejlődését.</p>
                    <p>Káldory, ki iránta mindig bizonyos rokonszenvvel viseltetett, s mióta őt
                        kiengesztelve gondolá, sehol sem érzé magát jobban, mint társaságában, vele
                        közlé házi bajait. Margit neki panaszlá el szerencsétlenségét, s tőle kért
                        tanácsokat, s miután a bensőséget két személy között semmi sem segíti elő
                        inkább, mint ha együtt egy harmadik ellen panaszkodhatnak: Irma mind a két
                        házastársnak csaknem nélkülözhetlenné vált.</p>
                    <p>Bármily viszonyban is ritkák az esetek, melyekben két ember azáltal, hogy egy
                        harmadik lép közéjök, közelebb lép egymáshoz. A közbenjáró a legjobb szándék
                        mellett többnyire csak akadály, mert közeledésöknek útjában áll; s Irma
                        felhasználá helyzetét. Tökéletesen ismerve Káldory s Margit jellemét, oly
                        módon tudta ezt védelmezni férje panaszai ellen, s oly okokat hozott fel
                        barátnéja vigasztalására, hogy Káldory mindinkább elkeseredett neje ellen,
                        ez pedig mindig szerencsétlenebbnek érzé magát, s mindketten naponkint
                        inkább Irma barátságáról s arról győződtek meg, hogy nem egymásnak
                        valók.</p>
                    <p>Margit eleget küzdött ezen meggyőződése ellen. - Neheztel reám, mert
                        szerelemféltésemmel sértettem - így vigasztalá magát -, s ha majd látja,
                        hogy nem kétkedem többé, ha meg­győződik, mennyire imádom, meg fog
                        bocsátani. - S Margit elkövetett mindent, hogy Adorján szeretetét
                        visszanyerje. Megelőzte kívánatait, megragadott minden alkalmat, hogy neki
                        határ­ta­lan szerelmét bebizonyítsa - hasztalan. Adorján nyájas volt,
                        udvarias, engedékeny; maga­viselete ellen senki sem tehetett kifogást, s
                        száz asszony megelégedve érezte volna magát. Margit csak férje hidegségét
                        látá, és szívét kétségbeesés tölté el. Többnyire magába fojtá érzéseit; de
                        voltak pillanatok, midőn szenvedélyes keservének nem parancsolhatva, a
                        leg­kö­zönyösebb beszélgetés között egyszerre sírni kezdett. Káldory
                        ilyenkor sok részvétet mutatva, Margit idegessége ellen panaszkodott, mely
                        még mindig nem javul. Azután az orvosért küldött, s ha ez a legnagyobb
                        nyugalmat ajánlá, nejét magára és szomorú gondolataira hagyta.</p>
                    <p>Jól tudta Káldory, hogy egypár meleg szó Margit megnyugtatására a világ
                        minden orvosánál többet tehetne, s nejének könnyeit látva, néha alig
                        állhatott ellent; de erőt vett magán. Hisz Irma barátnéjának védelmére
                        sokszor mondá, hogy minden bajnak csak az az oka, mert házi viszonyukat
                        nagyon is költőileg fogták fel, s Káldory föltette magában, hogy e hibát
                        ezentúl kerülve, nejét az élet prózaiabb körébe fogja levonni. Tették ezt
                        Káldory előtt mások is, s a szerelem költészetének a házasság prózájába való
                        áttétele azon műtétek közé tartozik, melyek­ben az asszonyok nagyobb része
                        keresztülment, csakhogy Margit másoknál szen­vedélyesebb vala, s azáltal,
                        mit sokan később megszoknak, mondhatlanul szerencsétlennek érzé magát.</p>
                    <p>- Nem tűrhetem tovább - mondá egy ízben Irmához, midőn vele az erdőben
                        sétálva, szokása szerint ismét azon tárgyra tért, mely egyedül feküdt szívén
                        -, Adorján magaviselete megöl.</p>
                    <p>- Mi új okod lehet panaszra? Figyelemmel követem minden lépését, de nem
                        vettem észre semmit. Ki ébreszté fel újra féltékenységedet?</p>
                    <p>- Bárcsak az volna - mondá Margit fájdalmasan -, ha azt látnám, hogy mást
                        szeret, legalább gyűlölhetném vetélytársamat, s azt remélhetném, hogy később
                        hozzám visszatér. Úgy, mint én, más mégsem szeretheti, s ő át fogja látni
                        ezt, s később talán még melegebben ragasz­kodnék hozzám. De e kimért, mindig
                        egyenlő magaviseletet, e hidegséget nem tűrhetem el. Megőrülök.</p>
                    <p>- Már hogy beszélhetsz így, midőn semmi okod sincs panaszra.</p>
                    <p>- Adorján nem szeret többé úgy, mint egykor szeretett.</p>
                    <p>- Azt elhiszem; de csakugyan azt gondoltad-e, hogy a fellengző érzés, mellyel
                        az oltárhoz léptetek, örökké tarthat?</p>
                    <p>- S miért ne? Kevésbé szeretem-e én őt, mint akkor?</p>
                    <p>- Mert Adorján férfi, mert férjed. S nem hallottad-e, hogy a szerelem a jó
                        házasságokban barátsággá válik, a rosszakban pedig gyűlöletté, a
                        középszerűekben, mikhez a nagyobb rész tartozik, a szerelem helyébe
                        megszokás lép, s azon mérsékelt hévfok áll be, mely mellett sem hideg, sem
                        meleg ellen nem panaszkodunk, s ha nem is különösen boldogoknak, legalább
                        igen kényelmes helyzetben érezzük magunkat; s én részemről, ki a komfortot
                        mindenben kedvelem, ily viszonyt tartok legkívánatosabbnak.</p>
                    <p>- Miként enyeleghetsz ily dolgokról!</p>
                    <p>- Komolyan szólok. Vannak dolgok, melyek, bármi szépek legyenek, nem
                        tarthatnak örökké: s a szerelem ezek közül való. Mint a hegyi patak, mely
                        ezer akadály között útját a völgyben keresi, majd egyes köveken szökdécsel
                        át, majd sziklafalon zuhan le, s az egész vidéket nyugtalan habjainak
                        zajával tölti el, ha végre leért, szép csendesen halad tovább: olyan a
                        szerelem; csak míg akadályokkal küzd, addig látszik ellenállhatatlannak.
                        Ennek úgy kell lenni; s nem hiszem, hogy boldogabb lennél, ha Adorján
                        szenvedélye ismét előbbi hévfokára emelkednék.</p>
                    <p>- Éltemet adnám, ha ezt elérhetném.</p>
                    <p>- Nem tanácslom.</p>
                    <p>- Ó, csak tőlem függne!</p>
                    <p>- Tőled függ kedvesem, s nem is oly nehéz, mint gondolod.</p>
                    <p>- Nem tettem-e meg mindent, hogy Adorján szívét ismét visszanyerjem?
                        Hasztalan.</p>
                    <p>- Mert mindent tettél, csak azt nem, mit tenned kellett volna. Te férjednek
                        egész szerelmedet mutatod, minden szeszélyeihez alkalmazkodol. Csak neki
                        élsz, csak azon fáradsz, hogy őt szerelmedről meggyőzzed. Hidd el, kár
                        annyit fáradni, rég meggyőzted őt, hogy nélküle nem élhetsz; de ha azt
                        akarod, hogy férjed akként szeressen, mint egykor, éppen a legrosszabb
                        módhoz nyúltál. Ingasd meg e hitében, tedd őt szerelemféltővé.</p>
                    <p>- Hová gondolsz! - szakítá félbe Margit, csaknem megijedve.</p>
                    <p>- Ne vedd tanácsnak. Én, részemről, ha férjem lenne, a nyugodt érzést, vagy
                        ha nem volna is érzés, a tisztelő előzékenységet, melyet Káldory irányodban
                        mutat, a legnagyobb szenve­délynél jobban szeretném. Nem vágyódom vészek
                        után, s még a szürkületet is jobbnak tartom a kábító fénynél, melyet
                        villámok adnak; de ha férjedtől szenvedélyes szeretetet kívánsz, mondom,
                        tedd szerelemféltővé, s jótállok a sikerről.</p>
                    <p>- Miként tehetném ezt? - mondá Margit rövid gondolkodás után -
                        színlelhetnék-e közönyösséget Adorján, érdeket más iránt? S ha erre képes
                        lennék is, elámíthatnám-e őt, ki szerelmemet ismeri?</p>
                    <p>- Csak a kísérlettől függ! Magunk között mondva, kedvesem, én azt hiszem,
                        hogy a természet minden asszonyt egy kis színészi tehetséggel áldott meg,
                        mely, mihelyt alkalmunk van, saját csodálkozásunkra feltűnik; s mi férjedet
                        illeti, őreá nézve nyugodt lehetsz. Nincs férfi, ki a női szívet annyira
                        ismerné, hogy róla bizonyos gyöngeségeket ne tenne fel.</p>
                    <p>- Nem ismered Adorjánt.</p>
                    <p>- Talán jobban, mint gondolod - mondá Irma. - Legalább azt hiszem - tevé
                        hozzá, midőn a meglepetést észrevevé, mellyel Margit az utolsó szavaknál reá
                        nézett -, nincs férfi annyira hiú s elbizakodott, kit szerelemféltővé tenni
                        nem lehetne.</p>
                    <p>- S ha Adorján csakugyan kétkednék szerelmemen, nem fogna-e inkább gyűlölni,
                        megvetni?</p>
                    <p>- Éppen az ellenkezőt fogja tenni. Vagy nem kétkedél-e te is férjeden, s
                        vajon szerelem­féltésed ártott-e szerelmednek, gyűlölted, megvetetted-e őt,
                        mihelyt hívtelennek gondoltad? Ki magyarázza meg a szívet? Az, mit biztosnak
                        tartunk, elveszti becsét. A gazdag nem gondol vagyonára, melyért ezektől
                        irigyeltetik, s melyet talán hosszú fáradsággal szerzett magának; de nézd őt
                        a játszó asztalnál, s az összeg, mely birtokához képest parányi, s melyet
                        megnyerve, gazdagabbnak nem érzené magát, azonnal becsessé válik, mihelyt
                        elvesztheti. Mint a hold, midőn a láthatárhoz közelít, úgy minden tárgy
                        akkor, mikor eltűnik, látszik legnagyobbnak.</p>
                    <p>- Nem mindenkinek!</p>
                    <p>- S férjed nemde a kivételek közé tartozik? Az is egyike azon dolgoknak,
                        melyek az emberek egyenlőségét bizonyítják, hogy mindenki saját helyzetét
                        kivételesnek, s azokat, kiket szeret vagy gyűlöl, rendkívüli lényeknek
                        tartja. De kísértsd meg tanácsomat, s meglátjuk, kinek lesz igaza.</p>
                    <p>A nők hazamenet még hosszabb ideig szóltak e tárgyról. Irma több esetet
                        mondott el, midőn a férfiak közönyössége azáltal, hogy szerelemféltőkké
                        tétettek, a legszenvedélyesebb szerelem­mé változott; s Margit minden egyes
                        esetnél megmutatá, hogy saját helyzete s azok között, kiknek példáját Irma
                        felhozá, nincs semmi hasonlatosság; s azzal vált el barátnéjától, hogy
                        tanácsát nem tudja s nem akarja követni. De midőn aznap este a parkban ismét
                        találkoztak: Irmának úgy látszott, mintha Margit többet szólna Vilmossal, s
                        irányában sohasem lett volna nyájasabb, mint éppen e napon.</p>
                    <p> </p>
                </div>
               <div type="chapter">
                    <head>28</head>
                    <p>Margit szenvedélyesebb vala, s eddig szerencsésebb viszonyokban élt, semhogy
                        érzeményeit eltitkolni tudná. Nyílt, csaknem a túlságig, minővé akkor
                        válunk, ha olyanoknak körében töltöttük életünket, kik kívánataink
                        teljesítésében keresék boldogságukat: Margit minden hibák között egyet sem
                        gyűlölt, egyet sem vetett meg annyira, mint a tettetést - s az, hogy férje
                        iránt közönyösséget színleljen, hogy érzéseket mutasson, melyekről szíve mit
                        sem tud, előtte még néhány hónap előtt lehetetlennek látszott volna. Most is
                        becsületes lelke első pillanatban fellázadt Irma tanácsa ellen - s mégis
                        midőn az előbbi fejezetben elmondott beszélgetés után Vámosyval találkozott,
                        nyájasabb vala iránta, mint máskor, s midőn férjével a társaságból
                        visszatért, elmondá neki, hogy régóta nem mulatott jobban; s a beszélgetést
                        még az este többször hozta vissza Vámosyra - nem mintha Irma tanácsát
                        követni akarná: hisz el volt határozva, hogy magát saját szemei előtt
                        ennyire megalázni sohasem fogja - de csak azt akarta tudni, vajon ha ezt
                        egyszer megkísértené, ennek Adorjánra mily hatása lenne.</p>
                    <p>Ha férje a legkisebb nyugtalanságot árulja el, azonnal felhagy tettetésével;
                        de Adorján úgy viselé magát, mintha semmit észre nem venne, s Margitnak még
                        egyszer meg kellene kísértenie játékát; s ez vala oka, hogy másnap még több
                        érdeket mutatott Vámosy iránt - s miután férje mindig nyugodtnak s
                        közönyösnek látszott, amazt napról napra inkább kitünteté. Adorjánt nem
                        verheti-e fel semmi nyugalmából, vajon nincs-e mód, hogy ő is
                        szerelemféltővé váljék? Ez vala a gondolat, mely Margitot nyugodni nem
                        hagyá, mely rögeszmeként most egész lelkén hatalmat vett.</p>
                    <p>De a szegény Margit túlozta szerepét, s férje jobban ismeré őt, semhogy
                        szándékát észre ne vette volna. A szórakozás, mellyel Margit Vámosyra
                        hallgatott, a tettetett élénkség, mellyel a beszélgetést éppen akkor
                        folytatá, ha észrevette, hogy férje szemei rajta függnek, nem kerülheték ki
                        Adorján figyelmét; s míg mások suttogva arról beszéltek, hogy Margit
                        kizárólag Vámosyval foglalkozik, ő maga jól ismeré az érzéseket, melyek
                        szegény nejének szívét gyötörték.</p>
                    <p>Adorján büszkébb s hiúbb volt, semhogy Margit ezen magaviselete által sértve
                        ne érezné magát. A gondolat, hogy a nő, ki nevét viseli, kétes világban
                        állhat az emberek előtt, hogy házi viszonyai közbeszélgetés tárgyává válnak,
                        elkeseríté őt. Bosszankodott Margitra, s néha alig tűrhetve ezen állapotot,
                        szólni akart. - De az öröm, mely Margit arcán sugárzott, mihelyt férje akár
                        enyelegve, akár komolyan oly valamit mondott, miből az látszott, hogy Vámosy
                        iránti viszonyának fontosságot tulajdonít, elnémítá őt. Hisz nem büntetheti
                        meg Margitot semmi által inkább, mint ha folytonosan közönyösséget színlel;
                        nem félté őt Vámosytól, s minek szóljon, miután előre látá, hogy a
                        beszélgetés csak a múltkorihoz hasonló jelenethez vezetne. - Irmának igaza
                        van - mondá Káldory magában -, ideje, hogy Margitot a költői régiókból, hol
                        képzete jár, a prózaibb élet körébe vonjam. Szeretem őt, kész vagyok
                        mindenre, mit nő férjétől józanon kívánhat; de ha azt várja, hogy minden
                        tizennégy nap szenvedélyes vallomásokat tegyek, csalódik. Szégyenleném
                        magamat önmagam előtt.</p>
                    <p>A házastársak közötti viszony naponkint örömtelenebbé vált. Mindenik panaszra
                        érezé jogosítva magát, s magába fojtva panaszait, inkább elkeseredett a
                        másik iránt. Margit teljesen meg vala győződve, hogy férjének szeretetét nem
                        bírja többé; Adorján neje szenvedélyességét látva, s szeszélyei miatt
                        neheztelve, mindinkább elfeledé azon tulajdonokat, melyek neki egykor oly
                        szeretetreméltóknak látszottak. Amaz szerencsétlennek érezé magát, s
                        elkeseredett sorsa ellen; emez néha kétkedni kezde, nem csalódott-e, midőn
                        egész létét Margittal összekötötte. Kiket a sors feloldhatlan lánccal
                        összekötött, azonnal megérzik a nyűgöt, mihelyt egymástól távoznak.</p>
                    <p>Vámosy ezen idő alatt mondhatlanul boldognak érezé magát. Ismerősei őt
                        könnyelműnek tartották, s ő maga, ki Irmán kívül eddig senkihez való
                        szeretettel nem ragaszkodott, magát mélyebb érzésre képtelennek gondolá, de
                        mióta Margithoz közeledett, egész valója megváltozott. Eddig csak időtöltést
                        vagy örömöket keresett asszonyoknál. Margit vala az első, kit életében
                        szeretett, kihez őt nem hiúság, nem érzékei, hanem lelkének belső ösztöne
                        mintegy ellenállhatlan szükséggel köté; s ki írhatná le az üdvöt, mellyel
                        szívét a meggyőződés eltölté, hogy érzelmei viszonoztatnak. Vámosy nem
                        tartozott azok közé, kik ellenállhatat­lanságuk tudatából mint
                        kétségbevehetlen tényből kiindulva, minden nyájasabb szót, minden mosolygást
                        szerelemnek magyaráznak. Remény nélkül közelített Margithoz, s midőn ez
                        iránta több érdeket mutatott, ebben eleinte csak pillanatnyi szeszélyt,
                        később csak azon bizalomnak jelét látá, mellyel a grófné Irma testvére s
                        honfitársa iránt viseltetik. Éppen mert Margit szeretete által határtalanul
                        boldognak érezte volna magát, nem akart, nem mert bízni szerencséjében. De
                        miután Margit őt napról napra mindinkább kitünteté, s a hajlam, melyet
                        irányában mutatott, mindenkinek feltűnt, kételkedhetett-e még tovább? Margit
                        szomorú vala, beszélgetés között szórakozottnak látszott, s Vámosy
                        észrevevé, hogy ha vele maga van, szótalanabb, s a beszélgetést mindig a
                        legközönyösebb tárgyakra vezeti vissza - de vajon éppen e szórakozás, e
                        szótlanság nem bizonyítja-e legjobban érzéseit? Margit, ki őt társaságban
                        felkeresi, miért kerüli az alkalmat, miért nyugtalan, ha egyedül van vele?
                        Nem mutatja-e mindez, hogy e nő irányában nem közönyös? Vámosy mindinkább
                        meggyőződött Margit szerelméről, s Irma elkövetett mindent, hogy őt
                        reményeiben megerősítse. Tudta, hogy csalódik, de Margit bizodalmas
                        közlései, melyek őt erről meggyőzék, egyszersmind azt láttaták vele, hogy a
                        házastársak közötti szakadás nagyobbá válik, s Irma hitte, hogy Vilmos
                        boldogsága, ha távolabbnak látszik is, annál biztosabb.</p>
                    <p>Soha Vámosy eddig nem szólt még szerelméről; minek is? mint a nap, bár
                        fellegek takarják, világossággal, mint a virág, bár bokrok között rejlik,
                        illata által is érezteti jelenlétét: így a szerelemnek nincs szavakra
                        szüksége, hogy nyilatkozzék; s Margit úgyis ismeré érzéseit; de, hogy Vámosy
                        reményekre jogosítva, hogy ő is szeretve gondolhatná magát, ez Margitnak nem
                        is jutott eszébe. Miként gyaníthatná, hogy amit ő lehetetlennek tud, azt a
                        másik egész boldogsága sarkkövének tekinti, melyre mint biztos alapra,
                        reményeinek fellegvárát építi. - Margit őszintén sajnálta Vilmost, s bár
                        könnyelműségében bízva, azzal vigasztalá magát, hogy a benyomás, melyet reá
                        tett, mély nem leend: mégis keserű szemrehányásokkal illette önmagát, hogy
                        benne oly érzelmeket gerjesztett, melyeket viszonozni nem akar, s melyek
                        által ez ifjú csak szerencsétlennek érezheti magát. Ez vala az ok, melyért
                        az utolsó időben megváltoztatá magaviseletét irányában - s az alkalmakat,
                        midőn vele magában szólhatott, még inkább kerülte.</p>
                    <p>Az időpont, melyre Káldory elutazását határozá, közelgett, csak még néhány
                        napig kelle maradniok; Adorján több ismerőseivel a lövöldében mulatott.
                        Margit Irmával, ki őt mindjárt ebéd után felkereste, otthon maradt. Asztala
                        mellett hímezett; Irma az ablakon kinézve, az egyes átmenőkön gyakorlá
                        elmésségét. Régóta nem volt jobb kedvben, s ámbár Margit elébb a szokottnál
                        még szomorúbbnak érezé magát, barátnéjának élcei felderíték őt is.</p>
                    <p>- Itt jő öcsém - mondá Irma, félbeszakítva vidám fecsegését -, bizonyosan
                        engem keres; ha megengeded, felhívom!</p>
                    <p>Margit e kérést nem tagadhatván meg, Irma intett, s pár perc múlva Vámosy
                        lépett a szobába.</p>
                    <p>Egy ideig közönyös dolgokról szóltak, a tegnapi sétáról, a búcsúebédről,
                        melyet az orosz hercegné holnapra tervez. Végre Irma fölkelt, s azt állítva,
                        hogy miután a porosz titkos tanácsosnét az utcán látja, használni fogja az
                        alkalmat, s nála látogatást tesz, kalapját vevé. - Csak néhány percig várj
                        reám - kéré öccsét -, mindjárt itt leszek. Ma délután nem menthetlek fel,
                        szükségem van reád. - S ezzel távozva, Vilmos Margittal maga maradt.</p>
                    <p>Mindketten el voltak fogulva. Különböző tárgyakról szóltak, de a beszélgetés
                        lankadt volt, végre egészen elhallgattak. Margit rendkívüli buzgósággal
                        folytatá hímzését. Vilmos látszólag felgerjedve követé mozdulatait. Régóta
                        keresé az alkalmat, hogy Margittal magánosan szólhasson. Neki annyi
                        mondanivalója van - de midőn a nőre nézett, ki munkájára hajolva, oly
                        szorgalmasan dolgozik, mintha e hímzés bevégzésénél egyéb semmi sem
                        érdekelné, nem érzett erőt magában.</p>
                    <p>- Mi rendkívül szép e nap - mondá végre Margit, hogy e kínos hallgatást
                        félbeszakassza -, mintha e vidék, hogy annál tartósabb emléket vigyünk
                        magunkkal, mielőtt távozunk, legszebb világításában akarná mutatni magát, s
                        mintha e kis kert, melyet ápoltam, háladatosságból számomra az utolsóig
                        felnyitná bimbóit.</p>
                    <p>- Csakugyan már hétfőn elutaznak? Azok után, miket Káldory Irmának mondott,
                        azt reménylettük, hogy e határozat talán még megváltozik.</p>
                    <p>- Miként gondolhatta ezt? Három éve, hogy nem láttam anyámat, s nincs a
                        világon oly szép hely, mely visszatartóztatna, ha kedves Vérthalmomra
                        mehetek. S őszintén megvallva, bármi kedves e vidék, s bármily érdekes
                        emberekkel ismerkedtem is meg: az életmód, melyet itt folytatunk, nem elégít
                        ki. Szerényebb vagyok kívánataimban, mintsem azt óhajtanám, hogy társaságom
                        nagy hírű s nevű emberekből álljon, s mégis követelőbb, hogysem olyanokkal,
                        kik, ha elmegyek, legfellebb nevemről emlékeznek meg, jól érezhetném
                        magamat.</p>
                    <p>- Vajon fölteheti-e, hogy azok, kiket a szerencse, ha csak rövid időre is, a
                        grófné körébe vezetett, erről megfeledkezhetnek?</p>
                    <p>- Ön fölötte kedvezőleg ítél társaságunkról, s rólam is - válaszolt Margit
                        jókedvűen. - Miután magamat másoknál könnyelműebbnek nem tartom, s azon
                        három év alatt, melyet külföldön tölték, száz emberrel találkoztam, szóltam,
                        táncoltam, kiknek még nevére sem emlékszem, nem vagyok igazságtalan senki
                        iránt, ha ezt emsi barátainkról is felteszem. Sajnálom, ha illúzióit rontom
                        - tevé hozzá mosolyogva -, ön, mint én s mindazok, kik e heteket együtt
                        töltöttük, ha egyszer elváltunk, nem sok nyomot hagyunk magunk után.</p>
                    <p>- Általán véve igaza lehet; sőt némely köröknek talán fő érdemök, hogy, ha
                        belőlök kiléptünk, elfelejtjük s általuk elfelejtetünk. De nincsenek-e
                        kivételek? s e tömeg között, melytől időtöltésnél nem kívántunk egyebet,
                        nincsenek-e egyesek, kiktől elválva mást várunk?</p>
                    <p>Margit válasz helyett munkáját vevé kezébe, s új szorgalommal dolgozott.</p>
                    <p>- Önmaga sem hiszi, nem hiheti ezt - mondá Vilmos mindig növekedő
                        érzéssel.</p>
                    <p>- S miért ne hinném? - kérdé Margit, ki a beszédnek ezen fordulatát
                        észrevéve, nyugtalanabbnak érzé magát.</p>
                    <p>- Nincs nő, ki ha érzelmeket gerjeszt, azt észre ne venné; csak ön lenne
                        kivétel?</p>
                    <p>Margit lehajtva fejét, tovább dolgozott, csak kezének gyönge remegése árulta
                        el belső fölgerjedését.</p>
                    <p>- Margit! ön tudja, hogy szeretem - szólt rövid hallgatás után Vilmos -,
                        forrón, határtalanul, mint csak önt szerethetni; hogy jövőmnek boldogsága,
                        hogy életem függ öntől.</p>
                    <p>- Mi jut eszébe! - mondá Margit, kezét, melyet Vilmos szenvedélyében
                        megragadott, haraggal visszavonva. Arcát láng borította el.</p>
                    <p>- Ó, ne nehezteljen reám! ne vonja vissza haragban kezét! Oly nagy bűn-e az,
                        hogy az érzést, mely szívemet eltölti, többé nem hallgathatom el; hogy
                        hosszú küzdés után végre arról szólok, mi ön előtt titok úgysem lehet. E
                        bizonytalanságot nem tűrhetem tovább; bármilyen legyen az, tudni akarom
                        jövőmet.</p>
                    <p>- Mi jogosítja fel önt, hogy velem így szóljon? - kérdé Margit mindig
                        növekedő indulattal.</p>
                    <p>- A szerelem, melyet érzek; azon meggyőződés, hogy életem e perctől függ;
                        azon öntudat, hogy boldogságáért mindenemet feláldoznám. Ó, ne legyen
                        kegyetlen irántam; egy szó által határtalanul boldoggá tehet.</p>
                    <p>- Boldogtalan!</p>
                    <p>- Ne nevezzen így. Mi volnék, mi voltam ezen érzemény nélkül!?
                        Szerencsétlenné válhatok, s mégis áldani fogom a pillanatot, mely ön körébe
                        vezetett; minden, mi jó bennem s nemes, e kútfőből ered.</p>
                    <p>- Hagyjon el - mondá Margit remegő hangon.</p>
                    <p>- Nem addig, míg sorsomat nem ismerem; míg ön ajkairól nem hallom a szót,
                        melytől jövőm függ. Ó, Margit! ne űzzön el magától; hisz e világon nincs
                        senki, ki úgy szeretné, mint én, ki oly boldoggá tehetné. Miként éljek, ha a
                        reménytől, mely eddig fenntartott, megfosztatom?</p>
                    <p>- Ön remélt? - kérdé Margit ijedten.</p>
                    <p>- Ne tartson hiúnak vagy elbízottnak. Jól tudom, hogy szerelmét nem érdemlem;
                        s ha szívemet önhöz merészlém emelni, s ha önt először látva, érzem, hogy e
                        pillanat egész életemről határozott, remény nélkül tekintek a jövőbe: hiszen
                        ön közelíthetlen távolban állt tőlem, s oly boldognak gondolám. De midőn
                        önnel itt találkozám, s Irma által szabadabban közelíthetek; midőn
                        meggyőződtem, hogy Káldory a boldogságra, melyet a végzet neki adott,
                        érdemetlen; hogy ön szerencsétlen...</p>
                    <p>- Ki mondta önnek ezt? Én szerencsés vagyok, nagyon szerencsés, szeretem
                        férjemet és...</p>
                    <p>- Vajon ő viszonozza-e ezen érzelmet, képes-e csak felfogni, megérteni azt?
                        Ő, a hideg, az érzéketlen férfiú, ki...</p>
                    <p>- Nem fogom tűrni, hogy jelenlétemben valaki férjem ellen szóljon - szakítá
                        félbe Margit indulattal.</p>
                    <p>- Ki mondana valamit gróf Káldory ellen? - folytatá Vilmos keserűen -
                        jelleménél a kristály nem tisztább, de nem is hidegebb. Káldory bátor,
                        nemes, nagylelkű, megengedem; nincs férfias tulajdon, melyben másokat felül
                        nem múlna; de nincs szíve; s ha őt magát kérdi, jótállok, nem fogja
                        sértésnek venni ezen állításomat. Káldory a nagyvilágban az első helyet
                        foglalja el; nem ismerek senkit, ki, bármily pályára lép, biztosabb sikert
                        remélhetne; minden nő, ki világi állás, ki külső fény, ki az emberek
                        hódolata után vágyódik, általa boldognak érez­hetné magát; de vajon mindez
                        önt kielégítheti-e? mindezen fényes tulajdonok kipótolhatják-e az egyet, mi
                        férjében hiányzik, s mi az ön boldogságára szükséges? Ó, hasztalan titkolja
                        előttem. A vidámság, melyre magát kényszeríti, elámíthatja a világot, de
                        engem nem. Ön szenved, szerencsétlennek érzi magát.</p>
                    <p>- S ha igaz volna, ha a boldogságnak álmát, melyről lemondék, feledni még nem
                        tudom; ha szívem fáj, mert egyes reményei nem teljesültek, mert átlátom,
                        hogy teljesülésük lehetetlen...</p>
                    <p>- Ó, ne mondja ezt. A boldogság, mely után lelke sóvárog, létezik. Ó, Margit,
                        ha engem szeretne!</p>
                    <p>- Önt! - Ez őrültség! Távozzék.</p>
                    <p>- Margit, hallgasson meg - mondá Vámosy a legmélyebb megindulás hangján. -
                        Szeretem önt. A pillanattól fogva, melyben először láttam, mostanig, nem
                        volt más gondolata, más vágya lelkemnek. Ha szenvedtem, ha egyes
                        pillanatokra boldognak érzem magamat, azt szerel­memnek köszönöm. De magamba
                        záram érzelmemet, magammal vittem volna síromba, emlék gyanánt, mely csak
                        fájdalmunkat újítja meg, s melyet mégsem cserélnénk fel semmivel. Nem
                        kerestem fel, sőt ha máshol találkozunk, talán kerültem volna társaságát;
                        oly távol vala tőlem minden remény, hogy szerelmemet valaha viszonozza. De
                        miután a végzet összehozott, miután Irma által oly helyzetbe jövék, hogy
                        társaságát nem kerülhetem ki, miután hetekig közelében élve, napokig inkább
                        ismerni tanultam azon tulajdonokat, melyeket elébb csak sejték, miután
                        észrevevém, hogy jelenlétem nincs terhére, miután mások fölött kitüntetett -
                        miután bizodalmat, hajlamot mutatott irántam...</p>
                    <p>- Mindenható Isten! menjen ön, kérem, hagyjon el!</p>
                    <p>- Ó, Margit! - folytatá Vámosy, a nőnek remegő kezét megragadva. - Ha a
                        küzdelmeket ismerné, melyeken lelkem keresztül ment, könyörülne rajtam. Azon
                        pillanattól, melyben néhány nyájas szavánál szívemben az első gyönge
                        remények támadtak, azon percig, melyben magamat szeretve gondolám, mennyi
                        remény, gyönyör, boldogság; s mennyi kétely, mennyi kín e boldogság között.
                        Égig emelve egy szó, lealázva porig egy tekintet által; a gyönyör s
                        fájdalmak terhe lesújtja lelkemet. Nem tűrhetem többé e bizonytalanságot. Ó,
                        Margit, mondjon csak egy szót.</p>
                    <p>- Menjen ön, távozzék.</p>
                    <p>- Ó, Margit, szeret-e engem?</p>
                    <p>- Menjen, az Istenre kérem, menjen el - mondá Margit kétségbeesve. - Nem
                        szeretem önt, nem szerettem soha - soha.</p>
                    <p>- Nem szeret? - kérdé Vilmos, s arca elhalaványult.</p>
                    <p>- Élő Istenemre esküszöm, soha Adorjánon kívül nem szerettem senkit a
                        világon.</p>
                    <p>A hangból, melyen Margit e szavakat mondá, észrevehető volt, hogy komolyan
                        szólt; Vilmos egy ideig hallgatott. Szívét véghetetlen keserűség tölté
                        el.</p>
                    <p>- S miért űzte játékát velem? - mondá végre fájdalomtól elfojtott hangon.</p>
                    <p>- Ha csak távolról gyaníthattam volna, hogy a barátságot, melyet ön iránt
                        mutattam, ekként fogja magyarázni - mondá Margit a legnagyobb zavarban.</p>
                    <p>- Természetesen, miként gyaníthatta volna ezt - szólt Vilmos keserűen -, ha
                        társaságomat kereste, ha minden többiek fölött kitüntetett, ha jelenlétemben
                        férje iránt a legnagyobb közönyösséget mutatá: mindez csak azért történt,
                        hogy annál inkább meggyőzzön, miként Káldoryn kívül senkit a világon nem
                        szeret. Ezért vont társaságába, ezért volt oly nyájas irántam, ezért
                        viszonzá bizodalmamat, ezért tett mindent, mi által nő férfit magához
                        láncolhat - hisz tudnom kelle, hogy mindez csak tréfa, csak női kacérkodás -
                        miként gyaníthatá ön, hogy a dolgot komolyan veszem, s őrültségemben azt
                        képzelem magamnak, hogy szíve van.</p>
                    <p>- Ön nem tudja, mit szól; menjen.</p>
                    <p>- Miért fosztanám meg önt a megelégedéstől, melyet e pillanatban élvez -
                        mondá Vilmos mindig növekedő keserűséggel. - Nem fáradott-e hetekig, nem
                        vett-e erőt önmagán, hogy unalmas társaságomat eltűrje? Ó, örüljön, örüljön!
                        elérte célját, én véghetlenül szerencsétlen vagyok.</p>
                    <p>Vilmos lelkét vad viharként ellenkező érzések dúlták fel. Határtalan szerelem
                        s gyűlölet, megvetés a nő iránt, ki legszentebb érzelmeivel játékot űzött,
                        szégyen saját gyöngesége fölött s kivált fájdalom. Kezével eltakarva
                        szemeit, sírt keservesen.</p>
                    <p>Ekkor lépett Irma a szobába. Első tekintetre sejté a történteket, s midőn
                        öccséhez közelítve, kezét vállára tevé, szelíd hangon kéré őt, hogy jöjjön
                        vele.</p>
                    <p>Vilmos, mint álomból ébredő, elébb bámulva nézett Irmára, kinek közelítését
                        észre nem vevé; később letörölve könnyeit, gépileg meghajtá magát Margit
                        előtt, s szó nélkül távozott.</p>
                    <p>Margitnak érzelmeit senki sem írhatja le. Ő, kinek egyik fő jellemvonása
                        büszkeség vala, s ki, bármit szenvedett eddig, legalább azon egyről meg volt
                        győződve, hogy soha lealázva nem fogja érzeni magát, nem állt-e
                        megszégyenülve e férfi előtt, nem kénytelen-e megvallani önmagának, hogy
                        mindent, mit Vilmos szenvedélyétől elragadva mondott, hogy a megvetést,
                        mellyel reá talán e pillanatban gondol, megérdemelte. Ismeré a fájdalmat,
                        melyet szerel­münkben csalódva, érezünk; s nem játszott-e az ifjú
                        legszentebb érzelmeivel, nem rontotta-e el talán egész életét, s áll-e
                        hatalmában, hogy azt, mit ellene vétett, valaha jóvátegye? Minél többet
                        gondolkozott, annál vétkesebbnek, annál menthetlenebbnek tartá
                        magaviseletét. S mit tegyen ezentúl? Maradhat-e itt, hol Vilmossal
                        találkoznia kell? Mit mondjon neki, ha általa megszólíttatik - s ha Vilmos
                        vele nem szól, nem fog-e ez feltűnni mindenkinek, főképp férjének, kivel
                        azt, ami történt, nem közölheté.</p>
                    <p>Már esteledett, midőn Margitot kínos gondolataiból férjének léptei ébreszték
                        fel. Adorján szokatlanul jókedvű vala, s a homályban, mely a szobában
                        elterjedt, neje halványságát s felgerjedését észre sem vevé.</p>
                    <p>- Soha jobb napom nem volt - mondá, kalapját letéve -, valamennyit legyőztem.
                        Butuslov jövő szerdára nagy pisztolyversenyre hívott meg. Ha ellenedre
                        nincs, pár nappal tovább maradunk.</p>
                    <p>- Az istenért, Adorján, ne maradjunk tovább.</p>
                    <p>- Mi lelt? - mondá az előbbi, midőn nejének felgerjedését észrevevé - kezed
                        jéghideg, egész testedben remegsz.</p>
                    <p>- Semmi, kedvesem; de menjünk, minél előbb, ha lehet, holnap.</p>
                    <p>- Aggasztó híreket kaptál?</p>
                    <p>- Nem kaptam levelet; de egyszerre véghetlen nyugtalanság fogott el. Minden
                        pillanat, melyet itt töltök, kín.</p>
                    <p>- Ideges felgerjedés. Ne küldjek orvosért?</p>
                    <p>- Ó, ne küldj, nincs szükségem reá. Csak, ha lehet, ne halaszd el
                        utazásunkat.</p>
                    <p>- Nyugtasd meg magadat, kedvesem - mondá Káldory részvéttel -, holnap délben
                        elmegyünk. Komornád még ma éjjel elkészíti málháidat, reggel még pár
                        látogatást teszek, s este Frankfurtban vagyunk. Csak most feküdjél le, s űzd
                        el gyötrő képzelmeidet. Jótállok, anyádnak nincsen semmi baja.</p>
                    <p>Margit a készség által, mellyel Adorján kérését teljesíté, mélyen meg vala
                        hatva. - Mily jó, mily türelmes vagy te velem - én nem is érdemlem mindezt -
                        mondá, s elragadva érzései által, férjének nyakába borult, s zokogott.</p>
                    <p>- Te beteg vagy, kedvesem - szólt Adorján, ki nejének állapotát látva,
                        komolyan aggódni kezde -, engedd, hogy orvosért küldjek.</p>
                    <p>- Kérlek, ne tedd, nincs semmi bajom, csakhogy sírnom kell. Ó, ne neheztelj
                        reám, én oly gyönge vagyok.</p>
                    <p>Káldory, noha másképp oly keserveknél, melyeknek okát nem ismeré, könnyen
                        elveszté türelmét, s minden érzelgésnek ellensége vala, nem láthatta nejének
                        állapotát sajnálkozás nélkül. Szelíden magához szorítva a bájló nőt, ki síró
                        gyermekként keblén menedéket keresett, nyájas szavakkal vigasztalá őt, míg
                        végre könnyei s talán még inkább a szeretet által, melyet Adorján iránta
                        mutatott, magát nyugodtabbnak érezé, s szobájába vonult.</p>
                    <p>*</p>
                    <p>Másnap délben Káldorynak utazókocsija lakása előtt állt - s midőn Káldory
                        nejével a házból kilépett, az egész társaságot ajtaja előtt találta. Egyik
                        azért jött, hogy még egyszer kezet szorítson; a másik jó utat kívánt; a
                        harmadik sajnálkozását jelenté ki, hogy ily rögtön távoznak; valamennyien
                        emlékökbe és barátságukba ajánlák magokat. Csak egy hiányzott, s ez Vámosy
                        vala. Irma azzal menté testvérét, hogy beteg, s Margit nyugodtabbnak érezé
                        magát, hogy e találkozástól megkíméltetett. Végre az utasok elfáradva a
                        kézszorításoktól, melyeken keresztülmentek, s szoros értelemben nem találva
                        szavakat, melyekkel ennyi ragaszkodásra és baráti érzelmekre feleljenek,
                        kocsijokba menekültek, s ez megindult.</p>
                    <p>- Tehát Vámosy úr beteg? - kérdé egy lengyel gróf, ki Káldorynak különös
                        barátja vala, Irmától, midőn ez hazafelé indult.</p>
                    <p>- Kissé rosszul érzi magát - vala Irma rövid válasza.</p>
                    <p>- Van is miért, szegény fiú.</p>
                    <p>- Mondja inkább: szegény Káldory - szólt egy porosz báró, Káldorynénak
                        különös tisztelője.</p>
                    <p>- Hát kegyed azt gondolja? - kérdé egy erényességéről ismeretes grófné.</p>
                    <p>- Se rögtöni elutazás...</p>
                    <p>- Igaz, Káldory tegnap még nem tudott semmit, és meghívásomat szerdára
                        elfogadta - szólt közbe az orosz herceg.</p>
                    <p>- És Vámosy tegnap egész délután Káldorynénál volt - suttogá szelíd hangon
                        egy szőke asszonyság, ki Margit iránt mindig különös érdeket mutatott -; s
                        mint férjemtől hallám, Káldory maga a lövöldében volt.</p>
                    <p>- Ez mindenesetre igen különös - jegyzé meg a belső titkos tanácsos, fejét
                        csóválva.</p>
                    <p>- Igen különös - ismétlé neje -, főképp ha mindent összevetünk. A grófné
                        rendkívül halavány volt.</p>
                    <p>- Csakugyan, ma vettem észre, hogy tulajdonképp nem is szép - vágott szavába
                        a halvány báróné, ki mellette lakott, s búcsúzáskor mondá, hogy őt soha
                        felejteni nem fogja. - De nem mondtam-e mindig...</p>
                    <p>- Mit? - kérdé a lengyel gróf, ki e beszélgetést megkezdé.</p>
                    <p>- Már miként kérdezhet kegyed ilyeket?</p>
                    <p>- Szegény asszony, oly ifjú még.</p>
                    <p>- Mondja inkább, szegény Káldory; de végre ily dolog ezerszer történik a
                        világon, s ki hasonló esetben postalovakért küldhet, s elutazhatik, még
                        szerencsésnek tarthatja magát.</p>
                    <p>Vajon Káldory s neje, midőn kocsijukon Koblenz felé haladnak, s gőzösükről a
                        Rajna bájló partjait nézik, gondolják-e, hogy emsi barátaik ígéretüket ily
                        híven teljesítik, s így szólnak rólok?!</p>
                    <p> </p>
                </div>
               <div type="chapter">
                    <head>29</head>
                    <p>Csaknem három év múlt el, mióta Margit Vérthalmot elhagyá. Térjünk vissza mi
                        is.</p>
                    <p>Külsőleg semmi sem változott. A kastély, a kert, a falu csinos házaival s
                        hegyes tornyú templomával, a rétek s szántóföldek, az erdős hegysor, minden
                        ott áll régi helyén; s ha a kertben, mellyel a grófné, mióta leánya elment,
                        még többet foglalkozott, itt-ott új virágágyakat vagy cserje-tömegeket
                        találunk is, s ha egyes helyekre, honnan Margit a kilátást egykor dicsérte,
                        padok állíttattak: e csekély változások első tekintetre nem tűntek fel.
                        Ugyanezt mondhatjuk a ház belsejéről. A grófné, ki előtt minden csak azáltal
                        nyerte becsét, mert őt Margitra emlékezteté, azon rendben tartá szobáit,
                        melyben azokat menyegzője napján elhagyta. A terem asztalán feküdt
                        rajzkönyve s a megkezdett hímzés, a zongora mellett zene­darabjai; az
                        ablakban állt kedves madara, mintha Margit csak sétálni ment volna, s anyja
                        őt minden pillanatban visszavárná.</p>
                    <p>S nem volt-e ez csakugyan így? Mi egyéb volt Ormosynénak élete, mióta leánya
                        távozott, mint nem szűnő várakozás, hosszú készület azon pillanatra, melyben
                        egyetlen gyermekét ismét kebléhez szoríthatja! Hisz mennyi boldogság, mily
                        kimondhatlan üdv vár e pillanatban reá, ha már maga a remény elég vala, hogy
                        három hosszú éven át egész létét felderítse.</p>
                    <p>És Ormosyné derült vala. Nehéz idők folytak le, s ámbár Vérthalom az
                        országúttól távolabb fekve, a háború súlyát más helyeknél kevésbé érzé: itt
                        sem hiányoztak a szenvedések, s főképp azon bizonytalanság, mely ily időknek
                        legkeserűbb része; de a különben oly gyönge és ideges asszony nyugodtan
                        elviselt mindent. A gondolat, hogy leánya biztosságban él, annyira boldoggá
                        tevé az anyát, hogy saját bajairól egészen megfeledkezett, s az időnek
                        súlyát csak akkor érezé, mikor a levelezés a külfölddel félbeszakadván,
                        Margit hogylétéről híreket sem kaphatott. - Mióta leánya elment, Ormosyné
                        csak a levelezésnek élt. A nagy érdek, mely körül egész élete forgott, a
                        posta vala; s a jó hírek, melyek Margittól érkeztek, oly egészen háttérbe
                        szorítottak minden egyebet, hogy midőn mások élete nem szűnő aggodalmak
                        között folyt le, ő tulajdonképp szerencsésnek érezte magát.</p>
                    <p>Nem mentem e közönyösséget; megengedem, hogy oly asszony, ki az egész
                        emberiségért lelkesedik, s a világ eseményei fölött házát elfelejti,
                        bámulatra méltóbb teremtmény. Azon álláspont, melyen egyes nők egy kis
                        bölcsőt ringatva, a világ ingadozásairól megfeledkeznek, talán igen
                        korlátolt; de ki tehet róla, hogy Ormosyné ennél magasabbra emelkedni nem
                        tudott, és szerencséjére nem Spártában, hanem oly körben élt, hol őt azért
                        egy cseppel sem tarták kevésbé szeretetreméltónak. Az öreg Galambosné, kivel
                        a grófné, mióta Margit eltávozott, éppen mert vele kedveséről szólhatott,
                        többet társalkodott; Maris, ki a kastélyt naponkint meglátogatta; a
                        cselédek, sőt maga az öreg plébános, a kizáró érdeket, mellyel a grófné
                        gondolatai távol leányán függtek, nemcsak természetesnek találták, sőt nagy
                        részben oszták is; s ha a postalegény sípja a faluban megszólalt, s a várt
                        hangokra a grófnéval egész háznépe a tornácon megjelent, nem gondolt senki a
                        hírlapokkal, míg a grófné leányának levelét átfutva, el nem mondá, hol van
                        most, hogy érzi magát, s mit üzentet mindeniknek. Csak miután ez megtörtént,
                        s Ormosyné a kedves levéllel szobájába vonult, hogy azt figyelemmel még
                        egyszer átolvassa, addig elmélkedve minden egyes szava fölött, míg a tömött
                        keresztben írt sorokat csaknem könyv nélkül tudá: akkor vette Farkas Máté
                        ismét kezébe hírlapjait, s akkor vonult komoly redőkbe homloka az ország
                        dolgai fölött, melyekről Margit levelénél ő is megfeledkezett. Idegen ember
                        talán nem talált volna semmi különöst e levelekben, de idegen ember nem is
                        ítélhet erről; miként a napsugarak egész hatalmát csak gyújtóüvegen
                        keresztül: úgy a szavakét, csak ha szerető keblen hatnak át, ítélhetjük
                        meg.</p>
                    <p>Ne várják olvasóim, hogy az évek történetét, melyekben Margit Vérthalomtól
                        távol volt, leírjam; az egyetlen, mi őket érdekelheti, az, hogy az öreg
                        Fekete János meghalt, s hogy háza s gazdasága András és Mariska kezei alatt
                        még szebben gyarapodnak, mint azelőtt. Mariskának azóta két leánya
                        született, közülök az idősbiket Margitnak nevezé; rajta magán alig vehetni
                        észre változást, csakhogy mióta második leányát férje kívánságára Mariskának
                        hívják, ő maga a zavar kikerülése végett a tisztességesebb Maris nevet vevé
                        fel. - Mennyire vágyódott Ormosyné leánya után, mily nehezen vára őt az
                        utolsó időkben, mily nyugtalanná vált, mikor Margit végre megírá, hogy a
                        jövő hónap vége előtt Vérthalmon lesz, mily készületeket tett, mennyit
                        rendezett, mi által kedvesét az első pillanatban meglepni akarta, s mit ez,
                        midőn megérkezett, s anyjának karjai közé borult, észre sem vett; mindezt,
                        kinek gyermeke nincs, csak unalmasnak találná, kinek pedig van, s ki azt
                        három évig nem látta, elképzelheti leírás nélkül is. Ha valaha boldog
                        teremtmény volt a világon, ha volt lény, ki minden vágyait s reményeit
                        teljesülve látá, az e pillanatban Ormosyné vala.</p>
                    <p>Anya s gyermek sokáig átkarolva tartották egymást. Sírtak mindketten, hisz
                        bizonyos érzések kifejezésére nincs egyebünk könnyeinknél.</p>
                    <p>Ha azon dolgok sorozatát el kellene készíteni, melyekből éltünk örömei s
                        kínjai folynak, nem tudom, a szeretet hova lenne sorozható; mert ámbár
                        életünk legszebb pillanatait neki köszönjük: ha csak a lefolyt időt vesszük
                        tekintetbe, nincs talán senki, kinek a szeretet több bajt nem okozott volna,
                        mint élvezetet. Főképp az anyai szeretetről mondhatjuk ezt, a női élet ezen
                        rózsaágáról, melynek néha nincs virága, de melynek soha el nem maradnak
                        tövisei, s mely ezeket megtartja, ha zöld lombja s virágai az utolsó levélig
                        rég lehulltak is. - A tiszta öröm, melyet Ormosyné leányának viszontlátásán
                        érezett, nem tartott sokáig, s az első pillanatok után a változás, mely
                        Margiton távolléte alatt történt, szívét új aggodalommal tölté.</p>
                    <p>Szép vala ő most is, sőt az arc, melynek szabályos vonásai, mióta soványabb
                        lett, inkább kitűntek, talán még érdekesebbnek látszott, mint leánykorában;
                        de mit az anya gyermekének arcán mindenekelőtt keres, az egészségnek színe
                        hiányzott; s Ormosyné egyszerre igazolva látá mindazon aggodalmakat, melyek
                        Margit távolléte alatt szívét eltölték, s melyeket Farkas okoskodásai,
                        kivált az utolsó időben, egészen eloszlatni sohasem bírtak. Még fájdalmasabb
                        vala meglepetése, midőn néhány napot töltve leányával, azon meggyőződéshez
                        jutott, hogy ez nem oly boldog, minőnek gondolá. Bármennyi hatalommal bírt
                        is érzelmei fölött Margit: egy szerető anyának szemét ilyenekben megcsalni
                        nem lehet. Ormosyné észrevevé, hogy leánya szomorú, s annál
                        szerencsétlenebbnek érezé magát ezen meggyőződés által, mert látá, hogy
                        Margit érzelmeit előtte titkolni akarja. Néhányszor kérdezte őt, miért
                        szomorú; de miután ez kitérőleg felelt, vagy anyjának észrevételét tagadva,
                        jókedvre kényszeríté magát: Ormosyné, szokása szerint magába fojtá érzéseit;
                        s mióta Margit hazatért, anya s leány ismét távolabb álltak egymástól, mint
                        mikor őket több száz mérföld választá el. Margit, mert anyja előtt vígságra
                        készteté magát; ez, mert leánya elégedetlenségének okáról kérdést tenni nem
                        akarva, éppen arról, mi őt leginkább érdeklé, nem szólhatott vele: az
                        együttlétben, mely után annyira vágyódtak, nem találtak megelégedést.
                        Véghetlenül szerették egymást, s mégis bizonyos feszültség uralkodott
                        közöttük; függtek egymáson, s mégis voltak pillanatok, midőn az együttlét
                        mindkettőnek csaknem kínos vala, s mindketten magány után vágyódtak.</p>
                    <p>A grófné s az öreg plébános Margit szomorúságának okát csak abban keresték,
                        mert gyermek után vágyódik; s elkövettek mindent, hogy őt e részben
                        vigasztalják. Bánatának való okát csak Maris ismeré, csak ő vala az, kivel
                        helyzetéről tartózkodás nélkül szólt.</p>
                    <p>Miután férje káldorfalvi házában még néhány változást tétetett, s dolgainak
                        rendezése végett maga Pestre ment: Margit hetekig lakott Vérthalmon, s nem
                        múlt nap, melyen barátnéját meg nem látogatá. Órákat töltött itt; s azért-e,
                        mert a kastélyban gyermekségének boldog emlé­keivel találkozott, melyek
                        jelen lelki állapotában kínosakká váltak, vagy azért, mert barátné­já­nak
                        boldogságát nézve, önmagáról megfeledkezett: annyi bizonyos, hogy sehol
                        nyugodtabb­nak nem érzé magát, mint Maris szerény hajléka alatt.</p>
                    <p>- Mi boldog vagy te, kedvesem - mondá egyszer barátnéjához, ki munkáját
                        elvégezve, pólyás gyermekével a tornácra jött, s hallgatva Margit mellé
                        ült.</p>
                    <p>- Nincs is nálamnál szerencsésebb asszony a világon - szólt Maris, midőn a
                        csecsemőt csendesen kebléhez szorítva, szemét Margitra fordítá, kinek térdén
                        másik gyermeke játszott. - Ha körülnézek, s e gyermekeket látom, s férjemet,
                        e házat s gazdaságot, és eszembe jut, hogy mindez az enyém, néha úgy
                        látszik, mintha csak álmodnám.</p>
                    <p>- Isten tartsa meg szerencsédet.</p>
                    <p>- Én is csak azért imádkozom, s vannak pillanatok, midőn félni kezdek. Mert
                        néha csaknem lehetetlennek látszik, hogy az ember e világon oly egészen
                        boldog legyen; és én meg sem érdemlem ezt. De csak férjemet s e kedves
                        gyermekeket tartsa meg az Isten; ha ezek megmaradnak, bármi baj érne, úgy
                        hiszem, könnyen elviselném.</p>
                    <p>- S férjed is oly boldognak érzi magát?</p>
                    <p>- Miként ne érezné magát boldognak? - kérdé Maris bámulva - nincs-e mindene,
                        mit az ember e világon csak kívánhat? Nem mondom, hogy jobb feleséget nem
                        kaphatott volna, ki a gazdaságot inkább érti, s a cselédeket jobban rendben
                        tartja, mint én: de olyat, ki őt inkább szereti, bizony sohasem találhatott
                        volna, és Andris megelégszik velem. Ha délben a mezőre megyek, s ételét
                        hozom, vagy ha este a munkából hazatér, s gyermekeivel elébe megyek,
                        szeméből is meglátszik az öröm. Ő nem vágyódik más után. Neki én még mindig
                        elég szép és okos vagyok. És a gazdaság! Nem gyarapodik-e minden, mióta ő
                        átvette? Az öregúr - Isten áldja meg még porait is - jó gazda volt, rendben
                        tartott mindent, és szép vagyont hagyott Andrisra; hanem heves volt s kissé
                        önfejű. Ha egyszer valamit feltett magában, főképp mi gazdaságát illeté, nem
                        fogadta el senkinek tanácsát. A cselédek is csupa félelemből sokat
                        eltitkoltak előtte, s ha valami kis baj történt, addig takargatták, míg
                        helyrehozása kétszer annyiba került. Így bármi szépnek látszott is
                        gazdasága, bizony volt itt elég hiba. Most mindez másképp van. Andris ritkán
                        heveskedik, de azért mégis minden jobban megy. Maga mondta, noha előbb a
                        föld után semmi adót sem fizettek, ez most kétszer annyit hoz, mint apja
                        idejében. És ugyan hogy ne lenne megelégedve, ha mindezt látja? Ne higgye a
                        grófné, hogy Andris fösvény ember; ő is szereti vagyonát, de utolsó fillérét
                        megosztaná mással; nem is a jövedelem az, minek az ember örül. Uraságoknak
                        erről fogalmuk sincs. Ők a pénzre néznek, melyet földjük jövedelmez; nem
                        mívelik magok, nem ismerik, s azért, mint Andrisom sokszor mondja, nem is
                        bírják igazán. Nekik a föld olyan, mint pénzök vagy házaik vagy egyéb
                        birtokuk; más az annak, ki földjén lakik, ki azt maga míveli éveken át; az
                        ily ember nemcsak a haszonért, hanem önmagáért is szereti a földet, mert
                        neki szentelte életének nagyobb részét, mert saját homloka izzadtságában
                        szántotta fel, maga vetette be, mert maga aratja le. A parasztember földjén
                        nemcsak a termést látja, de ahová fordul, egy-egy emléket, egy-egy reményt,
                        s azért számtalan örömet is, melyről az úrnak fogalma sincs. Az árokszélt
                        ott Andris akkor ültette be, mikor feleségül vett, s nem nézhetek oda
                        anélkül, hogy azon idő eszembe ne jusson. Az új szilvás Margitkámmal
                        egykorú, s azt a lucernást még szegény ipam vetette be utolsó esztendőben;
                        nem is vetett be azután semmit, s Andris mondja, hogy ha aranka nem jő belé,
                        Isten segedelmével legalább húsz esztendeig megmarad, mint szomszédunké, ki
                        lucernását akkor vetette be, mikor legidősebb leánya született, s csak akkor
                        törte fel, mikor őt kiházasítá. S így ahová csak nézünk, valami szép, valami
                        kedves jut eszünkbe; mintha minden fa és bokor egy régi barát volna, mely a
                        múltra emlékeztet, és sok szép órát ígér. Már miként ne legyen az ember
                        szerencsés ily viszonyok között?</p>
                    <p>- Se derült létnek nem voltak soha sötétebb pillanatai, mindig egyaránt
                        boldognak érezted magadat?</p>
                    <p>- Mindig - azaz... - tevé hozzá rövid szünet után, mert Margit arcának
                        fájdalmas kifejezését látva, csaknem szemrehányást tett magának, hogy előtte
                        boldogságával kérkedik - van azért nekem is elég bajom. Néha egy a gyermekek
                        közül éjfélig is elsír. Nem tehet róla szegény, mert fogai jőnek; András nem
                        is szokott felébredni, de néha megtörténik; és nem szomorú dolog-e, ha az
                        ember meggondolja, hogy egész nap dolgozik, s még éjjel sincs nyugta? S hát
                        még a cselédek... nem hiszi senki, mennyi bosszúsága van azokkal az
                        embernek. A gazdaság is elég gondot ad. De hiába, ez a világon nem lehet
                        másképp. A tisztelendő úr is múlt nyáron a nagy jégeső után erről prédikált.
                        Van a világnak egy része - úgy mondá -, hol a nap hat hónapig le nem száll,
                        és éppen ez a leghidegebb. Míg nálunk, hol minden napnak estéje és éjszakája
                        van, minden zöldell és tenyészik: ott jégnél és hónál nem találni egyebet.
                        Így van ez az élettel is. Nincs mit irigylenünk azoktól, kiknek körében
                        minden csak fény s ragyogás, s kiknek láthatára soha sem sötétedik el. Az
                        ily kis baj az embert csak még közelebb hozza egymáshoz.</p>
                    <p>- S férjed mindig egyiránt szeret?</p>
                    <p>- Andris? - kérdé Maris bámulva - s miért szeretne most kevésbé?</p>
                    <p>- Egyikünk legalább boldoggá lett - mondá Margit, és szavaiban s az arcnak
                        kifejezésében, mellyel azokat kiejté, mély szomorúság látszott.</p>
                    <p>- Egyikünk? A grófné nem lenne az?</p>
                    <p>- Helyzetedben talán én is boldog lehettem volna - szólt Margit, nyájasan
                        megszorítva Maris kezét. - Ha végzetem oly helyre állít, hol munkásságom
                        egész körét egyszerre beláthatom, hol csak boldogokat találva magam körül,
                        érezhetném, hogy feladásomnak eleget teszek: én is megelégedném sorsommal.
                        Legalább mióta e házhoz jöttem, s a csendes kört, melyet magad körül
                        alkotál, ismerem, azt hiszem néha, hogy Isten engem is ilyenre
                        teremtett.</p>
                    <p>- Már hogy is gondolhat ilyest - szólt Maris. - Én nagyon szerencsés vagyok
                        helyzetemben, naponkint hálát adok Istennek mindenért, amit adott. Életem
                        egészen olyan, minőt magamnak kívántam, s nem is vagyok másra való. De a
                        grófné, ki annyit tanult, oly okos, oly kitűnő...</p>
                    <p>- Meglehet, igazad van - mondá Margit szomorúan. - Az ég csak nyugodt
                        folyóban tükrözik, s vannak emberek, kik soha szerencsések nem lehetnek. De
                        ha van szerencse a világon, az csak a tiedhez hasonló helyzetben találtatik
                        fel.</p>
                    <p>A nők egy ideig hallgatva ültek egymás mellett. - Ó, én tudom, mi baja van -
                        mondá végre Maris, s nyájas arcán mondhatlan részvét vala kifejezve. -
                        Nincsenek gyermekei; s anélkül a ház, bármennyi kincs legyen benne, üres
                        marad. De jó az Isten, ez is meglesz. Ne kételkedjék rajta; s csak akkor
                        fogja látni, mi egészen más az élet, mily gazdag, mily örömteli. - Maris, ki
                        a grófné szomorúságát régóta észrevevé, de annak okát szintén csak gyermekek
                        utáni vágyában kereste, most elmondott mindent, mi amazt vigasztalhatá.</p>
                    <p>- S mit mondanál - szólt végre Margit keserűen, miután barátnéja biztatásait
                        végighallgatá -, ha azt mondom, hogy nem vágyódom többé gyermekek után?</p>
                    <p>- Nem vágyódik gyermekek után? - kérdé Maris ijedten. - Hisz az
                        lehetetlen.</p>
                    <p>- Volt idő, mikor én is azt gondoltam, s mégis úgy van - mondá Margit még
                        keserűbben. - Te boldog vagy gyermekeid által, s jól teszed; mint a
                        templomének, úgy azon szép harmónia, mely boldog családi körből Isten
                        magasztalására emelkedik, nem teljes s nem emelő, ha belőle a csengő
                        gyermekhangok hiányzanak. Gyermekeid csak új kötelékek, melyek férjedhez
                        láncolnak. Ha kedveseidre nézesz, nincs mit aggódni jövőjök fölött, hisz az
                        olyan lesz, mint saját életed, mely által magadat boldognak érzed. De én
                        miért vágyódnám gyermekek után, hogy ha szívök van, nyomorultak legyenek,
                        minővé én lettem, vagy szívtelenek, minő...</p>
                    <p>- Az istenért, Margitom! én oly szerencsésnek gondoltam - mondá Maris
                        könnyekbe lábadt szemekkel.</p>
                    <p>- S nem vagyok-e az? - folytatá az előbbi mindig növekedő ingerültséggel. -
                        Kérdezd az embereket, nem vagyok-e én boldog, irigyletre méltó teremtés?
                        Gond nélkül, kényelemmel élek; ami után vágyódom, s ami pénzen
                        megszerezhető, azt bírhatom; szépnek mondanak; férjem előzékeny, udvarias,
                        mintája a jómódnak; mit kívánhatok mást? Oly fényes minden köröskörül, s az
                        égen alig látsz csak egy felleget; de nem jut-e ezen ragyogó körözetnél a
                        földrész eszedbe, melyről öreg plébánosunk, mint mondád, prédikált, hol a
                        nap fél évig nem alkonyodik le, és szintén minden ragyog, minden csillogó s
                        tökéletes, s nem hiányzik egyéb, mint egy kis melegség ennyi fény között,
                        egy kis szeretet ennyi kényelemhez. Ó, én nagyon, nagyon szerencsétlen
                        vagyok. Adorján nem szeret!</p>
                    <p>S Margit, kinek rég magába fojtott fájdalma végre kitört, zokogva veté magát
                        barátnéja karjai közé.</p>
                    <p> </p>
                </div>
               <div type="chapter">
                    <head>30</head>
                    <p>A karbunkulus, mely saját világában ragyog, csak a mesék országában létezik,
                        s a termé­szetben még a gyémántnak fénye is csak körözetétől függ, melynek
                        sugárait visszaveti. S így a kör, melyben élt, s főképp Maris társasága nem
                        maradhattak hatás nélkül Margit lelkületére. Voltak pillanatok, midőn a
                        gyötrő meggyőződésben, mely őt kínozá, maga is kétkedni, voltak, midőn ismét
                        reményleni kezdett. Már az is, hogy az erőltetés után, mellyel legbensőbb
                        érzéseit mások előtt titkolá, barátnéja körében megpihenhetett s keserveiről
                        szólhatott, elviselhetőbbé tevé azokat; s ha semmi közbe nem jő, Margit
                        talán visszanyerhette volna, ha nem is szerencséjét, legalább azon nyugodt
                        derültséget, mellyel a meggyőződés tölti el szívünket: hogy az, ami után
                        vágyódánk, e világon elérhetetlen. Hány embernek s főképp hány asszony­nak
                        magasztalt szerencséje nem egyéb ennél; de egy, magában véve csekély esemény
                        újra felzavará nyugalmát.</p>
                    <p>Vámosy visszajött.</p>
                    <p>Kevés nappal Káldoryék után ő is elhagyá Emset, s azon szándékkal tért vissza
                        nővérével, hogy mihelyt itt dolgait elrendezi, hosszabb útra indul.
                        Foglalatosságai s főképp Dárdayné tovább tartóztaták őt, mint elébb gondolá;
                        de Pesten töltve idejét, még jószágára sem ment ki, nehogy, miután az
                        Vérthalom szomszédságában fekszik, Margittal találkozzék. El volt határozva,
                        hogy e viszonyt kettészakítja, s ha Margit emlékét nem tépheti is ki egészen
                        szívéből, legalább kiirt minden reményt, mellyel magát eddig ámítá. -
                        Dárdayné, részint mert észrevevé a fájdalmat, melybe ez eltökélés öccsének
                        került, részint mert a viszonyhoz, mely Vilmos és Káldoryné között Emsben
                        fejlődött, személyes reményeket kötött, mindent elköve­tett, hogy őt más
                        gondolatokra hozza; de hasztalan. - A viszony köztem s Margit között olyan,
                        mint a holdkórosé a holdvilághoz. Nem közelíthetek hozzá soha, s az
                        ellenállhatlan vágy, mellyel magához vonz, csak vesztem lehet; el kell tehát
                        kerülnöm hatását. Hogy e lemondás szívemnek fáj, hogy Margit emléke egész
                        életemen át gyötreni fog, az bizonyos; de éppen ily esetben legjobb, ha azt,
                        mi kínos, bevégzett tényként fogadjuk el. Minden, amit változhat­lan­nak
                        ismerünk, elviselhetőbb, s legszomorúbb emlékeink, mihelyest tudjuk, hogy az
                        emléken kívül egyébhez nem tarthatjuk magunkat, tűrhetők: csak a remény,
                        mely elveszett boldog­ságunk romjai között fennmaradt, ez keseríti el egész
                        jövőnket, mert keservünkhöz köt, mert küzdésre buzdít, s múltunk szolgáivá
                        tesz. - Ezekhez hasonlókat válaszolt Vámosy nővérének, valahányszor ez
                        maradásra kéré, s benne új reményt akart ébreszteni; és ő valószínűleg
                        követi szándékát, ha Káldory, kivel Pesten többször találkozott, nem
                        szólítja fel, hogy vele néhány napra Káldorfalvára jöjjön vadászni.</p>
                    <p>Miután útlevelét még nem kapta meg, s a való okot, melyért távozása előtt nem
                        akart jószágára menni, Káldorynak nem mondhatta meg: Vámosy hasztalan
                        keresett ürügyet, mellyel e barátságos, Irma által is támogatott meghívást
                        visszautasíthatta volna; s így végre elfogadá; ámbár a gondolat, hogy
                        jószágára menve Viktával találkozni fog, szívét nem csekély aggodalommal
                        tölté el.</p>
                    <p>Olvasóim ismerik a viszonyt, melyben Vámosy a szép molnárleányhoz állt. -
                        Mikor nővérével Káldorfalván volt, s puskával vállán véletlenül a malomhoz
                        jutva, ott Viktával találkozott, e leánynak kitűnő szépsége oly hatást tett
                        reá, mint női szépség Vilmos korában minden férfira, főképp ha dolga
                        nincsen, tenni szokott; s ha a szolgálati készség, mellyel a molnár s neje
                        grófjának barátját fogadá, s kivált a durcás kacérság, mellyel Vikta az
                        udvarias vendég iránt viseltetett, őt azon szándékra bírák, hogy új
                        ismerőseit többször meglátogatja: ebben bizonyo­san semmi különös nincs. A
                        molnár-gazda, ki több oknál fogva semmit sem óhajta inkább, mint azt, hogy a
                        kastélyban minél több szószólója legyen, örült látogatásainak; a molnárné,
                        ha jött, alig bocsátá őt el, s Vikta nyíltan mutatá előszeretetét iránta;
                        miért ne menjen tehát oda, hol jötte mindenkinek örömöt okoz, s ő maga jól s
                        otthonosnak érzi magát? Engedve a vágynak, mely őt Viktához hívá, engedve
                        minden benyomásnak, s kimondva minden érzést anélkül, hogy szavainak
                        következéseit meggondolná, terv s cél nélkül, mint mindig életében, folytatá
                        ezen ismeretségét; s ha néha a gondolat támadott lelkében, hogy magaviselete
                        által Viktában reményeket táplál, melyeket teljesíteni nem akar; vagy ha
                        Irma, ki viszonyát ismerte, őt erre emlékezteté: azzal vigasztalá magát,
                        hogy a véletlen, mely őt e viszonyba hozá, azt fel is fogja bontani. Mint
                        egyes nagy embereknek végzetökben: úgy Vilmosnak határtalan bizodalma vala a
                        véletlenben, melynek, mint mondani szokta, eddig legnagyobb örömeit köszöni,
                        s mely, mint a tenger hullámzása a hajósnak, csak akkor veszélyes, ha
                        zátonyra jutván, nem engedheti át magát a hullámoknak.</p>
                    <p>A hatás, melyet Margit első látása Vámosyra tett, egy időre félbeszakította e
                        viszonyt. Valamint Viktával történt első találkozásakor, úgy most is egészen
                        átengedé magát érzelmeinek, s Margit emléke ideiglen háttérbe szorított
                        minden egyebet. Nemesebb szépsége mellett a molnárleány kecsei elveszték
                        bájaikat; alig foghatá meg, miként szerethette őt valaha; s mert érezé, hogy
                        a változást, mely belsejében történt, Vikta előtt eltitkolni nem bírná, a
                        városba ment, s itt is Irmán kívül kerülve minden társaságot, csak
                        boldogtalan szerel­mének élt.</p>
                    <p>De bármi szépek s olcsók az örömek, melyeket a fiatalság boldogtalan
                        szerelemben talál, Vilmos nem tartozott azok közé, kik, ha egyszer ily
                        költői érzésre szert tehetnek, vele a közönséget rímekben, vagy barátaikat
                        prózában éveken át untatják. Ő nem vala ábrándozó, s miután magának mindent
                        elmondott, mit hasonló helyzetben a legszenvedélyesebb szerelmes elmondhat;
                        miután végzetét elátkozva, sokszor kétségbeesett s néhányszor sírt is: végre
                        eltökélé, hogy erőt vesz magán. Nem mintha hinné, hogy e szerelmet szívéből
                        valaha kiirthatná - hisz ifjú korában ki ne képzelné szerelmét öröknek -, de
                        mert oly érzést, melynek viszonzását még nem is reménylheté, bevallani
                        gyengeségnek tartá.</p>
                    <p>Szórakozásra vala szüksége; s mi természetesebb, mint hogy azt ismét ott
                        kereste, hol annyiszor fellelé, s hogy midőn az örömet látta, mellyel
                        visszatérve, Vikta által fogadtatott, sorsával csaknem kiengesztelve érezé
                        magát. Hisz Vikta szerény volt követeléseiben. A kedves leány, úgy látszott,
                        nem is kívánt tőle egyebet, mint hogy magát általa szerettesse; miért ne
                        teljesítené e kívánatot. Hogy áldozatába került-e való érzéseit Vikta előtt
                        eltitkolni, nem mondhatom; de hogy nemes feláldozásával teljes sikert
                        aratott, az bizonyos; s dicséretére kell mondanunk, hogy magaviseletéből sem
                        Vikta, sem más nem gyaníthatá, miszerint tulajdonképp egészen mást
                        szeret.</p>
                    <p>Az események, melyek néhány hónappal Margit távozása után az országot
                        felrázák, nagy befolyást gyakoroltak ezen viszonyra is; nemcsak mert általok
                        Margit emléke Vámosy szívében háttérbe szoríttatott, hanem mert a történtek
                        után a nemesúr s a molnárleány közelebb álltak egymáshoz, mint azelőtt.
                        Legalább Vikta s családja így fogták fel a dolgot; s habár a molnárné, ki az
                        egész világnak azt beszélé, hogy tekintetes Vámosy úr leányát forma szerint
                        megkérte, a dolgokat túlzással adta is elé; és ámbár Vilmos, midőn Viktának
                        egy ízben megígérte, hogy őt nőül veszi, ezt csak elragadtatásában tevé, s
                        arra komolyan elhatározva talán soha sem volt: bizonyos mindenesetre, hogy
                        sokan a környéken a dolognak ezen kimenetelén nem is kétkedtek többé - s
                        hogy Irma szenvedő egészségét ürügyül használva, csak azért ment Emsbe, hogy
                        öccsét, ki őt sok kéréseire ide kíséré, e viszonyokból kiragadja.</p>
                    <p>Margit, kivel Emsben találkozott, Vámosy érzéseinek s gondolatainak ismét új
                        irányt adott, s az ott történtek Vikta emlékét újra egészen háttérbe
                        szoríták; s ha szép olvasónőim e könnyelműséget megbocsáthatlannak, sőt
                        lehetetlennek tartják, csak annyit mondhatok, hogy a dolog, fájdalom, tény,
                        s hogy nem is oly ritka, mint talán gondoljuk. - A háladatosság nem tartozik
                        azon jó tulajdonok közé, melyekben a szerelem által erősbekké válunk. - A
                        hatás, melyet az bizonyos kedélyekre gyakorol, többnyire a villám fényéhez
                        hasonlítható, mely egy percre minden egyéb iránt elvakít, de ha eltűnt, nem
                        hagy semmi nyomot maga után. S így volt az Vámosyval is.</p>
                    <p>A levél, melyet Viktától Emsben kapott, egy pillanatra feleleveníté ugyan
                        emlékét, de a leírhatlan helyesírás és az egészen eredeti szókötés, mellyel
                        a szegény leány érzelmeit kifejezé, azon hatást tevék Vilmosra, hogy ez
                        csaknem igazolva látá magaviseletét, s hogy oly nő irányában, ki ily vastag
                        betűkkel s ily durva papíron ír, kevesebb gyöngédségre gondolá kötelezve
                        magát.</p>
                    <p>Miután a súlyt, mellyel egyes dolgok mások előtt bírnak, csaknem mindenki
                        saját fogalma szerint ítéli meg: miként juthatott eszébe, hogy az, mi neki
                        csak időtöltés vala, másnak egész boldogsága lehet? Úgy is a könnyelmű ifjú
                        e viszonyt sohasem vette komolyan, s azért most sem tett magának komoly
                        szemrehányásokat. Magaviseletében saját felfogása szerint rendkívüli
                        legfellebb az volt, hogy ily műveletlen leánynak ennyi ideig híve maradt;
                        nem is ez vala az ok, melyért, miután Káldory meghívását elfogadta, szívét
                        aggodalom tölté el.</p>
                    <p>Bármily könnyelműnek tartotta Viktát, s bármi kevéssé hitte is ennélfogva,
                        hogy őt hívtelensége által szerencsétlenné teheti: ismerte
                        szenvedélyességét. - Más viszonyok között nemigen törődött volna vele.
                        Jobbszívű vala, semhogy Vikta panaszai s könnyei iránt egészen közönyös
                        lehetne; mindenesetre kerülné a találkozást; de ha nem kerülheti ki,
                        elviselné, s főképp azt, mit az emberek magaviseletéről mondanak, bizonyosan
                        nem venné semmibe. Mindez azonban most, midőn eszébe jutott, hogy a
                        történtek Margitnak tudomására jöhetnek, egészen más színben tűnt fel
                        előtte.</p>
                    <p>Ha remény nélkül szereté is Margitot, ha eltökéllett szándéka vala most is,
                        hogy mihelyt körülményei engedik, a hazából távozik, s a kört, melyben
                        Margit mozog, kerülni fogja: vajon lehet-e közönyös annak ítélete iránt, kit
                        szeret, s mit fog Margit gondolni, ha mindezeket meghallja? - Nem mondta-e
                        neki, hogy az első pillanattól fogva, melyben őt a vérthalmi templomban
                        látta, szíve csak érte dobogott, hogy csak reá gondolt, utána vágyódott,
                        csak őt szerette? s ha most tudomására jő, hogy ezen egész idő alatt egy
                        molnárleánynak udvarolt, hogy vele viszonyban állt, neki házasságot ígért! -
                        Vámosy már e gondolatnál is arcába érzé nyomulni vérét, s mindenre kész
                        volt, csak hogy ezt kikerülje.</p>
                    <p>Hosszabb meggondolás után végre legcélszerűbbnek tartá, ha azon idő alatt,
                        melyet Vikta közelében tölteni fog, az előbbi viszonyt folytatja.</p>
                    <p>Vikta szülei, kik elébb leányuk ismeretségét számolásból elnézek, sőt
                        pártolák, mióta tapasztalták, hogy Vámosy a nyilatkozattal, melyre biztosan
                        számítottak, még mindig késik; s mióta a szomszédok a forradalom után őket
                        azzal kezdék bosszantani, hogy az úrfi Viktát bizonyosan reászedi: szorosan
                        eltiltottak minden találkozást. A molnárné azonkívül annyira meg vala
                        győződve Vámosy szenvedélyéről, hogy őt ezen eszköz által nyilatkozatra
                        reménylé bírhatni, s közlötte ezen reményét leányával is; de Vikta nem
                        gondolt semmivel. S dacára szülei haragjának s a nem éppen szelíd
                        intéseknek, melyekben parancsolatuk megszegése végett részesült; dacára a
                        világ beszédének, kedvese karjai közé sietett, valahányszor erre alkalma
                        volt. - Akár feleséged leszek, akár nem, csak szeress, a többit nem bánom;
                        akárminek neveznek a faluban, nem cserélnék egy grófnéval, ha kebledre
                        borulhatok - ezt mondá sokszor; s ki ily pillanatokban, mint Vámosy, szemébe
                        nézett, az tudta, hogy szavai valók.</p>
                    <p>A dolog ezen állásában fentebbi határozatának kivitele könnyű vala. Vikta
                        tudta, hogy Dárdayné Vámosy szerelmét ellenzi; mi természetesebb, mint ha ő
                        a viszonyt, melyben Viktához áll, most még inkább titokban akarja tartani.
                        Hisz szülői miatt magának Viktának is szükséges e titkolódzás, s ő örömében,
                        hogy kedvese visszatért, mindenre kész lett volna.</p>
                    <p>- Csakhogy visszajöttél - mondá, midőn ismét Vilmos nyakába borult -, most
                        tégy velem, amit akarsz. Már kételkedni kezdtem rajtad. Mikor levelemre
                        válasz nem jött, s házadnál, hova többször kérdezősködni mentem, hallám,
                        hogy rég Pesten vagy, de hogy nem tudják, mikor jössz, csaknem kétségbe
                        estem. Ha elhagysz, vízbe ugrottam volna. De itt vagy, s nekem nem kell
                        egyéb. - És Vikta szenvedéllyel kebléhez szorítá kedvesét, Vilmos pedig,
                        eleinte legalább, meggyőződött, hogy Vikta irányában szerelmet színlelni nem
                        esik oly nehezére, mint mikor e helyzetet előre átgondolá, azt maga
                        képzelte.</p>
                    <p> </p>
                </div>
               <div type="chapter">
                    <head>31</head>
                    <p>Ha a múltra visszagondolunk, azt találjuk néha, hogy azt, ami egész jövőnkre
                        a legkárosabb hatást gyakorlá, nem valamely csalódás befolyása alatt
                        követtük el. Átlátjuk hibáinkat, sejtjük következéseit, s úgyszólván
                        öntudattal tesszük életünk legnagyobb esztelenségét; s nem azért, mert
                        ellenállhatlan szenvedélyek ragadnak el, vagy mert a jelen, melynek jövőnket
                        fel­áldozzuk, oly boldogító, hogy azt bármi áron meghosszabbítani akarjuk:
                        hanem csak azért, mert állapotunk megváltoztatására nem határozhatjuk el
                        magunkat. - Ez vala Vámosy helyzete is.</p>
                    <p>Csaknem naponkint látta Margitot, de az órák, melyeket körében töltött,
                        kínosak voltak. Ha vele társaságban találkozott, alig bírt annyi erővel,
                        hogy érzelmeit mások előtt eltitkolja, s ha vele maga maradt, nem bírt annyi
                        bátorsággal, hogy azokat bevallja. Életét adta volna néha, ha szerelmét csak
                        egyszer kimondhatná, s Margittól bocsánatot vagy csak egy vigasztaló szót
                        kérhetne; de nem határozhatá el magát. Volt valami e nő magaviseletében oly
                        hideg, oly visszautasító, mi őt kétségbeejté.</p>
                    <p>Lelke ellenkező feltételek között habozott, s az egész idő közben, melyet
                        Margit közelében töltött, nem volt egy óra, melyben magát megelégedve érezte
                        volna. Észrevevé, hogy jelenléte Margitnak kellemetlen. Tudta, hogy
                        távozásnál nincs egyéb menekvés, mégis itt maradt; nem mert remélt, hanem
                        mert egészen lemondani nem érzett erőt magában.</p>
                    <p>Voltak pillanatok, midőn csaknem kétségbeesett. Ha Margit ellenszenvet, ha
                        gyűlöletet mutatna ellene: elviselné; csak e közönyösséget nem.</p>
                    <p>Ez egyben Vilmos mindazáltal csalódott. Margit távol vala azon nyugalomtól,
                        melyet magaviseletében mutatott, s midőn Vérthalmon Vámosyval ismét
                        találkozott, alig titkolhatá el a zavart, melyet váratlan megjelenésénél
                        érzett. Vámosy maga sokkal inkább fel vala gerjedve, hogysem azt észrevegye;
                        de Káldorynak figyelmét a változás, mely e pillanatban nején történt, nem
                        kerülte el, noha ő azt csak a hatásnak tulajdonítá, melyet gyöngélkedő
                        asszonyok idegeire minden váratlan esemény tenni szokott.</p>
                    <p>Margit nagy uralommal bírt maga fölött, s ki őt, ez első találkozás
                        kivételével, Vámosy társaságában látá, az a belső küzdelmeket, melyeken
                        lelke néha keresztülment, nem gyaníthatá: annál nagyobb volt a hatás, melyet
                        e szünetlen feszültség lelkületére gyakorolt.</p>
                    <p>Ha már maga a gondolat, hogy valamit, mi reá nézve fontossággal bír, férjével
                        közölni nem lehet, gyötrő s lealázó vala: mennyivel kínosabb volt még az
                        öntudat, hogy mindazon bajok- s nehézségekért, melyektől magát környezve
                        látá, csak önmagát vádolhatja. Férje iránt nyugodt vala lelkiismerete - hisz
                        mindent, mit múltjában megbánhatott, csak szerelmétől elvakítva tevé; de nem
                        játszott-e Vámosy szívével; - azon szeretetet, mely által ez ifjú most
                        szeren­csét­lennek érzé magát, nem ő nevelte-e, midőn csak azért, hogy
                        férjében szerelemféltést ger­jesszen, benne reményeket táplált? Soha
                        Margitnak nem volt nagyobb szüksége valakire, ki előtt szívét feltárva,
                        vigasztalást s tanácsot keressen, mint e pillanatban - s éppen most
                        magánosan kelle hordania terhét. Ha a történteket anyjával közli, ő, ki
                        szomorúságát eddig csak gyermek utáni vágyainak tulajdonítá, még
                        szerencsétlenebbé lesz; s vajon Mariska értheti-e, mi szívét gyötri,
                        tanácsolhat-e valamit oly helyzetben, melyről fogalma sincs? Kétségkívül
                        kínos, elhagyatva állni a világon, s a legerősebb néha legörnyed az élet
                        közönséges terhei alatt is, ha egyetlen egy szerető lényt sem lát maga
                        előtt, mely őt küzdelmei között érdekkel követné; de ha kedveseink körében
                        szenvedünk, ha mindenfelől szerető karok ajánlkoznak támaszul, s nem
                        szólhatunk velök, mert mi szívünket terheli, azt pirulás nélkül nem
                        mondhatjuk el senkinek, mert tudjuk, hogy bánatunkat még ők sem
                        vigasztalhatnák: - ó, ez százszorta kínosabb! S ez vala Margit helyzete.
                        Remény nélkül tekintett a jövőbe; de neki mégis úgy látszott, hogy bánatát
                        bárhol könnyebben fogná elviselni, mint éppen itt, s alig vára a pillanatot,
                        melyben a városba költözhetik.</p>
                    <p>Mikor Káldory először mondá neki, hogy az ő kedvéért Pesten akar telelni,
                        majdnem sértve érzé magát, és csak férje kedvéért egyezett tervébe; most, ha
                        tőle függ, azonnal útnak indult volna. Hisz azt, mit anyai házában keresett,
                        miért annyira visszakívánkozott, mégsem találta fel többé! Itt voltak
                        kedvesei, s itt mindazon szeretet is, melyre számolt; de akik szeretik, nem
                        érthetik őt többé; s ha már elkülönözve kell állnia, jobban tűrheti azt
                        idegenek között.</p>
                    <p>Margit kedélye mindinkább elborult. Voltak napok, melyekben nem érezve erőt
                        magában, hogy szomorúságát anyja előtt eltitkolja, Káldorfalván maradt, hol,
                        mióta a ház körül tett javítások bevégeztettek, letelepedett, s jobban érezé
                        magát, mint Vérthalmon, boldogabb éveinek emlékei között.</p>
                    <p>A káldorfalvi vár - vagy kastély, mint újabb időben nevezik - semmi
                        tekintetben sem volt a vérthalmihoz hasonlítható. A főépület még azon korban
                        készült, midőn az emberek házaikban csak menhelyet kerestek, s a szépség és
                        kényelem igényeit feláldozák a biztosságnak. Kétemeletes négyszög volt,
                        szegletein kinyúló nyolcszögű tornyokkal, melyeknek egyike a lépcsőt foglalá
                        magában; a többiek az illető szobákkal összekötve erkélyeket képeztek. A
                        melléképületek szintén már a múlt század kezdetéből valók. Egyike elébb
                        magtárnak, a másik, sokkal alacsonyabb, a gazdatiszt lakásául használtatott;
                        s habár Káldory újításokhoz fogva, még mielőtt Margittal külföldre utazott,
                        a tisztlakást fölemelteté, s a két melléképületet folyosók által a
                        főépülettel összekötvén, azokat ügyes építész által külső alakjokra nézve
                        ezzel összhangzásba hozatá: az egész távolról sem tevé azon hatást, melyet a
                        megújítására tett költségek után várni lehetett volna.</p>
                    <p>Nincs talán ország, mely építészeti emlékekben szegényebb lenne a miénknél.
                        Elődeink többet harcoltak, mint építettek, emlékül csatamezőket s nem
                        házakat hagyva reánk; s mi a középkor épületeiből megmaradt, inkább azok
                        iránt, kik ily alacsony s gyönge falakat védelmezni, mint azok iránt, kik e
                        falakat építeni tudták, ébreszt tiszteletet. Az egész országban alig
                        találunk egy úri lakot, mely a középkorban épült volna, s hegyesívű
                        ablakokkal díszlenek, a középkori regényesség ezen első kellékével, melynek
                        utánzása által a mai kor magát oly nevetségessé teszi. A káldorfalvi vár is
                        külsőleg csak falainak színe által emlékeztetett korára; de az egészben
                        semmi sem volt, mi által Margit magát azelőtt ez új lakához vonzódva
                        érzé.</p>
                    <p>A vastag falak, a régi tölgybútorok, miket Káldory részint itt találva,
                        összeigazíttatott, részint nagy költséggel szerzett; a nagy családi képek,
                        melyek közül néhány a kor által annyira elsötétült, hogy a várúrnak vagy
                        asszonynak halvány alakja, csak miután a képet hosszabb ideig néztük, vált
                        ki kísértetként az őt környező homályból; minden, mi e házat elkomorítá, s
                        másra talán kellemetlen hatást tett volna, Margitnak most jólesett. Az egész
                        összhangzásban állt kedélyállapotával, s azért otthonosnak érezé magát.
                        Főképp a ház környezete vala, mi neki tetszett.</p>
                    <p>Miután a kastély - Adorjánnak apja s nagyapja a városban vagy ahhoz közelebb
                        fekvő jószágukon lakván - majdnem félszázadig csak vadásztanyául
                        használtatott: azon kis téren kívül, melyen elébb a tiszttartó zöldségeit
                        termeszté, s mely most virágos kertté alakíttatott át, minden természetes
                        állapotban maradt. Egyik oldalán a dombot, melyen a kastély állt, s hol a
                        régi kerítő falnak még egyes darabjai fennmaradtak, pázsit takarta; a
                        másikon a házat csak egy kis tér választá el a sűrű erdőtől, s ezen is
                        elszórva egyes óriási bükkök álltak, csaknem az ablakokig terjesztve lombos
                        ágaikat. Margit, ki a ház ezen oldalán lakott, órákat töltött erkélyén,
                        szabadon átengedve magát ábrándjainak; szomorúak voltak ezek, de hatásuk
                        hasonlók az áloméhoz, mely után magunkat kipihenve érezzük, ha a képek,
                        melyeket előnkbe hoz, nem derültek is.</p>
                    <p>Így találjuk őt egy szép őszi nap délutánján. Az éjnapegyeni szelek s hideg
                        esők után, mikkel az utolsó napokban az ősz beköszöntött, az ég ismét
                        tisztán boltozott a táj fölött, s a nap meleg sugarakat önte a földre. Azon
                        bájló s éghajlatunk alatt nem ritka októberi napoknak egyike vala ez, midőn
                        csaknem nyárban képzeljük magunkat; a méhek elhagyva kasukat, ismét
                        virágokat keresnek; a pacsirta legszebb dalával az ég felé emelkedik; s a
                        nap ragyogó sugarai alatt az átélt zordonabb napokról, melyek a tél
                        közeledésére intettek, megfeledkezünk. Csak ha a tájt részleteiben nézzük,
                        akkor vesszük észre ama napoknak szomorú munkáját. A földön letört ágak
                        hevernek. A színezett lomb, melyet távolról virágnak gondolhatnánk,
                        közelebbről nézve, fonnyadásnak indult levelekből áll, s messze belátunk az
                        erdőbe, mely elébb zöld falként állt előttünk.</p>
                    <p>Margit sokáig ült erkélyén. Mi szívét e pillanatban eltölté, nem bánat s nem
                        öröm, hanem a kettőből vegyült érzemény; hasonló az alkonyhoz, melyben
                        napunknak sötét s világos órái összefolynak, s az égnek harmata ereszkedik
                        reánk. Az ábrándozót gyönge nesz ébreszté fel, s midőn megfordult, Farkas
                        Mátét látá maga előtt.</p>
                    <p>Ámbár az öregúr szokása szerint nemigen halkan lépett a szobába, Margit
                        annyira el vala mélyedve gondolataiba, hogy jöttét észre sem vevé. A
                        plébános, megállva a szoba közepén, hosszabb ideig nézé Margitot; redős
                        arcain meghatás vala észrevehető, melyet azonban, mihelyt az feléje fordult,
                        mosolygással iparkodott eltakarni.</p>
                    <p>- Bocsásson meg, kedves tisztelendő úr - mondá Margit, midőn felkelve, kezét
                        nyújtá -, észre sem vettem jöttét. Nem hallottam kocsiját.</p>
                    <p>- Az természetes, miután gyalog jöttem. Hisz tudja, nem nagy barátja vagyok a
                        kocsizásnak. Legjobb, ha az ember maga marad ura lépéseinek, hintóban
                        akaratlanul poggyásznak érzem magamat.</p>
                    <p>- De a fáradság...</p>
                    <p>- Az éppen a fő dolog. Kocsin szintén eljöhetnék, s még hamarébb; de az
                        élvezet, melyet hosszabb sétálás után a pihenés nyújt, ily módon elveszne.
                        Maholnap ezt úgyis csak a napszámosok fogják ismerni; a többiek annyira
                        kerülnek mindent, mi nekik fárasztó vagy kellemetlen lehetne, hogy csupa
                        kényelem miatt végre a gyönyört, melyet a falócán vagy egyszerű bőrszéken
                        találhatnának, nem is sejtik.</p>
                    <p>- Így, reménylem, e ház ellen nem lehet kifogása - szólt Margit mosolyogva -,
                        ím ott a nagy kályha mellett áll a lóca, s ama sötét tölgyasztal körül a
                        bőrszékek, melyeknek puhasága ellen legalább eddig senki sem
                        panaszkodott.</p>
                    <p>- Dehogy nincs kifogásom. Igaz, az egész ház elég ószerű, sőt annyira az,
                        hogy első tekintetre meglátszik, miként csak most készült. E tisztességes
                        kályhán, melyet a gróf nem tudom honnan hozatott, más családnak címere áll;
                        a faragott tölgyasztal Nürnbergből került, s a székek között kettő régi, a
                        többiek az idén készültek. Az egész igen szép utánzás, igen tökéletes
                        középkori dekoráció, de nem egyéb.</p>
                    <p>- De ha a múlt idők a miénknél annyival szebbek s boldogabbak, mit tehetünk
                        jobbat, mint hogy utánozzuk? - mondá Margit ingerkedve.</p>
                    <p>- Úgy nem közeledünk hozzájok, ha ellessük egyes külsőségeiket, hanem
                        azáltal, ha példájo­kat követjük; s jótállok érte, nagysád s a gróf elődei
                        között nem volt egy sem, ki azt, mi e házban történt, csak meg is érthette
                        volna. Századunk, vagy jobban mondva, az utolsó tized - mert e nyavalya
                        nálunk még új - lakásai elrendezésében is rendszereket állít fel. Az egyik
                        minden régit elhány; a másik házát a tizenharmadik vagy tizennegyedik század
                        stílusában építi s bútorozza oly tökéletesen, hogy az összes középkorban oly
                        középkorias ház nem lett volna található. Az eredmény mindkét esetben
                        ugyanaz, őseink az építésnél s bútorozásnál saját szükségeiket s ízlésöket
                        követték; akkor, ha a házba léptünk, mintegy a család történetét láttuk
                        szemeink előtt; most úri házaink csak az építész vagy kárpitos ügyességéről
                        tesznek bizonyságot. Napjainkban országok s egyes lakok ivadékról ivadékra
                        tökéletes felforgatáson mennek keresztül; csodálkozhatni-e, ha magunkat
                        sehol sem érezzük otthonosaknak, s mert semmi emléket nem tisztelünk, remény
                        nélkül nézünk a jövőbe?</p>
                    <p>- Hiába, szegény korunk nem talál kegyelmet szemei előtt; s pedig az egyszer
                        nincs igazsága; nem mondhatom, mily otthonosnak, mily jól érzem magamat e
                        házban.</p>
                    <p>- Az csak úgy látszik nagysádnak; én az ellenkezőről vagyok meggyőződve. E
                        homályos szobák, hol a kevés világot, mely a vastag falakba vágott, aránylag
                        kis ablakon keresztülhatna, sötét kárpitok fogják fel, máris megtették
                        hatásukat. Sokkal szomorúabb, mint mikor nálunk lakott.</p>
                    <p>- Mi jut eszébe?</p>
                    <p>- Nem találtam-e most is elmélyedve?</p>
                    <p>- Mert erkélyemen ültem s kinéztem, abból következteti, hogy szomorú
                        vagyok.</p>
                    <p>- Hisz maga e kilátás elég, hogy az embert azzá tegye. Ha itt laknám, s
                        ablakomból kinézve, mindig e sötét erdőt látnám magam előtt, mely minden
                        távolabb kilátást elzár, magam is elszomorodnám talán; főképp most, midőn az
                        ősz a legderültebb tájat is szomorúvá teszi.</p>
                    <p>- Ne ócsárolja az őszt. Kevesek virágai, de a sárga s piros levelek bőven
                        pótolják e hiányt. Igaz, e színek csak fonnyadásnak jelei, s a lomb, melyet
                        a dér festett ily széppé, nemsokára szárazon hull le ágairól, de vajon a
                        virágok nem múlékonyabbak-e még? S ha e gondolat annyira bánt, találhatunk-e
                        örömet a világon, hol minden, amit reménylettünk, minden, mihez
                        ragaszkodunk, szintén nem állandó, s magunk is csak átmenő vándorok vagyunk?
                        Nem éppen e múlékonyság-e az, mi köztünk s a természet között rokonságot
                        képez, s amiért az estig elhervadó virágnál többet érezünk, mint a
                        sziklabérc előtt, melyen ezredek nyom nélkül mentek át?</p>
                    <p>- Ez okoskodások talán helyesek, de rosszul illenek korához - mondá Farkas,
                        részvevő tekintetet vetve a szólóra. - Ön szenved, Margit; mi gyötri
                        szívét?</p>
                    <p>- Nem mondtam-e, hogy nincs bajom? - szólt Margit, lesütve szemét, hogy
                        Farkas tekintetét, mely részvéttel függött rajta, kikerülje.</p>
                    <p>- S azt nekem mondja, legrégibb barátjának? Tehát elvesztettem a bizodalmat,
                        mellyel egykor legtitkosabb gondolatait is velem közlötte?</p>
                    <p>- De ha nincs mit közleni? Megengedem, néha rosszabbkedvű vagyok: azért
                        szerencsétlennek kell-e lennem? Nem gyötörtem-e magamat gyermekkoromban is
                        néha oly gondolatokkal, melyeknek semmi alapjok nem volt, például, hogy
                        anyám nem szeret; s nem történhetik-e az most is, habár gyötrelmeim
                        alaptalanságát magam is belátom?</p>
                    <p>- Sejtem!</p>
                    <p>- Mit?</p>
                    <p>- Ön szerelemféltő.</p>
                    <p>- Mi jut eszébe? Férjem nem adott reá alkalmat.</p>
                    <p>- Annál rosszabb. A szerelemféltés, mint minden félelem, még kínosabb, ha
                        nincs bizonyos tárgya.</p>
                    <p>- De ha mondom, hogy csalódik. Én nem vagyok szerelemféltő.</p>
                    <p>- Teljes életében az volt.</p>
                    <p>- Most legalább nem vagyok, s férjem irányában nem is leszek az soha. Adorján
                        nem tartozik azok közé, kik magukat szenvedély által elragadtatják.</p>
                    <p>- Vagy kik való szeretetet csak viszonozni tudnának is.</p>
                    <p>Margit nem felelt.</p>
                    <p>- Tehát ismét ezzel gyötri magát, mivel már gyermekkorában annyi óráit
                        keseríté el. Nincs-e elég való baj s keserűség életünkben, hogy magunkat
                        hasonló képzelgésekkel kínozzuk?</p>
                    <p>- De ha ez nem volna képzelgés?</p>
                    <p>- S miként tudhatja, hogy nem az? Mi által győződhetik meg, hogy férjének
                        szerelme annál, melyet ön érez irányában, kevésbé meleg? Mert nem oly
                        szenvedélyesen nyilatkozik? De nem különböző-e természetünk e részben is, s
                        az, ki érzelmeink kifejezésére kevesebb szót talál, érzéketlenebb-e
                        azért?</p>
                    <p>- Bizonyosan nem. S ha tőlem az okokat kérdi, melyek bennem ezen meggyőződést
                        támaszták, azok egyenkint véve oly csekélyek, hogy ha elmondom, talán
                        mosolyogna; s mégis tudom, hogy nem csalódom. De hagyjuk ezt. Talán igaza
                        van, s képzelgésekkel gyötröm magamat; mindenesetre legjobb, ha nem szólunk
                        azokról.</p>
                    <p>- S miért ne szólnánk? Hisz egész életének boldogsága forog kérdésben. Hány
                        ember vált szerencsétlenné csak azért, mert magát hasonló képzelgéseknek
                        átengedé, melyeknek alaptalanságáról, ha rólok nyugodtan gondolkozik,
                        könnyen meggyőződhetett volna.</p>
                    <p>- Eleget gondolkoztam e tárgyról, s tisztában vagyok iránta. - Férjem nem
                        szeret.</p>
                    <p>- Csalódik; higgye el, Margit, bizonyosan csalódik. A gróf való
                        elragadtatással szól önről, magam is többször beszéltem vele. Nem képzeli,
                        mennyire aggódik egészségén, mennyi örömmel teljesíti kívánatait. S nem
                        mondta-e maga, hogy szerelemféltésre semmi okot sem adott?</p>
                    <p>- Mindezt elismerem. Jól tudom, hogy panaszra okom nincs, s nem is
                        panaszkodom; de vajon mindezen előzékenység, mindezen figyelem, melyet
                        irántam mutat, a készség, mellyel kívánataimat teljesíti, szerelem-e? Azon
                        érzés-e ez, mely e szívet eltölti, melyet karjai között kerestem, melyre őt
                        képesnek gondolám?</p>
                    <p>- De ha azon szerelmet, melyet keresett, csak azért nem találta fel, mert egy
                        fiatal hölgynek ábrándjai e földön nem valósíthatók, s mert még azon esetben
                        is, ha álmaink teljesülnek, a való sohasem oly szép, mint azok voltak: ok-e
                        ez, hogy magát szerencsétlennek érezze? Minden érzésünknek van költői
                        korszaka; s a barátság, azon érzés, mellyel a házhoz vagy hivatásunkhoz
                        ragaszkodunk, idővel szintén prózaibbá lesz, de valóbbá is; s ugyanez
                        történik a szerelemmel. A házasság talán sohasem teljesíti mindazt, mit a
                        szerelem tőle vár. A különbség a kettő között olyan, mint az, mely a korány
                        és a dél között létezik. Ott bájlóbb a színezet, költőibb a kilátás; emez
                        nem képzelhető erős árnyékok nélkül, de vajon melegebb, nem termékenyítőbb-e
                        mindamellett? - Ne legyen igazságtalan; ön, Margit, nem panasz­kodhatik az
                        ellen, hogy szerelmet nem talált.</p>
                    <p>Farkas még többet szólt hasonló értelemben; s ha az, mit mondott, meg nem
                        győzé is Mar­gi­tot, jólesett néki, s nem maradt minden hatás nélkül. A
                        meggyőződés, hogy szenvedéseinkben nincs semmi rendkívüli, hogy mindazok,
                        kik az élettől fölötte sokat reméltek, velünk hasonló csalódásokon mentek
                        keresztül, csak szomorú vigasztalás, de vigasztalás mindemellett; s az öreg
                        plébános, ki, mint tudjuk, sohasem viseltetett nagy rokonszenvvel Káldory
                        iránt, most annyira kiemelte minden jó tulajdonait, hogy beszéd közben
                        csaknem magát is meggyőzé, s Margitot azon vallomásra bírá, hogy sorsa
                        másokéhoz képest csakugyan irigyletre méltó lehet.</p>
                    <p>- Higgye el, hogy az - mondá Farkas, ki midőn a hatást, melyet szavai
                        Margitra tettek, észrevevé, e pillanatban oly boldognak érezé magát, mint
                        rég nem -, s eljő az idő, midőn ezt nemcsak átlátni, de érezni is fogja.
                        Próza az élet, de szép próza, melyben elég költőiséget találunk, mihelyt
                        egyszer azon meggyőződésre jutottunk, hogy az egész nem állhat egyedül
                        ilyesből.</p>
                    <p>- Átlátom, hogy igazsága van, s iparkodni fogok, hogy ezentúl józanabb
                        legyek; hisz végre talán még azon gondolat is elveszti keserűségét, hogy
                        olyas reményekre sem számolhatunk, melyeknek teljesüléséhez csak az
                        szükséges, hogy más szív úgy érezzen, mint a mienk.</p>
                    <p>- Főképp, ha végre átlátjuk, hogy az érzéseknek e tökéletes egyenlősége fel
                        nem található. Hiába, a férfiú valamint a hangban, úgy érzéseiben a nőhöz
                        hasonló magasságra nem emelkedhetik, de az élet összhangja csak szebbé válik
                        e különbség által. Higgye el Margit, ön ismét boldog lesz; s valamint azon
                        keservekre, melyeket, térdemen ülve, sokszor zokogással elpanaszlott, most
                        mosolyogva emlékezik: úgy nemsokára hasonló érzésekkel fog vissza­tekinteni
                        azokra, miket most csaknem elviselhetetleneknek gondol.</p>
                    <p>- Adja az ég, hogy igaza legyen, vagy, hogy ha lelkemet bú terheli, legalább
                        mindig találjak valakit magam mellett, kinek vigasztaló szavai szívemnek oly
                        jólessenek, mint a részvét, melyet ön mutat irántam.</p>
                    <p>- Az, míg én élek, nem fog hiányzani - mondá a plébános, midőn Margit feléje
                        nyújtott kezét megszorítá.</p>
                    <p>A gróf, ki vadászatból visszatérve a szobába lépett, más irányt adott a
                        beszélgetésnek, s kevéssel később Farkas elment. Úgy látszott, mintha Margit
                        gondjait elvitte volna magával. Margit rég nem érzé magát nyugodtabbnak. Az
                        öreg Farkas mély gondolatokba merülve gyalogolt Vérthalom felé.</p>
                    <p> </p>
                </div>
               <div type="chapter">
                    <head>32</head>
                    <p>Mihelyt az ősz beállt, Káldory nejével Pestre költözött. Nincs talán tárgy e
                        világon, melyre nézve az emberek ítélete inkább eltérne egymástól, mint azon
                        kérdés: jobb-e kerülni vagy keresni a nagyvilágot? Míg egy rész azt hiszi,
                        hogy az emberek szibillai könyvekhez hasonlók, melyeknek becse, a római
                        ősrege szerint, nem növekszik számukkal; s hogy a legjobb társaságban is
                        rosszul érezzük magunkat, mihelyt több emberből áll, mint amennyi
                        kényel­mesen elfér: addig mások éppen az ellenkezőt hirdetik. Szerintök,
                        miután az embereknek senki sem hízeleg annyira, mint önmaguk, nincs
                        veszélyesebb társaság, mint ha mindig magunk maradunk. Nem fogom vitatni e
                        tárgyat, melyre nézve csaknem mindenikünk, életének különböző szakaiban a
                        legellenkezőbb véleményben volt; bizonyos az és annyi, hogy Margit nem jól
                        érezé magát új körében.</p>
                    <p>Nem volt oly hangulatban, hogy a társaság örömeit élvezhetné, s nem bírt elég
                        önuralommal, hogy érzéseit eltitkolja; s így történt, hogy néhány hét múlva,
                        melyet Pesten töltött, fényes termeiből, hol esténkint a fél város
                        összegyűlt, ismét csendes falusi lakába kívánkozott vissza: míg a
                        társaságnak nagyobb része - legalább a nők - csaknem kivétel nélkül nem
                        bánták volna, ha ezen kívánata teljesül. Mindenki magasztalta szépségét, a
                        nagyobb rész elismeré, hogy időnkint igen szeretetreméltó; de még ez is
                        vádként hozatott fel ellene, miért használja oly ritkán a kellemeket, melyek
                        által néha mindenkit elbájol. Egy rész büszkeségnek tulajdonítá ezt, mások
                        Margitot szeszélyesnek, sőt rosszul neveltnek mondák, a többség sajnálá,
                        hogy Káldory, kinél szeretetreméltóbb házi úr nem található, oly nőt vett
                        el, ki saját házában unatkozottnak látszik, s kinél sohasem tudja az ember,
                        hogy nincs-e terhére.</p>
                    <p>Margit tudta mindezt, és sokszor feltevé magában, hogy hasonló panaszokra
                        többé okot adni nem fog. Egy-egy estélyen jókedvre erőlteté magát. Kik hozzá
                        ilyenkor közelíthettek, nem győzék magasztalni nyájasságát; az egész
                        társaság el vala ragadtatva, s a városban egy hétig is szóltak élceiről; de
                        ily erőlködés után, néha a beszélgetés közepett, mikor legvidorabbnak
                        látszott, egyszerre hallgatóvá lett, szórakozottá, s elébbi fáradalmának
                        csak az volt jutalma, hogy magaviselete megmagyarázhatlannak, menthetlennek
                        tartatott.</p>
                    <p>Ha az úgynevezett nagyvilág szigorú is ítéleteiben, kiengesztelhetlennek nem
                        mondhatni; s ki díszes termeit esténkint kivilágítja, s mint Káldoryék,
                        páratlan francia szakácsot tart, ha a társasággal időnkint rosszul áll is,
                        mihelyt akarja, kibékülhet vele; s így Margit a nem éppen kedvező
                        ítéleteket, melyek a városban róla keringenek, könnyen elviselheté, ha azok
                        nem gyakoroltak volna befolyást házi életére is.</p>
                    <p>A viszony, melyben két ember egymáshoz áll, nagyrészint azon viszony által
                        határoztatik meg, melybe mindketten más tárgyakhoz s emberekhez lépnek; s
                        miután Káldory, éppen mert más nagyravágyást nem érzett, azon öntudatban
                        találta megelégedését, hogy körében az első helyet ő foglalja el, hogy
                        termei felkerestetnek, s a divatnak ő szabja törvényeit: igen termé­szetes,
                        ha a közönyösség által, melyet Margit mindezen dolgok iránt mutatott,
                        bosszantva, sőt sértve érezé magát. Másrészről Margit sem foghatá meg, hogy
                        férje ily haszontalanságokkal komolyan foglalkozhatik, hogy fontosságot
                        tulajdoníthat oly emberek ítéletének, kik minden tekintetben alatta állnak.
                        - A házastársak sohasem értették egymást kevésbé, mint most. Mintha az egész
                        társaság, mely termeikben összegyűlt, válaszfalként emelkednék közöttök, s
                        őket mindennap távolabb ejtené egymástól.</p>
                    <p>Más asszony Margit helyzetében, főképp ha férjét annyira szereti, mint ő, a
                        dolgok iránt, melyeknek az fontosságot tulajdonít, érdeket színlelt volna.
                        Azon ismert nemes mártírok között, kik falun s városban, minden éghajlat
                        alatt s minden országban az asszonyi szív jóságáról bizonyságot tesznek,
                        hány van, ki egész életén át saját véleményét alárendelve, férje kedvéért
                        érdeket színlel oly tárgyak iránt, melyeket maga megvet? De Margit
                        szenvedélyesebb vala, hogysem ezt tehetné. Életét áldozta volna fel
                        férjéért; de arra, hogy meggyőződését feláldozza, vagy csak eltitkolja, nem
                        volt elég ereje; s többször történt, hogy szenvedélyessége által
                        elragadtatva, oly dolgokat mondott, mik férjét sérték, s miket később
                        megbánt, de miket a beszélgetés hevében elhallgatni nem bírt.</p>
                    <p>Káldory annyira szerette nejét, mennyire csak szeretni képes volt; s leküzdve
                        indulatát, került mindent, mi neki kellemetlen lehetett; de bámulhatjuk-e,
                        ha miután egyszer elhatározá magában, hogy neje kedvéért kellemes társasági
                        viszonyait fel nem bontja, s ha, miután tapasztalta, hogy valahányszor vele
                        maga van, egy vagy más módon mindig azon beszélgetés tárgyához jut, melyre
                        nézve egyet nem érthetnek: a lehetőségig kerülte ezen alkalmakat, miáltal
                        Margit még inkább sértve érezé magát.</p>
                    <p>Van az engedékenységnek bizonyos neme, melyet jelesebb nők minden
                        ellenmondásnál nehezebben tűrnek el; a látszó nyugalom, mellyel férje a
                        keserű kitöréseket, mikre magát néha elragadtatá, végighallgatva más
                        beszélgetést kezde, Margitot mindennél inkább bánta, mit Adorján mondhatott
                        volna. Margit abban is férje közönyösségének, sőt csaknem meg­vetésének
                        jelét látta, s napról napra inkább elkeseredett az egész társaság ellen,
                        mely, mint gondolá, férje szívét tőle elidegeníté, s szerencsétlenségének
                        egyedüli oka.</p>
                    <p>Mi Margit helyzetét még kellemetlenebbé tevé, azon viszony volt, melyben
                        Vámosyhoz állt.</p>
                    <p>Vámosy még mindig Pesten tartózkodott. Nem hagyott ugyan fel utazási
                        tervével, és folyvást készületeket tett kivitelére; de valahányszor a nap
                        közelgett, melyre elutazását határozta, mindig talált egy vagy más okot,
                        mellyel annak elhalasztását mások s talán maga előtt is igazolá. Margithoz
                        való viszonyában nem változott semmi; de nem láthatta-e őt legalább, s nem
                        volt-e ez, miután reményei elvesztek, most mindene? Ki Vámosyt ismeré, soha
                        ily szerelemre képesnek nem tartotta volna őt. Eddig a szerelmet játéknak
                        tekinté, melyben örömnél egyebet nem keresett, s melynél, szerencsésebb
                        játékosként, nyereségével vissza­vonta betételét; csak most, midőn őt
                        szerencséje elhagyá s szenvedélye feltámadván, egymás után mindenét ez egy
                        lehetőségre tevé, csak most látá mintegy bámulva, mily egészen nyomorulttá
                        lehetett ez egy csalódás által. Átkozá a végzetet s gyöngeségét, mely őt
                        Margit köréhez láncolá; tudta, hogy meg kell törnie a varázst, mely őt
                        visszatartja; de nem érzett erőt magában. Mint a lepke, mely előbb virágról
                        virágra szállt, s a kelyheikből szörpölt részegítő élvezet által magát
                        lekötni nem engedé, most a gyertyavilágtól, mely őt magához voná, elválni
                        nem tud, s körülötte röpdösve, lángjába veti magát, s miután szárnyait félig
                        leperzselé, ismét visszatér, s itt végzi életét: ilyen vala sorsa. Tudja,
                        hogy Margit miatt veszni fog; de nem egyedüli fénypontja-e ő egyszersmind
                        életének?</p>
                    <p>Irmán kívül nem szólt senkivel szerelméről, s bár a változás, mely rajta egy
                        idő óta történt, ismerőseinek figyelmét nem kerülte ki: az okot, mely őt
                        egyszerre oly szomorúvá tette, senki sem gyanítá. Némelyek pénzzavarról
                        szóltak, mely miatt nem utazhatott, mások kedély­betegségről; de Margit
                        tudta a valót, s valahányszor Vámosy előtte megjelent, az a szomorú gondolat
                        támadt lelkében, hogy ez egykor oly boldog embernek életét ő rontotta
                        meg.</p>
                    <p>Ha Vámosy ő irányában másképp viseli magát, ha mint udvarló lép fel, vagy
                        szerelmi vallomásait ismétli: Margit kevésbé vádolná magát. Néha csaknem
                        kívánta, hogy ez történjék. Így legalább nyíltan szólhatna vele,
                        megkérhetné, hogy távozzék, megmondhatná, hogy szerelmét nem viszonozhatja.
                        De Vilmos hallgatott. Szemének tekintete, a hang, mellyel vele közönyös
                        tárgyakról szólt, halvány arcának fájdalmas kifejezése, egész valója
                        elmondá, mit szíve érez; de Margit nem hallott tőle egy szót, melyre
                        válaszolnia lehetett.</p>
                    <p>Termeit, melyek az egész világnak nyitva álltak, nem zárhatta el előtte, nem
                        volt joga vele éreztetni, hogy megjelenése neki kellemetlen: nem volt
                        alkalma e hallgató hódolást visszautasíthatni.</p>
                    <p>Elhatározott egyediségeknek semmi sem kínosabb, mint ha nincsenek tisztában a
                        viszony iránt, melyben valakihez állnak: s ez vala Margit helyzete.
                        Egyrészről szemrehányásokat tett magának, s mintegy kötelesnek érzé magát,
                        hogy részvéte s barátsága által legalább némiképp enyhítse a fájdalmat,
                        melynek ő volt okozója: másrészről félt, nehogy, ha Vilmost mások fölött
                        megkülönbözteti, általa félreértessék - e küzdés által magaviselete
                        bizonytalanná, következetlenné vált. Egy nap rendkívüli nyájas, máskor
                        szokatlanul tartózkodó s csaknem hideg volt irányában, s ez néha még
                        férjének is feltűnt, ki Vámosyt ugyan kevésbé becsülte, hogysem nejét tőle
                        féltené, de ki mégis, maga sem mondhatta, miért, bizonyos ellenszenvet kezde
                        érezni iránta.</p>
                    <p>E viszony egymaga elég lett volna arra, hogy a fővárosi életet Margitnak
                        kellemetlenné tegye; és ő sohasem vágyódott annyira a tavasz után, mint ez
                        évben. Viszonya, életmódja, még a kocsizörgés is, mely őt álmából felveré,
                        naponkint tűrhetetlenebbekké váltak. Egész valóját leírhatlan nyugtalanság
                        tölté el, mintha valamely veszélynek közeledését érezné, melyet csak úgy
                        kerülhet ki, ha minél elébb távozik.</p>
                    <p>Így múlt a tél nagyobb része. Margit gyöngélkedő egészsége miatt nem táncolt,
                        többnyire jókor hagyá el a társaságot, s a farsang vége felé betegnek mondva
                        magát, többé sehová sem ment, s Dárdayné kivételével nem is fogadott el
                        senkit.</p>
                    <p>Káldory neje betegségét csak ürügynek tekinté; de miután vele s talán magával
                        is el akará hitetni, hogy a nagyvilágot egyedül az ő kedvéért kereste fel: ő
                        is csak a legszükségesebb látogatásokat tevé, s bármi rossz kedvvel,
                        többnyire honn maradt. Fél napokig szobájába zárkózott, s fel s alá járva
                        azon törte fejét: van-e eszköz a világon, mely által mívelt ember neje
                        szeszélyeinek ellentállhatna? Vagy Margithoz ment, s ha csak Irmát nem
                        találta ott, szintén nem sokkal kellemesebben tölté idejét. Egyszer Margit
                        könyvről kezd beszélni, melyet férje nem olvasott, s nem is akar olvasni
                        életében; másszor Káldory valamely apró társasági szóbeszédet vagy viszonyt
                        hoz fel, melyre nézve Margit nem titkolhatja közönyösségét; néha a
                        vérthalmiakról beszélnek, a káldorfalvi házban teendő újabb változásokról,
                        sőt még az időről is, melynek legszebb tulajdonai közé tartozik, hogy éppen
                        mikor legkevésbé tudjuk, hogy mit csináljunk vele, kész beszélgetés tárgyául
                        szolgál; óranegyedekig egészen hallgatnak.</p>
                    <p>Ez magában véve még nem nagy baj. Két ember igen szeretheti egymást, sőt igen
                        jól érezheti magát egymás társaságában anélkül, hogy szót váltson; csakhogy
                        oly embernek, ki a nagyvilág élénkebb mulatságaihoz szokott, a
                        társalkodásnak ezen neme néha kissé fárasztó, s Káldory, főképp azon estve,
                        melyen őt neje társaságában felkeressük, azt annak találá.</p>
                    <p>A kis terem, vagy jobban mondva írószoba, melyben Margit, mióta senkit sem
                        fogadott, idejének nagyobb részét tölté, gazdagon, de ízléssel bútorozott. A
                        falak sötét kárpittal borítvák, rajtok ószerű rámában kevés, de válogatott
                        kép függ. Az ajtókat s ablakokat nehéz selyemfüggönyök védik, közöttük
                        kosárformájú állványon egy csoport kamélia áll. Margit íróasztalán, mely az
                        egyik ablak melletti szögletet foglalja el, azon ízléstelen apróságok
                        helyett, melyekkel sok nő a bútort, melyen utóiratait fogalmazza,
                        felékesíti, csak néhány kis ércszobrot, a vatikáni mesterműveknek művészi
                        utánzását látjuk. Az olasz márványkandalló fölött a reneszánsz stíljében
                        készült óra s karos gyertyatartók állnak. A padozatot puha keleti szőnyeg
                        borítja, s a székek s pamlagok látszólag rend nélkül s mégis úgy
                        helyeztettek el, hogy útban ne álljanak. Egyszóval nem hiányzik semmi, mi a
                        kényelemre szükséges, s mégsem találni oly valamit, mi fölöslegesnek
                        látszanék; s ki zordon téli estvén, minő ma volt, az elhagyott utcáról e
                        néhány lámpa s a kandalló tüze által világított s átmelegült szobába lép,
                        csaknem mennyországban képzelhetné magát, vagy legalább oly helyen, honnan
                        főképp téli időben ember-elődeink paradicsomába vissza senki nem
                        kívánkozik.</p>
                    <p>Nem messze a kandallótól ül Margit, kezében hímzés. A kandalló másik oldalán,
                        karszékében a tűz felé fordulva találjuk férjét; mindketten hallgatnak. Csak
                        a kocsik robaja szakítja félbe néha a csendet, mely körülöttük uralkodik.
                        Távolról meghallatszik a zörej, közelgő menny­dörgésként fokonkint erősebbé
                        válik, míg az ablakok alatt elrobogva, az üvegtáblákat megrezzenti. A
                        lármára Margit néha felnéz munkájáról, a gróf az ablak felé fordul; de
                        ezalatt a zörej fokonkint gyöngébbé válva, elhallgat, a szobában megint csak
                        a nagy óra percegése hallik, és Káldory ismét a tűz fölötti ábrándjaiba,
                        Margit munkájába merül. Oly csendesen ülnek ott, hogy a belépő első
                        pillanatra talán azt hiszi, hogy a hímzés, melyen Margit, s a lángok, melyen
                        férje szemei függnek, minden gondolataikat elfoglalta. Egyes jelekből
                        azonban észrevehető, hogy Káldory s neje e nyugalom közben nem egészen oly
                        jól érezik magukat, mint első tekintetre gondoltuk. Ha Margit időről időre
                        szemeit munkájáról férjére függeszti, s az erőlködést látja, mellyel ez a
                        mindig sűrűbben visszatérő ásítozások ellen küzd, arcának kifejezésében
                        minden inkább látszik, mint megelégedés; s a hév, mellyel ily rövid szünetek
                        után ismét hímzéséhez lát, s miután egy ideig dolgozott, azt, mit csinált,
                        észrevéve, hogy hibázott, ismét fölfejti; a türelmetlenség, sőt szenvedelem,
                        mellyel Káldory a piszka­vassal a tűz közé bök, s az égő tuskókat igazítja,
                        nem sok belső nyugalomra mutatnak.</p>
                    <p>- Rendkívül kevés kocsit hallani, mintha az egész város kihalt volna - mondá
                        végre Káldory, ki unalmában annyi fát rakott a kandallóba, hogy ezen
                        időtöltéshez nem folyamodhatott többé, s ismét a beszélgetést kísérté
                        meg.</p>
                    <p>- A színháznak még nincs vége.</p>
                    <p>- Nincs? - szólt bámulva amaz.</p>
                    <p>- Hisz csak félkilenc múlt.</p>
                    <p>- Igazad van. Elfelejtettem az órára nézni. - S ezzel a beszélgetés ismét
                        megszakadt.</p>
                    <p>- Az idő borzasztó - mondá hosszabb szünet után Margit. - Örülök, hogy a
                        Váryak tánc­vigalmukat csak holnap adják.</p>
                    <p>- Ugyan miért?</p>
                    <p>- Nem mondhatom, mennyire sajnálom kocsisainkat, ha ilyen időben, mint a mai,
                        féléjt az utcán kell tölteniök.</p>
                    <p>- Nincs igazad. Kocsisaink, kik meleg bundában az utcán vagy piacon reánk
                        várnak, jobban mulatnak sokszor, mint mi, kik őket váratjuk. Még anyagi
                        tekintetben is nagy kérdés: a hideg, mely miatt őket sajnálod, nem
                        könnyebben tűrhető-e, mint a forróság, melyet mi szenvedünk; s a társalgás,
                        melyet hasonlóik között találnak, bizonyosan mulattatóbb, legalább reájok
                        nézve, mint némely estélyeink. S nem tesszük-e ki mi is magunkat
                        vadászatoknál a tél szigorainak?</p>
                    <p>- Egészen más, ha az ember oly dologban csak saját akaratát követheti.</p>
                    <p>- Az meglehet; de mindamellett többnyire úgy járunk a téllel, mint sok
                        emberrel, kit elébb szigorúnak, szenvedhetlennek tartánk, s kit, miután vele
                        megismerkedtünk, legalább tűrhető­nek találunk. Az idő ma sem olyan zordon,
                        minőnek szobádból látszik, s igen örülnék, ha legalább addig, míg bécsi
                        utamból visszajövök, így tartana. Utálom az esőzést.</p>
                    <p>- S mikor indulsz?</p>
                    <p>- Mihelyt lehet. Dolgaim sürgősek, s ha egészséged helyreállt, s ismét
                        kimehetsz, azonnal indulok.</p>
                    <p>- Nem vagyok oly beteg, hogy dolgaidat miattam mulasztanod kellene; orvosom
                        is megengedte már a kimenést, csakhogy eddig nem nagy kedvem volt reá.</p>
                    <p>- Ez is annak jele, hogy még nem érzed magadat jól. Ha elmegyek, egészen
                        magánosan maradsz; Dárdayné, főképp míg a farsang tart, csak rövid
                        látogatásokra jő, és mást úgysem fogadsz el.</p>
                    <p>- Tudod, nem vágyódom társaság után. Ha veled vagy anyámmal nem lehetek,
                        legszívesebben magam vagyok.</p>
                    <p>- Ez ugyan igen hízelgő reánk nézve, de mindamellett csak öncsalódás. A
                        magány, ha másra nem, legalább kedélyedre hat rosszul. Elszomorít.</p>
                    <p>- De én nem vagyok szomorú!</p>
                    <p>- Hogy mondhatod ezt? Minden ismerősöd észreveszi, s kérdeznek: mi bajod
                        van.</p>
                    <p>Valamint sok embert találunk, ki, mihelyt valakit kedvetlennek lát, ennek
                        okáról tudakozódik: úgy ritkák, kiket az, ha mások által rosszkedvökre
                        emlékeztetnek, nem bosszantana - s Margit válaszában is némi ingerültség
                        vala észrevehető. - Miután rosszkedvemmel senkinek terhére nem vagyok, kár
                        vele törődniök. Egyébiránt szeretném tudni, miből következtetik
                        szomo­rúságomat? Mert keveset járok a világba, s néha unom magamat? Mit
                        tehetek róla, hogy őket mulatságosoknak nem találom, s általán véve, nagyobb
                        társaságban nem jól érzem magamat?</p>
                    <p>- Éppen az mutatja lehangoltságodat. Elébb ez másképp volt. Még Emsben is,
                        legalább az első időben, te voltál társasági körünknek középpontja. Ha
                        hajlandóságom lenne reá, szerelemféltő lehettem volna: mindenki elbájolva
                        szólt felőled, s szegény Vámosy, úgy látszik, még most sem feledé, mennyire
                        szeretetreméltó valál.</p>
                    <p>Vámosy említésénél Margit érzé, hogy vére arcába nyomul, mit férje észrevett,
                        de csak felindulásának tulajdonított. - Nem tudom - mondá -, miért
                        vitatkozunk szüntelen e tárgyról, mely mindenesetre közönyös. - Ha elébb
                        jobban érzem magamat emberek között, mint most: a világ, úgy tartom, ellehet
                        nélkülem is, és semmi esetre sem követelheti, hogy oly életmódra
                        kényszerítsem magamat, mely természetemmel ellenkezik.</p>
                    <p>- Éppen ez az, miben csalódol. Nem ismerek nőt, ki minden társalgási
                        képességet oly nagy mértékben bírna, mint te, s kinek épp azért társasági
                        viszonyokra több szüksége lenne.</p>
                    <p>- Saját érzéseimről talán mégis én ítélhetek legjobban, s azt alkalmasint
                        csak tudhatom, jól vagy rosszul érzem-e magamat valahol?</p>
                    <p>- Semmiben sem csalódunk többször, és én elég férfit ismertem, ki egész
                        életén át valamely foglalatosság vagy kör ellen panaszkodott, s mikor azzal
                        felhagyott, átlátá, hogy az, mit eddig főbajának tartott, boldogságához
                        nélkülözhetetlen; ez helyzeted. Hidd el, neked társaság szükséges. Mennyire
                        örültél Vérthalmon, s mi derült valál az első hetekben! de alig voltál ott
                        egy hónapig, a szerfölötti nyugalom, mely után most vágyódol, ez örökkévaló
                        egyformaság megtette hatását, s elszomorodál, sőt akkor magad is érzéd, hogy
                        ez élet nem neked való, s a városba kívánkoztál.</p>
                    <p>Jó-e általán véve valakit arra emlékeztetni, hogy következetlen - nem tudom;
                        annyi minden­esetre bizonyos, hogy ily emlékeztetés nem alkalmas eszköz, még
                        a legjobb asszony ingerültségének lecsillapítására sem. - Margit hevesen
                        viszonzá, hogy soha életében boldo­gabbnak nem érzé magát, mint Vérthalmon;
                        s ha tőle függ, Pestre nem is jött volna.</p>
                    <p>- Miért neheztelsz? Hisz kinek jut eszébe, hogy nőnek, ha ily dolog iránt
                        ízlése megváltozott, szemrehányásokat tegyen?</p>
                    <p>- Mindenesetre e szemrehányás inkább téged, mint engem illet. Igen jól
                        emlékezem az időre, mikor e társaságról, melynek most élsz, megvetéssel
                        szóltál, s alig foghatád meg, miként találhat valaki élvezetet oly
                        örömökben, melyek sem eszünket, sem szívünket nem elégítik ki. Ezt csak
                        azért mondom - tevé hozzá Margit, mosolyra kényszerítve magát -, hogy
                        emlékeztesselek, miként ily dolgokban nemcsak a nők ízlése változik.</p>
                    <p>Káldory látszólag kellemetlenül vala érintve e szavak által. - Talán nem
                        annyira ízlésem, mint helyzetünk változott - szólt némi zavarral. - A
                        külföldön mindenki kénye szerint élhet, a hazában nem menthetjük fel
                        magunkat azon kötelességek alól, melyek állásunkból folynak.</p>
                    <p>- Így tehát mi mindezen látogatások, estélyek, táncvigalmak által csak nagy
                        polgári kötelességet teljesítünk - mondá Margit, és szavaiban keserűbb gúny
                        vala kifejezve, mint ő maga akará. - Létünk csakugyan sajnálkozásra méltó,
                        ha ezen kívül más feladata nincs. Egyébiránt hagyjuk el a beszélgetés e
                        kellemetlen tárgyát, melyről már annyiszor szóltunk; így sohasem fogunk
                        egyetérteni.</p>
                    <p>- Mindenesetre szomorú, hogy ily egyszerű s természetes dolgok iránt
                        véleményeink annyira eltérők - válaszolt férje, alig tarthatva fenn a
                        nyugalmat, melyre magát eddig kényszeríté -, vajon az állás, melyet a
                        világban elfoglalunk, inkább sajnálatra vagy irigyletre méltó-e, arról
                        mindenki saját egyedisége szerint ítélhet. Hogy az mindenkit ki nem
                        elégíthet, látom; hisz vannak költői kedélyek, melyek a szerencsét csak
                        szalmafedél alatt képzelhetik, s melyeket a gerlice egyhangú turbékolása
                        Beethoven legszebb szimfóniájánál inkább meghat. De bármint ítéljünk
                        helyzetünkről: ha megváltoztatása nem áll hatalmunkban, el kell fogadni
                        következményeit, s nemcsak azokat, melyeket magunk, de azokat is, melyeket
                        mások vonnak állásunkból; s ki ezt nem akarja, legjobb esetben nevetségessé
                        teszi magát, mihez nekem legalább semmi kedvem nincs.</p>
                    <p>- Ura vagy tetteidnek, s ha a társaságban kedvedet találod, én egy szót sem
                        mondok ellene. Miért ne mulatnál, vagy miért ne nyitnád meg házadat, hogy
                        mások mulassanak nálad és bámulják ízlésedet, magasztaljanak, szeressenek?
                        Csak azt ne követeld, hogy mindebben időtöltésnél egyebet lássak, hogy ezen
                        dolgokat olyanoknak vegyem, miktől magadat állásodnál fogva fel nem
                        mentheted.</p>
                    <p>- S mégis olyanok! Mi lenne a társaságból, ha mindazok, kik velünk hasonló
                        helyzetben állnak, úgy gondolkoznának, mint te? S minden gúny és gyűlölség
                        dacára, mellyel korunkban a felsőbb társaságról szólnak, annak létezése
                        minden nemzet fennállására s kifejlődésére mégis nélkülözhetlen.</p>
                    <p>- Nem tudom, mit vesztene nemzetünk, ha Pesten egyes termekben kevesebb ember
                        gyűlne össze, kik egy gőzölgő teakatlan körül németül beszélnek, s a múlt
                        hetek nagy történeteit, a Drégeliek fényes estélyét, a Szigetiek dicső
                        táncvigalmát fenntartják emlékezetökben, vagy a jövőre gondolva, azon törik
                        eszöket, hogy a böjt estvéi betöltve legyenek. Egyébiránt nincs mit félni a
                        veszélytől. Nem fognak soha hiányozni oly emberek, kik, ha vizitkártyáikat
                        házról házra hordák, fehér nyakkendőben ebédeltek, s estve valamely teremben
                        magukat és másokat untattak, éjfél után azon öntudattal feküsznek le, hogy a
                        világon fontos s mindenkiénél magasabb állást foglalnak el.</p>
                    <p>- Minő például én vagyok?</p>
                    <p>Margit a keserű hangból, melyen férje e szavakat mondá, észrevevé
                        neheztelését. - Hogy nem téged értettelek, azt jól tudod - válaszolt
                        nyugodtan.</p>
                    <p>- Kétségkívül, hisz jó társaságban a jelenlevők mindig kivétetnek - mondá
                        Káldory gúnyosan -, de a hasonlatosság meglepő volt.</p>
                    <p>- Ha szavaimnak szándékosan más értelmet tulajdonítasz! - mondá Margit, kinek
                        hangja a megindulástól reszketett.</p>
                    <p>- Sokkal világosabban szólsz, semhogy erre alkalmam volna. S nem tudom-e
                        régóta, hogy én azon ideálnak, melyet férjedben kerestél, távolról sem
                        felelek meg. Elégszer mutattad, miért ne mondanád ki egyszer; hisz ily régi
                        házasok miért ne lennének őszinték.</p>
                    <p>- Én hozzád mindig egyforma valék - mondá Margit, ki mélyen sértve a gúnyos,
                        csaknem megvető mód által, melyen férje szól, a keserűséget, mellyel szíve
                        csordultig telve volt, nem nyomhatá el többé. - Az első pillanattól fogva,
                        melyben találkozánk, olyannak mutatám magamat, minő valék, s ha az ideál,
                        melyet magamnak a jövőről alkottam, most nevetséges­nek látszik: nem
                        mondhatod, hogy azt előtted valaha eltitkolám, vagy hogy az ok, melyért e
                        remények nem teljesültek, bennem fekszik.</p>
                    <p>- Bizonyosan bennem sem.</p>
                    <p>- S vajon nem azokból alkotám-e ideálomat, miket tőled hallék? Midőn először
                        találkozánk, nem ismertem az életet. Nem te valál-e az első, ki nekem a
                        nagyvilágról, mely után akkor kívánkoztam, megvetéssel szóltál, s örömeit,
                        még mielőtt azokat ismerém, egész haszontalan­ságukban tüntetéd fel előttem?
                        Vajon gondolhatám-e, hogy ha szavaidnak hitelt adok, ha azon élvezetek után,
                        mikre magadat akkor képtelennek mondád, nem vágyódom: te ezért neheztelsz, s
                        annyira elunhatod társaságomat, hogy tőlem még azon emberek körébe is
                        vágyódni fogsz, kiket megvetni tanítál?</p>
                    <p>Margit sokkal inkább fel vala indulva, hogysem magát mérsékelhette volna. Mi
                        szívének oly régóta fájt, mi életét elkeseríté, való s képzelt panaszait,
                        elmondott mindent. Tudta, hogy szavai férjét mélyen sértik; félig érzé, hogy
                        kelletinél továbbmegy, s egyes panaszaiban igazságtalan: de nem tehetett
                        róla. Vannak pillanatok, midőn, ha életünk boldogsága, ha idvességünk egy
                        szónak elhallgatásától függne, mégis kimondanók e szót.</p>
                    <p>Káldory végighallgatá nejét. Csak arcának kifejezése mutatá belső
                        felindulását. - Nem vagy oly hangulatban, hogy veled nyugodtan szólhassak -
                        mondá végre, lehetőségig nyugalomra kényszerítve magát -, jobb mindenesetre,
                        ha e beszélgetést nem folytatjuk.</p>
                    <p>- Mert átlátod, hogy igazam van, s mert nem tagadhatod, hogy a nagyvilágot
                        csak azért keresed fel, mivel terhedre váltam.</p>
                    <p>Káldorynak csak néhány szavába került volna, minőket csupa udvariasságból
                        százszor mondunk, hogy Margitot e vád hamisságáról meggyőzze; csak néhány
                        szó, s e nő, ki őt imádá, s kit ő még szeretett, ismét boldognak érezte
                        volna magát, nyakába borult volna s lábaihoz, bocsánatot kérve, hogy
                        szerelmén csak egy pillanatig kételkedni merészelt. S Káldory tudta ezt, de
                        ha Margitot most megnyugtathatja is, nem fognak-e később újra visszatérni
                        kételyei - nem történt-e ez, csaknem hasonló párbeszéd után, Emsben is, s
                        nem tette-e fel magában akkor, hogy magát soha többé érzeményei által
                        elragadni nem hagyja? Annyira el vala keseredve neje ellen, hogy midőn őt
                        szenvedni látá, még türelmetlenebbé vált. - Minél tovább beszélünk, annál
                        inkább nő felgerjedésed - mondá végre -, s azért legjobb, ha távozom. Jó
                        éjszakát.</p>
                    <p>S ezzel Káldory anélkül, hogy nejének kezet nyújtana, a szobát elhagyá.</p>
                    <p>Margit mindenre el vala készülve, csak erre nem. Hogy férje őt így hagyja el,
                        hogy panaszaira nem is válaszol, s tőle hidegen elfordul, ezt lehetetlennek
                        gondolá. - Adorján! Adorján! - kiálta, midőn első bámulásából magához jött.
                        De szava nem hozta vissza a távozót. - Ó, ő nem szeret többé - mondá s
                        lelkét kétségbeesés tölté el.</p>
                    <p>Némán, elmerülve gondolataiba ült ott a kandalló előtt, szemei a leapadó
                        lángokon függtek. Óra óra után múlt, az utcán átrobogó kocsik zaja mindig
                        ritkábbá vált, a tűz kialudt, s ő mindig ott ült, szemei a tűzhelyen
                        függtek, mintha e halomban, mely között csak itt-ott egy szikra tűnt fel,
                        saját életének képét látná.</p>
                    <p>Éjfél rég elmúlt, mikor komornája a szobába jött, s kérdé: nem parancsol-e
                        valamit.</p>
                    <p>Margit bámulva tekintett maga körül. Mintha álomból ébredne fel.</p>
                    <p>S ő csakugyan hosszú álomból ébredett fel most - s ez boldogságának álma
                        volt.</p>
                    <p> </p>
                </div>
               <div type="chapter">
                    <head>33</head>
                    <p>Ha olvasónőim Káldory magaviseletét megbocsáthatlannak tartják: mentségére
                        nem mondhatok egyebet, mint hogy a hidegség, mellyel nejétől távozott, csak
                        színlelt vala, s hogy az utolsó fejezetben elmondottak után szobájában fel s
                        alá járva, ő sem érzé magát Margitnál szerencsésebbnek. Természetünk oly
                        tökéletlen, hogy belőlünk egy jóravaló ördög éppoly kevéssé telnék ki, mint
                        egy csak középszerű angyal sem; s midőn Káldory a történteket nyugodtan
                        átgondolá, bánni kezdé magaviseletét. Meggyőződése szerint a főhibás ugyan
                        Margit vala, ki minden ok nélkül mindig elégedetlen, s most is
                        szenvedélyessége által idézte elé a kellemetlen jelenetet; de úgy látszott
                        neki, hogy Margit irányában ő is hibázott. Talán nem szerette nejét igazán,
                        hiszen a való szerelem olyan, mint a való költészet: százan s ezeren, sőt
                        talán az emberek többsége száll sírjába anélkül, hogy természetünk e
                        legszebb képes­ségéről fogalma lenne; a gondolat azonban, hogy Margit e
                        pillanatban szerencsétlennek érzi magát, rosszul esett néki. Aztán ha nem
                        tartozott is azok közé, kik házi boldogság által egészen kielégítve érezik
                        magokat: a házi boldogságnak színe minden jól nevelt embernek
                        nélkülözhetlen; s a gondolat, hogy feleségével feszült állapotban éljen, s
                        ez végre mások által is észrevétessék, nem kevéssé nyugtalanítá őt. Őszintén
                        sajnálá a történteket, s feltevé magában, hogy mihelyt lehet, kibékül
                        nejével - de mit tegyen?</p>
                    <p>Margit, bármennyire szerette is férjét, büszkébb vala és szenvedélyesebb,
                        hogysem a kiengesztelésre ő tegye az első lépést; de vajon teheti-e ezt
                        Káldory anélkül, hogy hibáját bevallva, nejének oly hatalmat adjon maga
                        fölött, melyet eltűrni nem akart? Ha most enged, most, midőn az igazság az ő
                        részén van, az engedéseknek nincs többé határa. Margit talán jobb másoknál;
                        de van-e nő, ki, ha egyszer észreveszi, hogy akaratjának kivitelére csak egy
                        érzékeny jelenet szükséges, e hatalommal vissza nem élne?</p>
                    <p>Hosszú gondolkozás után Káldory végre azon meggyőződésre jutott, hogy
                        legjobb, ha az egésznek tisztába hozását elhalasztja. Úgyis Bécsbe kell
                        mennie; mikorra visszajő, Margit nyugodtabb lesz, ő maga is kevésbé
                        ingerlékeny, s akkor, ha nejétől félig enyelegve engedelmet kér, minden
                        magától rendbe jöhet. Erre határozá tehát magát.</p>
                    <p>Káldory csalódott.</p>
                    <p>Mint a kő, melynek esését első pillanatban gyönge erővel feltarthatjuk, de
                        mely, ha ezt elmulasztjuk, percenkint növekedő súllyal és sebességgel rohan
                        lefelé, s ellenállhatlan erővel ront, s magával ragad mindent, mivel
                        találkozik: ilyen a nehéz szó, melyet felgerjedésünkben kimondunk. Az első
                        percben visszavehetjük; rövid ideig még tőlünk függ, hogy hatását enyhítsük:
                        de ha az elmúlt, hasztalan minden; azon egy szó, melyet meggondolatlanul
                        kiejténk, felszámíthatlan súllyal ront le egész életünkre, s nincs viszony,
                        mely hatalmának ellenállhatna. - Ha Káldory tegnap, miután maga is átlátá,
                        hogy hibázott, Margithoz visszatér, s őt néhány meleg szóval megnyugtatja, e
                        nő neki mindent megbocsátott volna. Hisz maga is érzé, hogy szenvedélye
                        által elragadtatta magát; s midőn őt férje elhagyá, talán éppen az fájt
                        szívének leginkább, hogy ezt nem mondhatja meg neki. Ez tegnap volt; de
                        miután óra óra után múlt anélkül, hogy Adorján visszatérne, s a gondolat,
                        hogy férje szeretetét elveszté, mindig több erőt vett lelkén; miután
                        szerencsétlenségének érzetében ennek okait keresé, s eszébe jutott, hogy
                        Adorján talán sohasem viszonozta szerelmét: Margitban feltámadt büszkesége.
                        Nem vádolá többé önmagát, mindennek okát csak Adorjánban keresé, ki
                        szerelmére érdemet­len, ki azt magától eltaszítja. Valamint akkor, midőn a
                        felkelő nap első sugárai szemeinket elvakítják, a környező tárgyak való
                        alakját legkevésbé ítélhetjük meg: úgy nem csalódunk soha inkább, mint oly
                        pillanatokban, midőn, mert minden új világításban áll előttünk, azt hisszük,
                        hogy csak most látunk igazán; s Margit most talán igazságtalan lett férje
                        iránt. A szerelem mindig az: távcső, mely, amint egyik vagy másik végén
                        nézünk át, mindent a valónál nagyobbnak vagy kisebbnek mutat; de e
                        pillanatban semmi ama kínos meggyőződést nem ingathatá meg a szerencsétlen
                        nő szívében.</p>
                    <p>Mit fog tenni, mit kell tennie ezután, nem tudá, csak egyre vala elhatározva,
                        hogy magát férje előtt megalázni, hogy szerelmeért koldulni nem fog; s midőn
                        ez másnap reggel hozzá jött, s szándékát, hogy még délelőtt Bécsbe indul,
                        vele közlé, bámulva látta a hidegséget, mellyel őt neje fogadá. Mintha
                        tegnap óta évek folytak volna le, annyira megváltozott magaviselete, s
                        Káldory mélyen sértve érzé magát az egykedvűség által, mellyel neje vele
                        közönyös dolgokról szólt. - Az orvos érkezése azonban e kínos helyzetnek,
                        melyben a házastársak magukat egymás irányában találák, nemsokára véget
                        vetett, s Káldory rövid búcsú után a vasúthoz sietett.</p>
                    <p>Míg ő vasúti kocsijának egyik szegletében nejének megbocsáthatlan
                        magaviseletéről gondol­kozik, s rosszkedvében azon meggyőződésre jut, hogy
                        minden hiba csak Margitban fekszik: az majdnem hasonló gondolatokkal tölté
                        idejét. E gondolatoknak hatása azonban különböző vala. Káldoryt a
                        meggyőződés, hogy magának neje végett szemrehányásokat nem tehet,
                        meg­nyugtatá. Margit mindig nyugtalanabbá vált, s végre nem tűrhetve tovább
                        kínos érzéseit, befogatott s Irmához ment.</p>
                    <p>Az olvasó ismeri a helyzetet, melyben e nő Margithoz s férjéhez állt, s a
                        befolyást, melyet a házastársak közötti viszonyok kifejlődésére gyakorolt.
                        Mióta Káldoryval találkozott, újra egész szenvedélyességével szerette őt;
                        bámulhatjuk-e, ha a bizodalmat, mellyel Margit s férje iránta viseltettek,
                        arra használá fel, hogy a közöttök támadó szakadást nagyobbá tegye.
                        Naponkint inkább meggyőződött, hogy sem Káldory, sem neje jelen helyzetökben
                        nem érzik magukat megelégedve; miért ne siettesse a szakadást, melytől saját
                        s Vilmosnak boldogsága függ, s mely talán úgyis kikerülhetlen? Irma
                        magaviseletéből szándékát senki sem gyaníthatta volna. Ő, valahányszor
                        Káldory neje ellen panaszkodott, túláradott ennek magasztalásaiban;
                        valahányszor Margitot szomorúnak látá, bizonyosan nem hagyá vigasztalás
                        nélkül; csakhogy a dicséret s vigasztalás mindig olyan vala, hogy Káldory s
                        neje még inkább elkeseredtek egymás ellen. Ha e közöttök támadt
                        egyenetlenség naponkint terjed, s végre orvosolhatlanná válik, ő maga alig
                        tehet magának szemrehányásokat. Egyes rövid észrevétel, néha egy szó vagy
                        tekintet, egy semmi az, mivel ő a bajt elősegíté; csakhogy e csepp az illető
                        pillanatban éppen elég volt, hogy a csordultig keserűséggel eltelt szív
                        túláradjon; csakhogy a parányi új teher éppen eleget nyom, hogy a léleknek
                        nehezen feltartott egyensúlyát egészen megzavarja.</p>
                    <p>Dárdayné éppen Margithoz készült, midőn ez szobájába lépett. Halvány arcán
                        annyi testi s lelki szenvedés vala kifejezve, hogy Irma az első pillanatban
                        csak sajnálkozást érze. Hisz nem gyűlölte, sőt, mint magával elhiteté,
                        szerette Margitot, s a részvét, mellyel bajáról kérdezős­ködött, nem vala
                        színlelés.</p>
                    <p>Margit még Irma előtt is ritkán panaszkodott férje ellen; ma tartózkodás
                        nélkül szólt. Neki részvétre, vigasztalásra van szüksége. A kín, mely szívét
                        tölté, nagyobb, hogysem azt magá­nosan elviselje. S Irma nem tagadta meg
                        tőle részvétét, csakhogy vigasztalásainak most, mint mindig, az volt
                        eredménye, hogy Margit magát még szerencsétlenebbnek érezé. Szívét
                        leírhatatlan keserűség tölté el, nemcsak férje, hanem önmaga s az egész
                        világ ellen, melyben legszebb reményeink nem teljesülnek; s mint Irma mondá,
                        végre csak pirulva emlékezhetünk az érzelmekre, melyekkel egykor az életbe
                        léptünk.</p>
                    <p>E beszélgetés közepett Vámosy lépett a szobába. Margit már elébb elküldötte
                        kocsiját, s így nem távozhatott. Erőt kelle tehát vennie magán. Vámosy
                        régóta nem találta őt oly közlékenynek, oly elmésnek, mint ma, habár élcei
                        keserűebbek voltak, mint máskor, s egész magaviseletében szokatlan
                        izgatottság volt észrevehető.</p>
                    <p>Kis idő múlva Irma felkelt, s azon ürügy alatt, hogy levelet kell írnia,
                        látogatóit magukra hagyá.</p>
                    <p>Margit s Vámosy néhány pillanatig hallgatva ültek egymás ellenében.</p>
                    <p>- Igen sajnálom, hogy Adorján elutazásáról nem tudósított - mondá végre
                        Vámosy, alig győzhetve le elfogultságát -, legalább Bécsig együtt mehettünk
                        volna.</p>
                    <p>- S most akarna elmenni, még a farsang vége előtt; mit mondanának
                        táncosnéi?</p>
                    <p>- Nem táncoltam az idén, s így nem vesztenek semmit; úgyis elég soká
                        halasztám utazásomat.</p>
                    <p>- Oly soká, hogy azt most még néhány héttel kellene elhalasztania. Ily időben
                        csak nem indul el. Mit mondana Irma?</p>
                    <p>- Úgy hiszem, maga is átlátja, hogy tovább maradtam, mint kellett, s nem
                        tartóztat többé. Éppen ma akartam tenni tiszteletemet, hogy nagysádtól
                        búcsút vegyek.</p>
                    <p>- Természetesnek találom, hogy ön, kire Párizs örömei várnak, türelmetlen.
                        Élénken emlékszem, mennyire vágyódtam én is e város után, s az egész világon
                        nincs is hely, mely tulajdonképp várakozásainknak inkább megfelelne. Rómában
                        kevesebb romot láttunk, mint reménylettük; a híres német kedélyt s
                        költőiséget legalább keresni kell, ha találni akarjuk; Svájcban az utazó
                        idillek helyett csak kényelmes hoteleket talál; de Párizs teljesíti
                        ígéreteit. Csak mulatságot keresünk, s azt fel is találjuk körében; én
                        magam, fájdalom, rosszkor voltam ott. A februáriusi forradalom előre
                        elkeseríté a kedélyeket; de még akkor is, mikor az emberek egy része már
                        remegni érzé a földet lábai alatt, mindenki jókedvűen rohant a vészbe. Ön
                        igen jól fogja érezni magát Párizsban.</p>
                    <p>- Kétlem, hogy a grófné ezt higgye. De végre, jól vagy rosszul érzem-e én
                        magamat, mindenkire s főképp a grófnére nézve igen közönyös.</p>
                    <p>- Csalódik; én mindig részvéttel fogom követni önt - mondá Margit. - Azon
                        részvéttel - tevé hozzá, midőn érzéssel ejtett szavainak hatását észrevevé
                        -, mellyel legjobb barátném testvére iránt viseltetem.</p>
                    <p>- Legjobb barátnéja testvére iránt - mondá Vilmos, s ajkai körül keserű
                        mosoly lebegett. - Ne féljen a grófné, hogy e meleg részvétet félreértem. Ha
                        egyszer csalódtam, eleget bűnhődöm érte; s talán megérdemlem bocsánatát.</p>
                    <p>Margit inkább fel vala gerjedve és szerencsétlenebbnek érezé magát, semhogy a
                        mély fájdalom, mely Vilmos szavaiban hangzott, reá hatás nélkül maradhatott
                        volna. - Miért e keserű szavak? - mondá érzékenyen. - Ha egyikünknek
                        bocsánatra volna szüksége, az talán én vagyok; de ha kérem, vajon meg
                        fogja-e tagadni tőlem? - Margit mélyen meghatva nyújtá kezét, Vilmos
                        szenvedéllyel ajkaihoz szorítá azt. - Higgye el, nincs senki, ki ön jövője
                        iránt melegebb részvéttel viseltetnék. Váljunk el mint barátok.</p>
                    <p>- Ó, nem mint barátok! úgy mi nem válhatunk el egymástól - szólt Vilmos, s
                        szemeiben könny ragyogott. - Barátok csak hasonlók lehetnek, s az érzés,
                        mely szívemet tölti, nem az, mely a hozzánk hasonlókhoz köthet. Az első
                        pillanatban, melyben találkozánk, ön felsőbb lényként tűnt fel előttem,
                        melyet csak imádni lehet. S így áll képe előttem most, s így viszem azt
                        magammal, mint életem legboldogabb pillanatainak emlékét, mint minden
                        szépnek s jónak eszményképét, melyről tudjuk, hogy elérhetlen, s mely által
                        mégis boldognak érezzük magun­kat. Nem is saját sorsom fölött panaszkodom
                        én. Ha egy percig őrültségemben reményleni mertem is, keserűség nélkül
                        mondottam le. De ha önre gondolok, önre, kiért minden percben életemet
                        adnám...</p>
                    <p>- Nem értem önt - mondá Margit megzavarodva.</p>
                    <p>- Szerencsés-e ön? - folytatá az előbbi, mindig növekedő szenvedéllyel. - Oly
                        szerencsés-e, minővé csak viszonszerelem által válhatunk, minővé én
                        tehetném?</p>
                    <p>Margit lesütve szemét, hallgatott.</p>
                    <p>- Lám, ez fáj nekem; ez az, miért végzetemet átkozom, mely még azon
                        vigasztalást sem hagyja meg, hogy legalább önt boldognak láthassam.</p>
                    <p>- Irma, úgy látszik, visszaélt bizodalmammal, s oly dolgokról szólt, melyek
                        csak neki mondattak; de - folytatá Margit, mosolyra kényszerítve magát -
                        több fontosságot tulajdonít egyes szavaimnak, mint mennyit azok érdemelnek.
                        Ki nem panaszkodik néha? Önök, férfiak, az ország dolgai, mi azon világ
                        ellen, melyben élünk. Mindebből csak az következik, hogy néha rosszkedvünk
                        van.</p>
                    <p>- S hiszi, hogy ha Irma nem szólt volna, nem tudnék mindent? Nem ismerem-e
                        önt s főképp Káldoryt?</p>
                    <p>- Férjemet? Ha néha elkedvetlenedem, vagy mert már úgy akarja, ha nem érzem
                        magamat szerencsésnek, vajon ennek okát szükségképp férjemben kell-e
                        keresnem?</p>
                    <p>- Ön szereti őt; s ki egy nőnek szívét bírja, nem boldogíthatja-e ez őt? De
                        Káldory...</p>
                    <p>- Nem jogosítottam önt fel semmi által, hogy jelenlétemben férjem ellen
                        szóljon.</p>
                    <p>- Nem mondok semmit ellene, mit jelenlétében is nem mondanék, mit neki
                        százszor nem mondtak mások, s mit ő maga nem ismerne el büszkeséggel.
                        Káldory elmés, bátor, nemes­lelkű, mint állítják; de nincs szíve. Barátja
                        iránt hű, sohasem szegte meg szavát, talán nem hazudott soha életében,
                        kivévén egyszer, mikor az oltárnál esküvé, hogy önt szereti.</p>
                    <p>- Mit mond ön?</p>
                    <p>- Csak azt, mit ő maga, ha velem e pillanatban szemben áll, minden bátorsága
                        mellett nem merne tagadni, azt, mit neki az egész világ előtt
                        bebizonyíthatok.</p>
                    <p>- S ön meri állítani, hogy férjem, már mikor az oltárhoz léptünk, nem
                        szeretett többé?</p>
                    <p>- Sem akkor, sem elébb. Káldory soha életében nem szerette önt. Minden szó,
                        mely által az ellenkezőt mondá, hazugság vala.</p>
                    <p>Ha Vámosy szavainak hatását észreveszi, élete boldogságát nem vásárlaná meg
                        azon kínért, melyet Margit arca e pillanatban kifejezett. De Vilmos
                        felgerjedésében nem látott semmit; s Margit erőt vett magán.</p>
                    <p>- Önt elragadja gyűlölete - mondá rövid hallgatás után. - Ha nem szeret, mi
                        bírhatta volna férjemet arra, hogy elvegyen? Maga a gondolat képtelen.</p>
                    <p>- S mégis úgy van; Káldory soha, de sohasem szerette önt.</p>
                    <p>- Ez rágalom. Ily aljasságot, minővel férjemet vádolja, a legrosszabb ember
                        sem követ el ok nélkül; s reménylem, azt talán még ön sem fogja állítani,
                        hogy vagyonomért vett feleségül. Mily gyöngének, mily aljasnak tarthat ön,
                        ha rólam felteszi, hogy szavainak hitelt adok. Mondaná bár az egész világ
                        ugyanezt, mégsem zavarhatná fel nyugalmamat. Hisz gyermek is átláthatja,
                        hogy ez lehetetlen.</p>
                    <p>Margit a legnagyobb indulatban szólt. Meg vala győződve, hogy Vámosy
                        hazudott, s mégis, bármint ragaszkodott ezen meggyőződéshez, érzé, hogy e
                        rágalom a kételynek egy új tövisét fogja hagyni szívében.</p>
                    <p>- És ha saját keze írását látja; ha saját leveleiből meggyőződik, hogy mikor
                        önnek szívét megnyeré, mást szeretett; hogy azon aljasságot, melyre őt
                        képtelennek hiszi, önmaga vallja be?</p>
                    <p>- Ha ezt látom... akkor...</p>
                    <p>Éppen Dárdayné lépett a szobába.</p>
                    <p>- Irma meggyőzheti - mondá Vámosy, feléje mutatva.</p>
                    <p>- Irma?</p>
                    <p>- A levelek kezében vannak.</p>
                    <p>- Menjen el ön, hagyjon magunkra Irmával! Kérem önt.</p>
                    <p>- Ó! s ha majd meggyőződik, hogy igazat mondtam?</p>
                    <p>- Gyűlölni fogom önt, mint most megvetem - szólt Margit a legnagyobb
                        szenvedéllyel. - Menjen, iszonyodom öntől.</p>
                    <p>Vámosy még szólni akart, de Irma csaknem erőszakkal a másik szobába vezette
                        őt, s kéréseivel rábírta, hogy távozzék. - Mikor visszatért, Margit elébe
                        sietett.</p>
                    <p>- Hallottad, mit mondott Vilmos; igaz-e az? - kérdé elfojtott, alig hallható
                        hangon.</p>
                    <p>Irma rég el vala készülve e pillanatra. Ezért közeledett Margithoz, ezért
                        kereste barátságát. Érzeményei megváltoztak; a gyűlölet helyett, mellyel
                        egykor Káldoryra gondolt, szívét most ismét szerelem tölté el; de
                        reményeinek teljesülése most, mint akkor, attól függött, hogy a szakadás
                        Margit s férje között orvosolhatlan legyen; s tudta, hogy ezt csak úgy
                        érheti el, ha a viszonyt, melyben Káldoryhoz állt, felfedezi neki. Rég el
                        vala határozva reá. Kincsként őrizé a leveleket, melyek által Káldory s
                        Margit sorsát kezében tartá, s melyekre jövőjének minden reményeit
                        alapította; s mégis e pillanatban habozott. Lelkét határtalan sajnálkozás
                        tölté el Margit iránt; s inkább lemondott volna minden reményeiről, hogysem
                        ennyi fájdalomnak tanúja legyen.</p>
                    <p>- Szörnyen fel vagy gerjedve, kedvesem - mondá megnyugtatólag -, máskor
                        szóljunk e dologról.</p>
                    <p>- Én nyugodt vagyok; legalább az leszek, ha egyszer mindent tudok. De tudni
                        akarok, tudni, mindent s azonnal; e bizonytalanság megöl.</p>
                    <p>- Öcsém nem szereti férjedet; s ha oly valamit mondott...</p>
                    <p>- Mondd tehát, hogy öcséd hazudott, hogy a leggonoszabb, legalávalóbb ember a
                        világon...</p>
                    <p>- Magadon kívül vagy, kedvesem. Nem mondtam-e neked többször, hogy a férfiak
                        a szerelemről másképp gondolkoznak, mint mi. A nő annak, kit az oltárhoz
                        követ, egész szívét adja; a férfi mindig csak szívének maradványait. Férjed
                        e részben nem különbözik a többiektől: s bizonyosan nem neked mondá először,
                        hogy szeret.</p>
                    <p>- Nem kérdezősködöm a múltról. Öcséd azt mondá, hogy férjem, mikor az
                        oltárhoz vezetett, akkor szeretett mást...</p>
                    <p>- És ha öcsém igazat mondott?</p>
                    <p>- Miként tudhatja ő?</p>
                    <p>Irma hallgatott.</p>
                    <p>- Ő tudja, s te engem meg fogsz győzni szavainak igazságáról. Levelei
                        kezedben vannak, hozzád írattak. Téged szeretett, téged hagyott el!</p>
                    <p>- S ha én lennék az? - kérdé Irma, bámulva a változáson, mely Margiton
                        történt.</p>
                    <p>- Ó, értem! értek mindent - mondá ez, s arcán öröm sugárzott. - Ő elhagyott,
                        miattam hagyott el, s te bosszút akartál állni. Azért kerestél fel, azért
                        közelítél hozzám, azért színlelél barátságot Adorján iránt is, hogy
                        bizodalmunkat megnyerve, annál biztosabban megronthass bennünket. Nem te
                        valál-e - folytatá mindig növekedő szenvedéllyel - az, ki szívemben férjem
                        iránt kételyeket ébresztél; nem te tanácslád-e, hogy őt szerelemféltővé
                        tegyem: nem te idegenítéd-e el szívét tőlem? Ne tagadd, tisztán látok
                        mindent. Mit nálam tettél, azt tetted nála is. Felhasználva minden
                        pillanatot, félremagyarázva minden szót, elferdítve legártatlanabb tetteit,
                        elkeserítve szívemet álnok vigasztalásaid által - így álltál közöttünk.
                        Elébb boldogok voltunk; fondorkodásaidnak köszönöm, hogy csaknem utálatossá
                        váltam férjem előtt, s most midőn eltávozott, midőn kétségkívül te bírtad
                        reá, hogy elhagyjon - fellépsz régi leveleivel, hogy ellene felingerelj. Azt
                        hiszed, hogy leveleiddel gondolok, hogy azokat elolvasom, vagy bármi álljon
                        bennök, elfelejtem, hogy Adorján szívét te idegenítéd el tőlem? Mintha nem
                        tudtam volna rég, hogy Adorjánnal egykor viszonyod volt, mintha bánnám, s
                        mintha egyeben csudálkozhatnám, mint azon bátorságon, mellyel saját
                        szégyenedet bevallod, sőt hogy senki se kételkedhessék rajta, írott
                        okmányokra hivatkozol.</p>
                    <p>- Margit?! - kiálta Irma a legnagyobb indulatban - hogy bátorkodol így szólni
                        velem?</p>
                    <p>Margit alig hallá e szavakat. Eszébe jutott mindaz, mit szenvedett; eszébe
                        jutott, hogy férjének szeretetét, melyet elvesztett, talán nem nyerheti
                        vissza többé; s előtte állt az, kiben mindennek egyedüli okát látta. -
                        Csalatkoztál, nagyon csalatkoztál bennem - mondá s arcai lángoltak. - Hála
                        Istennek, még elég jókor árultad el magadat. Még nem történt semmi
                        közöttünk, mi által a szakadás orvosolhatlanná válnék. Elmegyek férjem után
                        még ma, s lábaihoz borulva bocsánatot kérek mindazon keserű pillanatokért,
                        melyeket neki okoztam. Elmondom, mily ördögi cselnek voltunk áldozatai, s ő
                        meg fog bocsátani.</p>
                    <p>- Csak még egy pillanatig várj - mondá Irma, midőn sietve a mellékszobába
                        távozott. Néhány perc múlva egy köteg levéllel tért vissza, melyet Margit
                        előtt az asztalra tett. - Itt a levelek - mondá, felgerjedésében a szalagot,
                        mely a leveleket összetartá, széttépve, s egyet közülök Margitnak adva -, s
                        itt az, melyben velem tudatja, hogy megkért. A többiek elébb írattak, de
                        mind Káldorfalván.</p>
                    <p>Margit szó nélkül vette át a levelet, de már az első soroknál egész testén
                        reszketni kezde, s a levelet az asztalra téve, székre ereszkedett. Néhány
                        perc után ismét felvevé, s tovább olvasott. Adorján kezeírása volt; a levél
                        Káldorfalván íratott; ez nem lehet félreértés, nem lehet csalódás; s mégis
                        lehetséges-e, hogy Adorján ugyanakkor, mikor neki örök hűséget esküdött:
                        másnak azt írja, hogy szíve örökre övé marad? Nem volt-e mindez csak egy
                        borzasztó álom, csak felgerjedt képzeletének szüleménye? Margit még egyszer
                        átment a levelén, többször átolvasva egyes helyeket, gondolkozva, nem
                        talál-e valamit, mi e borzasztó rejtély meg­fejtésére kulcsul szolgálhatna,
                        csak egy szót, melyből magával elhitethetné, hogy Adorjánt félreértette: de
                        hasztalan! - Minden világos; bármennyit keres, mindig csak azon meggyőződés
                        áll előtte, hogy férje megcsalta. Margit letette a levelet, s mintegy
                        gépileg a többi után nyúlt. Mind azon időből való, mikor Margit magát
                        leginkább szeretve gondolá. A boldogtalan jól emlékezett a napokra, melyeken
                        egyes levelek keltek. Életének legboldogabb napjai voltak azok, mikor
                        Adorján szerelmét sejteni kezdé, mikor arról meggyőződött; s most előtte
                        fekszenek a levelek, melyekben ő ugyanakkor Irmának lángoló vallomásokat
                        tesz, itt-ott ugyanazon szavakkal, miket maga elragadtatva hallott tőle.
                        Mindazon boldog pillanat, melyre visszatekinteni szívének oly jólesett,
                        életének bájló emlékei, a remények, a véghetlen üdv, melyet férje karjai
                        között talált, egész léte egy roppant csalódás; való csak egy: hogy az,
                        kinek életét szentelé, nem szereti, nem szerethette őt soha. - Beszélik,
                        hogy egyesek, nagy gond vagy nehéz csapások után egy éj alatt megőszültek;
                        az esetek ritkák, s azért nagy sajnálkozásnak tárgyai; de hány ember van,
                        kinek néhány óra, sőt néhány perc alatt nem haja, hanem ki előtt az egész
                        világ színe megváltozott; s kevesebb sajnálatra méltó-e az, ki, mint Margit,
                        ily pillanatban mindenét elveszti, s még a múltban is, mely elébb oly
                        virágzón élt emlékezetében, egyszerre csak rideg, örömtelen pusztaságot
                        lát?</p>
                    <p>Irma e néma fájdalmat nem nézheté részvétlenül. Félóra előtt sértve Margit
                        által, gyűlölte őt; most fájdalmát látá maga előtt, s lelkét mondhatlan
                        bánat tölté el.</p>
                    <p>- Bocsáss meg, Margitom - mondá, midőn könnytelt szemekkel feléje hajolt s
                        kezét megragadta. - Indulatosságom elragadt, másképp soha e szerencsétlen
                        leveleket nem mutattam volna neked.</p>
                    <p>- Hisz én sértettelek - szólt Margit, hozzá emelve szemeit.</p>
                    <p>- Mindennek csak ő oka, csak én magam; miért hittem szavainak. Ó, de én
                        nagyon szerencsétlen vagyok.</p>
                    <p>- Nyugtasd meg magadat - szólt Irma, mélyen megindulva -, ő nem érdemlé
                        szerelmedet. Ó, én ismerem a kínt, mely szívedet e pillanatban eltölti.</p>
                    <p>- Te? hisz téged ő szeretett?</p>
                    <p>A nők egy ideig hallgatva álltak egymás mellett. Irma kezében tartá Margit
                        jéghideg kezét. - Légy oly jó - mondá végre az utóbbi -, s küldj kocsimért,
                        vagy fogass be.</p>
                    <p>- Most nem hagylak elmenni. Tégy szemrehányásokat, csak szólj, s ne fojtsd
                        magadba fáj­dalmadat. Vagy ha nem akarsz maradni, engedd, hogy veled menjek,
                        csak míg nyugodtabbnak látlak.</p>
                    <p>- Ne félj semmit, én nyugodt vagyok; de magányra van szükségem. Mindez oly
                        új, oly váratlan előttem, még tisztába kell jönnöm magammal. Kérlek, fogass
                        be, vagy küldj kocsiért - tevé hozzá mindinkább felgerjedve, midőn Irma
                        határozatlanságát látá -, csak arra kérlek, ha valaha szerettél, csak most
                        hagyj magamra.</p>
                    <p>Midőn Irma kiment, Margit ismét kezébe vevé Adorján levelét, és szemeit a
                        boldogtalan sorokra függesztve, gondolatokba merült. Annyira el vala
                        mélyedve, hogy Irma visszajöttét észre sem vevé, s csak a kocsi zörgése
                        által ébresztetett fel bús ábrándjaiból.</p>
                    <p>- Add nekem e levelet - mondá, midőn felkelt s távozni készült.</p>
                    <p>- Nem mehetek-e veled? - kérdé csaknem esdekelve Irma.</p>
                    <p>- Most nem, ismerem természetemet: hidd el, legjobb, ha magamra maradok. De
                        küldeni fogok érted, talán holnap, talán még ma.</p>
                    <p>- Ó, Istenem, s ha meggondolom, hogy ennek én vagyok oka - szólt Irma nem
                        színlelt fájdalommal.</p>
                    <p>- Vajon nem tudtam volna-e meg elébb-utóbb, s nem fogom-e végre megszokni ezt
                        is? - mondá Margit keserűen; s visszavonva kezét, melyet Irma még mindig az
                        övében tartott, sietve távozott.</p>
                    <p>Dárdayné könnytelt szemekkel nézett utána. - Szegény asszony - sóhajtá végre
                        -, meg fogod szokni ezt is, ó, de mily fájdalmak után! s mégis mennyien
                        mentek keresztül kínjaidon!</p>
                    <p> </p>
                </div>
               <div type="chapter">
                    <head>34</head>
                    <p>Midőn Irma néhány órával az előbbi fejezetben elmondottak után Margithoz
                        ment, komornájától hallá, hogy lefeküdt, s hogy kivétel nélkül senkit sem
                        szabad hozzá bocsátania. Hasonló választ nyert Vámosy, ki még aznap kétszer
                        ott volt, s egy, a grófnénak szóló levelet hagyott a komornyiknál. Másnap
                        reggel az inasok, midőn uraságaik nevében a grófné egészségéről
                        kérdezősködtek, azon hírt hozták, hogy Vérthalomra utazott.</p>
                    <p>Míg az egész város e rögtöni elutazás okain álmélkodott, s néhányan a
                        legnagyobb bizonyossággal állíták, hogy Káldoryné anyja nehéz
                        megbetegedésének hírére hagyá el Pestet, mások pedig ebben is csak szokott
                        szeszélyességének jelét láták: addig ő maga nem törődve senkivel, már
                        mérföldeket haladott útján.</p>
                    <p>Eleinte jólesett neki az utazás. Az anyagi mozgás, a változó tárgyak,
                        melyeknél kocsija sebesen elhaladt, maga a tiszta téli levegő, erősítve
                        hatottak idegeire, s rég nem érezé magát nyugodtabbnak. Valamint testi, úgy
                        lelki fájdalmaink között vannak pillanatok, melyekben érzékenységünket
                        elvesztjük; s habár a kínok után, miken keresztülmenénk, tompa érzés marad
                        is vissza, mely arra int, hogy fájdalmaink minden pillanatban
                        visszajöhetnek: legalább nem szenvedünk. Margit több órát tölte így. -
                        Leereszté hintajának ablakát s kinézett. Szép téli nap vala. Az út mellett
                        álló fák zúzzal takarva hajták le ágaikat, melyekről minden érintésnél
                        csillogó por hullt le; a vidék hóleplén csak a távol erdőség s itt-ott egy
                        falu háztetői váltak ki fekete foltokként. Néha parasztszekér zörgése vagy
                        magános utas léptei, ki sietve a szomszéd falunak tart, szakítják félbe az
                        ünnepélyes csendet; egyébként nyugodt minden, s az elhagyott mezőn
                        varjúsereg uralkodik, s itt-ott egy pacsirta hallatja örömdalát, mintha a
                        napfény elfeledtetné vele a kemény időt, s a ragyogó sugárokban már a
                        közelgő tavaszt érezné. Margit sokáig nézé e téli tájképet, és a természet
                        szépsége egy időre háttérbe szorítá bánatát. Lassankint azonban mindaz, mit
                        maga körül látott, visszavezeté gondolatait az előbbi irányba.</p>
                    <p>Leánykorában ritkán volt a városban, s minden pesti utazás egyszerű életében
                        akkor azon nagy események közé tartozott, melyek gyermekkorunkban időszakot
                        képeznek, s melyeknek később is legkisebb részleteire emlékezünk. Margit a
                        Vérthalomtól Pestre vezető úton ismert minden egyes házat. E hegyen, mikor
                        egy ízben arra ment, éppen szüreteltek, és gyönyörű tűzjáték lepte meg az
                        utasokat. E faluban két óráig kelle várniok lovakra, s e korcsmában, mely,
                        mióta az út másik oldalán új vendéglő épült, rongyos csapszékké aljasult,
                        többször ebédeltek. Egyes helyeken tisztán emlékezik azokra, miket akkor
                        anyja mondott; másokon nagyapjának haditettei jutnak eszébe, melyeket az
                        öreg plébános, midőn őket párszor a városba kíséré, az út rövidítésére
                        elbeszélt. Mindenfelől emlékek, mindenütt valami, mi őt életének boldog
                        napjaira inti - s most! - E táj, melyre a tél fehér szemfedőjét borítá,
                        eltakarva mindent, mi rajta zöldellt s virágzott, nem életének képe-e? S
                        mégis e vidék, melyet eddig csak szebb napokon látott, nem változott meg
                        annyira, mint ő maga. Jövő tavasszal a fák kihajtanak ismét, s a mezőn új
                        virágok nyílnak: a világ hideg érintései után csak a szív marad pusztán
                        örökké.</p>
                    <p>Margit mondhatatlanul szerencsétlennek érezé magát. Első pillanatban Adorján
                        magaviselete szenvedélyes keservvel tölté lelkét. Sértve szerelmében s
                        büszkeségében, csalatva abban, mi neki e világon legszentebb volt, maga a
                        szenvedély erőt adott lelkének. Most ereje meg vala törve. Mintha szívének
                        minden húrjai túlfeszítve, egyszerre szakadtak volna meg; keblében csend
                        uralkodott, minő a síré. A megvetés, az égő gyűlölet helyett, mellyel az
                        első pillanatokban férjére gondolt, most csaknem közönyösséggel tekintett
                        vissza a múltra. Hisz tudta: úgyis mindennek vége van; miért küzdjön végzete
                        ellen, minek szedje össze erejét; keserve mindenesetre nagyobb, hogysem
                        elviselhetné.</p>
                    <p>Így ért Vérthalomra. Anyja az első örömtelt meglepetés után, mellyel leányát
                        kebléhez szorítá, észrevéve a rajta történt változást. Az öreg plébános,
                        kivel aggodalmait közlé, sóhajtva megvallá, hogy saját meggyőződése szerint
                        is Margitot valami baj érte; de azon jelek közül, melyekkel mások
                        fájdalmukat kifejezik, semmi sem vala rajta észrevehető. Nem panaszkodott,
                        nem hallá senki sóhajtani, szemein nem látszottak könnyeknek nyomai, sőt
                        néha mosolygásra kényszeríté magát: s mégis látta mindenki, hogy szívét
                        nehéz bú terheli. A cselédek arról szóltak, s a falu népe a templomban
                        részvéttel fordult az urasági szék felé, bámulva, mi történhetett fiatal
                        grófnéjokkal.</p>
                    <p>Nincs kínosb érzés a világon, mint midőn kedveseinket szenvedni látjuk, s
                        bánatuknak okát nem találhatjuk fel. Ez vala Ormosyné helyzete. Margit
                        minden kérdésre azt válaszolá, hogy nincs baja, s hogy csak azért jött, mert
                        gondolá, hogy jöttével anyjának örömet okoz. A komorna csak annyit tudott,
                        hogy a gróf elutazása előtt késő éjszakáig maradt feleségénél, s másnap
                        legjobb barátságban vált el. Később a grófné kocsin kiment, s a legnagyobb
                        felgerjedésben visszatérve, csak estve adá a parancsolatot, hogy útra
                        készüljön. Többet ez egyszer még Farkas sem hozhatott napfényre, ámbár
                        szokott erélyességével a komornát ismételve kikérdezé, s Margitot,
                        hivatkozva leányi szeretetére, többször kérte, könyörüljön anyján, kit e
                        megrögzött hallgatása szerencsétlenné tesz.</p>
                    <p>Maga a grófné, mihelyt tapasztalá, hogy e kérdezősködés leányának
                        kellemetlen, hallgatott. Észrevevé, hogy Margit az öreg plébánost, kit elébb
                        annyira szeretett, most kerüli; vajon ő is kellemetlenné tegye magát leánya
                        előtt, s megfossza őt azon egy vigasztalástól, melyet bizonyos helyzetekben
                        azáltal találunk, hogy kedveseink körében magunkat érzéseinknek szabadon
                        átengedhetjük. Ormosyné magaviselete talán céliránytalan volt. Farkas saját
                        tapasztalásaira emlékezteté őt. Mennyivel kevesebbet szenvedett volna
                        életében, mennyivel boldogabbá tehette volna egész körét, ha azért, hogy
                        másokat kellemetlen pillanatoktól megkíméljen, saját érzéseit nem fojtja
                        magába. Ő tudta ezt; de hisz legszomorúbb tapasztalása életünknek, hogy még
                        saját tapasztalásainknak sem vesszük hasznát, s csaknem mindig ugyanazon
                        hibákért több ízben válunk szerencsétlenekké, főképp ha azok, mint
                        Ormosynénál, nemes tulajdonainkon alapulnak; s bámulhatjuk-e, ha e gyönge
                        szerető lény nem érze másoknál több erőt magában? - Gyönge... talán nem az;
                        csakhogy az erő a legnemesebb nőknél néha olyan, mint a folyondáré, melyet,
                        míg él, semmi hatalom az egyszer körülfogott tárgytól el nem szakíthat, s
                        mely, magára hagyatva, mégsem tarthatja fenn magát.</p>
                    <p>Ormosynénak egyedüli vigasztalása most is csak öreg barátjának részvéte vala.
                        Vele közlé szomorú sejtelmeit, neki mondá el, amit szenvedett; és Farkas e
                        nemes lénynek bánatát látva, néha alig tarthatá vissza könnyeit. A sajnálat
                        ilyenkor háttérbe szorítá még a szeretetet is, melyet Margit iránt érzett.
                        Nem volt-e magaviselete megbocsáthatlan? Ha már nincs is bizodalma senki
                        iránt, nem látja-e anyja szenvedéseit? A jámbor öreg annyira neheztelt, hogy
                        mit eleinte csak Ormosynénak vigasztalására mondott, azt végre maga is
                        elhivé: hogy Margit szerencsétlensége csak képzelt s túlvitt érzékenységből
                        származik. - A házi boldogság - nyugtatá meg magát s a grófnét - olyan, mint
                        a mezőnek szép színe. Távolról mindenik zöldnek látszik, de nagyon közelről
                        nézve a legszebbiken is elég helyet találunk, hol a dús fű között kitűnik a
                        kopár föld. Vajon emiatt mindjárt kétségbe kell-e esnünk? Életünk nem lehet
                        kellemetlenségek nélkül, s a legboldogabb házaséletben, már azért, mert mi
                        az egyiket éri, azt a másik is érzi, kétszer annyi bajnak kell lenni;
                        csakhogy minden baj, éppen mert ketten viselik, könnyebbé válik, s egyet sem
                        nyom le egészen. Fiatal emberek ezt nem látják által; de az élet végre
                        megtanít mindenkit, hogy miután a világot nem alakíthatja át vágyai szerint,
                        vágyait alakítsa át a világ szerint: s az idő el fog jőni, mikor Margit is,
                        miután ezt belátta, ismét megelégedve érzendi magát.</p>
                    <p>- Ön nem ismeri Margitot - mondá a grófné sóhajtva. - Ő soha többé nem lesz
                        szerencsés. Ön előre látta; ó, miért nem követtem tanácsát!</p>
                    <p>- Nagyságod jól tevé. Megvallom, hogy a grófban csalódtam. A tétlenséget,
                        melyben napjait tölti, most sem helyeselhetem; de sokkal kedélyesebb ember,
                        mint egykor gondolám, s meg vagyok győződve, hogy Margitot szívből
                        szereti.</p>
                    <p>A grófné szomorúan rázta fejét.</p>
                    <p>- Éppúgy meg vagyok győződve róla, mint arról, hogy Margit viszonozza e
                        szerelmet. Az egész egy kis félreértés, valószínűleg oly apróság, miről
                        szólni sem érdemes.</p>
                    <p>- Meglehet; de nem függ-e hasonló apróságoktól életünk? - mondá a grófné
                        sóhajtva. - A legtöbb házi viszonyt nem a lassankint kifejlődő jellem- vagy
                        véleménykülönbségek, nem is a házastársak nagy hibái, hanem azon kis
                        kellemetlenségek keserítik el, melyekre, mikor házasságra léptek, nem is
                        gondolt senki.</p>
                    <p>- Ez egészben véve igaz - válaszolt a plébános. - Valamint a hajóknak
                        legnagyobb része nem vihar és sziklák között vész el, hanem szép csendesen a
                        szú és fúrókagyló által: úgy járunk szerencsénkkel is. Némely apróságok
                        körülbelül oly hatást gyakorolnak életünkre, mint a tyúkszemek. Kinevetnék
                        az embert, ha ily semmi miatt komolyan panaszkodnék, s mégis ez oka talán,
                        hogy egész életében egy óráig sem érzi egészen jól magát. De sem Margit, sem
                        férje nem olyanok, kiknél ilyentől félni lehetne. Mindkettő szenvedélyes:
                        összeháborogtak. Talán azért, mert férje Bécsbe ment; az egész baj csak az,
                        hogy Margit nem szól, s hogy nagysád gondokat csinál magának.</p>
                    <p>Hasonló beszélgetések nemcsak Ormosyné aggodalmait nem oszlaták el, hanem még
                        Farkas sem érzé magát oly nyugodtnak, mint színlelé. Ha Margit keservében
                        szenvedélyes kitörésekre fakadna, nem aggódnék úgy. Gyermekségétől ismeri;
                        tudja, hogy valamint könnyen sértve érzi magát, úgy hamar kiengesztelődik,
                        akár a sors, akár emberek bántják; de e tompa fájdalom, e kétségbeesett
                        megnyugvás, mely nem keres, mert nem vár vigasztalást, mintegy ellentétben
                        látszék lenni egész jellemével. Mióta Vérthalomra jött, magaviseletében nem
                        történt változás; s az öreg plébános, jól tudva, hogy Margit nem tartozik
                        azok közé, kik minden kicsiségen elcsüggednek, naponkint inkább meg vala
                        győződve, hogy őt nagy szerencsétlenség érte. Okát azonban, minél tovább
                        gondolkozott, annál kevésbé gyaníthatá, főképp miután Margit férjének
                        levelei közül, melyek Pestről utána küldettek, egyet anyja termében
                        felejtvén, Farkas, ki a feltört levelet elolvasá, meggyőződött, hogy Káldory
                        nem is gyanítja nejének lelki­állapotát.</p>
                    <p>Margit maga iszonyúan szenvedett ez időközben. Fájdalma nagyobb, mint hogy
                        magánosan elviselhetné, s mégsem közölheti senkivel. - Nap nap után folyt,
                        már elmúlt egy hét, mióta Pestet elhagyá, de lelki hangulata nem
                        változott.</p>
                    <p>Legjobban most is barátnéja társaságában találta magát. Itt legalább nem
                        kelle erőt venni érzésein. Félórákig ülhetett szótalanul, s nem háborgatá
                        senki kérdésekkel. Maris gyerme­keivel foglalkodott, vagy csendesen folytatá
                        munkáját, mintha Margit szomorúságát észre sem venné: csak ha ez őt maga
                        szólítá meg, akkor ereszkedett vele beszélgetésbe, kerülve mindent, mi őt
                        jelen fájdalmára emlékeztethetné. Még Maris hangja is jólesett Margitnak,
                        mintha szava csengésénél szebb idők emlékei ébrednének szívében.</p>
                    <p>Itt találjuk őt egy délután. Maris, mi jelenleg, mióta nagyanyja
                        betegeskedik, többször történt - a nap legnagyobb részét gyermekeivel a
                        kastélyban töltötte; s már esteledett, mikor őt Margit hazakíséré. Azon
                        komoly téli napoknak egyike vala, melyek, úgy látszik, csak azért adattak,
                        hogy az élvezeteket, mik házi körünkben találhatók, egészen ismerni
                        tanuljuk. Köd ereszkedett, s ámbár még alig múlt öt óra, a szoba már
                        tökéletesen sötét vala. - Maris a bölcsőbe fekteté csecsemőjét, gyertyát
                        gyújtott, s miután Margitkának ozsonnát és játékot adott, az asztalhoz ült,
                        s fonni kezdett.</p>
                    <p>Egy ideig hallgattak. A csendet, mely a tágas s egy gyertya által gyöngén
                        világított szobában uralkodott, csak a falon függő faóra erős percegése s
                        Margitka szava szakítá félbe, ki anyját utánozva, halk beszélgetéssel altatá
                        bábuját. Ma Maris is szomorú volt. Az öreg Galambosné néhány nap óta ismét
                        rosszabbul érzé magát, s komolyan aggódni kezdettek életéért. Maris
                        szorgalmasan forgatva orsóját, róla gondolkozott. Még szívében hangzott az
                        áldás, mellyel öreganyja a gyermekektől búcsút vett; s a gondolat, hogy a
                        kedves asszony nem fogja látni a gyermekeket felnőve, nehezen esett
                        szívének, és szemeit könnyekkel tölté.</p>
                    <p>Margit észrevevé ezt. Maris szomorúsága mélyen s mégis jóltevőleg hatott reá.
                        Mintha e könnyek még közelebb hoznák őket egymáshoz; mintha e fájdalom, mely
                        barátnéja szívét tölté, új kötelék lenne, mely őket összefűzi. Margit e
                        pillanatban megfeledkezett saját keser­veiről, szívét csak meleg részvét,
                        csak szelíd sajnálkozás tölté el; azon fájdalom, mely szeretetünkből jő, s
                        mely épp azért jólesik.</p>
                    <p>Ő kezdé a beszélgetést; oly szelíden, oly biztatólag szólt, hogy Maris,
                        letéve munkáját, végre barátnéjának nyakába borult, s miután magát kisírta,
                        megnyugodott. - Hisz öreganyja alig hetvenesztendős még, s mindig oly
                        egészséges volt; Isten meg fogja őt kímélni e csapástól.</p>
                    <p>Maris részletesen elmondá az öregasszony betegségének történetét.
                        Tulajdonképp senki sem ismeré annak okát. Az orvos maga mondá, hogy az
                        egészet nem érti. - Néhány héttel Maris menyegzője előtt egyszerre
                        nyugtalanság vala észrevehető egész magaviseletében. Ő, ki elébb még akkor
                        is, ha Maris vagy más valaki beteg volt, az egész házat megnyugtatta, s
                        kinek Istenbe vetett bizodalmát semmi sem ingathatta meg, most egyszerre
                        sehol sem találhatá helyét. Mintha szüntelen valamely nagy veszély lebegne
                        feje fölött, melyet előre lát, s melyet kikerülni nem remél. Néha a
                        legkisebb neszre - ha ajtaja váratlanul megnyílt, vagy azt hallá, hogy a
                        konyhában vagy folyosón idegen vár reá - remegni kezdett. Főképp Andris
                        irányában viselé különösen magát. Rendkívül szerette őt, és sokszor mondá,
                        hogy Maris nálánál jobb férjet nem találhatott volna; s mégis néha egy nap
                        többször is kérdezé: igazán szereti-e feleségét, s vajon szeretné-e azon
                        esetre is, ha nem volna nemes szülék gyermeke? S ha Andris bámulva
                        válaszolá, miért kételkedik ezen, s hogy a szerelem, melyet felesége iránt
                        érez, nem változhatik meg soha, az öreg Galambosné könnytelt szemekkel
                        megáldá őt. Néha úgy látszott, mintha valami titok terhelné szívét, melyet
                        közleni akar. Főképp Andris gondolá ezt. Mindjárt apja temetése után
                        olyformán szólt vele, s később is többször; de úgy látszott, nem határozhatá
                        el magát, s ha kérdezék, csak azt felelte: hogy szegény vén feje
                        elzavarodik, s maga sem tudja néha, mit beszél.</p>
                    <p>S nem ez vala az egyedüli változás, mely az öreg Galambosnén történt. Még
                        feltűnőbb volt a fösvénység, mely nála egy idő óta kifejlődött. Ha elébb
                        sorsához képest bőkezűnek mutatkozott, és soha szegényt nem bocsátott el a
                        háztól anélkül, hogy azt maga részéről is meg ne ajándékozná: most
                        betegséggé vált fukarsággal őrködött minden garas fölött. Annyira ment, hogy
                        még ócska ruháit is, melyeket elébb koldusoknak adott, most a zsidóknak
                        árulgatá, sőt, hogy a kis tőkét, melyet a grófnénak egykor kölcsönzött,
                        felmondotta, s nem, mint eleinte mindenki gondolá, azért, hogy Marisnak
                        adja, hanem, hogy a pénzt ládájába zárja, s olvasásá­ban gyönyörködjék, mert
                        miután senkinek egy fillért sem adott, mi más hasznát veheté?</p>
                    <p>Mindenki meg vala győződve, hogy az öregasszonynak betegsége inkább kedélyi,
                        mint testi baj; de mi idézheté azt elő, főképp azon pillanatban, midőn
                        életének legfőbb kívánsága teljesült. A plébános, ki Galambosné állapotát
                        különös figyelemmel kíséré, meg vala győ­ződve, hogy az valamiképp azon
                        kóbor nő megjelenésével függ össze, kit Margit menyegző­jénél először a
                        templomban vett észre, s ki azóta többször s főképp legújabban mindig kisebb
                        időközben fordult meg a kastélyban. Valahányszor az idegen jött, Galambosné
                        vele bezárkózott szobájába, s ha az elment, napokig nem nyerte vissza
                        nyugalmát. De miután Farkas őt eziránt megkérdezvén, tudtára adá, hogy, ha a
                        kóborló még egyszer eljő, el fogja kergettetni, az öregasszony összetett
                        kezekkel kéré, hogy ne tegye, s nem nyugodott meg addig, míg ígéretét nem
                        bírta, hogy a kóborlót nem bántja, s összeköttetésére nézve sem tesz kérdést
                        nála. És ebben végre a plébánosnak is meg kelle nyugodnia; mi joga vala
                        titkához?</p>
                    <p>A nők sokáig beszéltek ezekről; lassankint más tárgyra fordultak.
                        Galambosnénak emléke gondolataikat a múltra vezette vissza; hisz a kedves
                        öreg egykor oly nagy helyet foglalt el életökben, s ők nem tekinthettek
                        vissza anélkül, hogy emlékeik között e szelíd arccal ne találkoznának, s a
                        kis szoba sötét szekrényeivel eszökbe ne jutna, hol játékaik után oly édes
                        dolgokat és még édesebb szavakat találtak.</p>
                    <p>Maris szándékosan csak a legrégibb időkről szólt, kerülve a későbbieket,
                        melyeknek emléke Margitnak fájdalmas lehetne: de ez maga arra fordítá a
                        beszédet, s ha a mosoly, mellyel Marist kérdé: nem volt-e igaza, midőn neki
                        mindig jósolá, hogy Andris neje lesz? bánatos vala is, e bánatban nem volt
                        semmi keserűség.</p>
                    <p>A beszélgetést távol szekérzörgés szakítá félbe. Andris aznap még virradat
                        előtt egy szomszéd városba vásárra ment, s ámbár csak másnap délre
                        ígérkezett haza, hamarább végezve dolgait, talán már most tér vissza.</p>
                    <p>- Talán ő az - mondá Maris, s arcán e gondolatnál örömsugár lejte át -,
                        csaknem mindig elébb jő, mint ígéri. Nem is lehet más - mondá rövid idő
                        után, mely alatt nyitott ablaknál hallgatódzott. - A szekér mindig közelebb
                        jő, ismerem zörgését, s lovainak dobogását. S most a kuvaszok is ugatni
                        kezdenek. Ez ő, ez ő! Margitka, apád jő. Jerünk elébe. - S ezzel Maris
                        felkapva gyermekét, férje elébe rohant. Felejtve Margitot, felejtve
                        mindent.</p>
                    <p>Néhány perc múlva Andris lépett a szobába. Egyik karján a kis leánnyal, ki
                        nyakába csimpaszkodott, míg másik kezét Maris tartá - így lépett az alvó
                        csecsemőhöz Andris Margit jelenlétét észre sem vevé. - Rossz vásár volt,
                        búzámat nem adhattam el - mondá jókedvűen -, de hoztam mégis vásárfiát,
                        neked, Margitkám, e szép szekeret, melyet a papirosba takarva anyád hozott
                        be. S neked, kedvesem - tevé hozzá, miután gyermekét a földre eresztette,
                        nejét megölelve -, e kendőt. Csak egyszerű pipiszőr kendő, de én csak
                        olyanban szeretlek látni. Emlékszel még az időre, mikor éppen ilyes kendődet
                        a patakból hoztam ki?</p>
                    <p>Maris hallgatva megölelé férjét.</p>
                    <p>- És Margit! - Ó, ő hallgatva nézé a boldogokat, s az összes múlt és jelen
                        minden kínjai egyszerre feltámadtak keblében.</p>
                    <p>Miről egykor ábrándozott, mi után vágyódott, amit remélt, az egyedüli cél,
                        melyért élni érdemes, az egyetlen boldogság, mely után lelke sóvárog, nem
                        lehetetlen! Nem egy puszta álom az, melyről csak költők énekelnek, nem
                        agyrém, mely csak képzeletünkben él, nem pillanatnyi fény, mely, ha
                        lidércként életünk láthatárán átrohant, elenyészik, mihelyt a földet éri: -
                        valóság az, melyet mások bírnak, melyet maga előtt lát, s csak ő nem
                        érhetett el.</p>
                    <p>Szívét iszonyú fájdalom tölté, mintha minden emberi kínoknak keserű kelyhét
                        csak most ürítette volna ki végső cseppjéig; s mégis e fájdalom között
                        szívét kimondhatlan öröm rezgé át. Hisz az, kit oly boldognak lát, azon
                        lény, kit e világon leginkább szeret, kinek boldog­ságáért életét adná. Mit
                        maga a fájdalom nem tehetett, azt most a fájdalom s öröm együtt vitték
                        véghez; az ellenkező érzelmektől ostromlott kebel eláradt könnyeiben: Margit
                        sírva fakadt.</p>
                    <p>Maris és férje, csak midőn őt zokogni hallák, vevék észre jelenlétét. Andris
                        kiment, Maris hozzá sietett s megfogva kezét, szelíd szavakkal vigasztalni
                        kezdé.</p>
                    <p>- Ó, hadd sírjak - mondá Margit, barátnéjának nyakába borulva. - Te nem
                        tudod, mennyit szenvedtem, s mi szükségesek e könnyek nekem.</p>
                    <p>Margit ez estve még soká maradt Fekete házánál. Mikor Andristól s
                        barátnéjától kísérve végre hazament, nyugodtabb vala. Komornája alig
                        foghatta meg a változást, mely a grófnén történt. Mióta Vérthalomra
                        érkeztek, ma először feküdt le éjfél előtt; s mikor később még egyszer
                        bejött, hogy utána nézzen: csendesen alva találta asszonyát.</p>
                    <p> </p>
                </div>
               <div type="chapter">
                    <head>35</head>
                    <p>Vámosy minden könnyelműsége mellett sem vala szívtelen; s midőn Margit
                        fájdalmát látá, s Irma neki a távozása után történteket elmondá, senki sem
                        érezhette magát nálánál szeren­csétlenebbnek. A meggyőződés, hogy az, kit
                        mindenekfölött szeretett, gyűlölettel, sőt megvetéssel gondol reá:
                        elviselhetlennek látszott előtte. Még aznap elment házához, s miután elejébe
                        nem bocsáttatott, s levele, melyet neki írt, válasz nélkül maradván, másnap
                        hallá, hogy a grófné Vérthalomra utazott, jószágára ment ő is. Itt legalább
                        közel vala hozzá, s elébb remélheté, hogy vele találkozik, s bocsánatát
                        megnyerheti. Ez vala most legfőbb, sőt egyetlen kívánata.</p>
                    <p>Első tekintetre úgy látszott, hogy e kívánat könnyen teljesíthető. Vérthalom
                        Vámosy jószágától nem fekszik messze; ablakából látja a hegyet, melynek
                        túlsó oldalán Ormosyné lakik; másfél óra alatt ott lehetne, s látogatása nem
                        tűnhetik fel senkinek. Hányszor volt ott, mikor Margit még a külföldön
                        utazott - s miért ne menjen most? De természetünkben fekszik, hogy amely
                        arányban valamit inkább és inkább óhajtunk, úgy óhajtásunk látszó nehézségei
                        is nőnek; s kinek csak egy szóra volna szüksége, hogy boldoggá legyen, néha
                        nem határozhatja el magát, hogy e szót kimondja; s így volt az Vámosyval
                        is.</p>
                    <p>Mióta Margitot szereté, egész természete megváltozott. Ő, ki elébb oly bátran
                        tekintett a jövőbe, és szabadon követve pillanatnyi benyomásait, a
                        bizonytalanságot nem ismeré: most nem határozhatja magát semmire. Helyzete
                        tűrhetetlen. Tisztába kell jönnie Margittal; életének nyugalma függ attól,
                        hogy bocsánatát megnyerje; s mégis remegve gondol a pillanatra, melyben vele
                        találkozik. Miként jelenjék meg előtte, mit mondjon neki? Minden talán egy
                        szótól függ, mely által Margit kiengesztelve, vagy újra sértve érezheti
                        magát.</p>
                    <p>Napok múltak, mielőtt levelét, melyben kéri Margitot, hogy előtte még egyszer
                        megjelen­hessék, megírá, s ismét napok, melyek alatt a legnagyobb
                        izgatottságban feleletre várt. Arról, hogy levele Margit kezeibe jutott, nem
                        lehetett kétsége; ő maga adá azt komornájának, mondván neki, hogy a levél
                        Irmától jő, s hogy miután még néhány napig jószágán marad, feleletét a
                        grófné általa küldhetné el. De miért e hallgatás? Vajon Margit, ki, mint
                        komornájától hallá, mióta Vérthalomra jött, nem jól érzé magát, komolyan
                        megbetegedett-e, vagy nem akar felelni talán? S tehát ne lássa többé, ne
                        igazolhassa magát előtte? Vámosynak úgy látszott, mintha élete függne e
                        találkozástól. Újra írt Margitnak. Elmondva szerelmét, elmondva mindent,
                        amit szenvedett. Levele telve vala szemrehányásokkal. Tudta, hogy szavai
                        Margitnak fájni fognak, hogy talán sértve érzi magát. De elragadva
                        szenvedélyétől, e pilla­natban nem gondolt semmivel. Hisz Margit oka
                        mindennek; ő az, ki, midőn magaviselete által benne reményeket gerjesztett,
                        oly boldogtalanná tevé; ő rontotta meg egész életét; s most midőn tőle csak
                        azt kéri, hogy mielőtt örökre távozik, még egy ízben láthassa őt: Margit
                        megtagadhatja-e ezen kérését?</p>
                    <p>Margit válasza, melyet ugyanazon ember által, ki a levelet hozá,
                        visszaküldött, nyugodt vala, de tagadó. Éppen Vámosy levele győzé meg őt,
                        hogy jobb, ha vele nem találkozik. Talán megérdemli szemrehányásait; de
                        tehet-e egyebet, mint hogy bocsánatot kér, s Vámosy meg­tagadhatja-e azt
                        tőle, kiről tudja, mennyire szerencsétlen? - És most Isten önnel - így
                        végződik Margit levele. - Utazzék szerencsésen, s ha az új benyomások, s az
                        új emberek emlékemet önnel nem egészen feledtetik el: gondoljon reám
                        keserűség nélkül, mint olyanra, ki, ha önnek rövid időre fájdalmat okozott
                        is, azt akaratlanul tevé, s mindig baráti részvéttel fog viseltetni jövője
                        iránt.</p>
                    <p>Margit levele mélyen hatott Vámosyra. Egyrészről a nyugodt, csaknem
                        barátságos hang, melyen szenvedélyes soraira válaszolt, megsemmisíté végső
                        reményeit; másrészről a mély bánat, a nyugodt fájdalom, mely e levél szavain
                        elömlött, kétségbeeséssel tölté szívét. - Ó! Margitnak igaza van - szólt
                        elkeseredéssel magában -, nem tudom-e, mennyire szerencsétlen? s én teszek
                        neki szemrehányásokat s miért? - mert nyájas volt irántam, mert általa
                        szeretve gondolám magamat! E rövid idő, mely közben magamat e csalódásnak
                        átengedem, fénypontja életemnek; nincs semmi a világon, miért e napok
                        emlékét kitörölném múltamból. S én szemrehányásokat teszek, midőn térden
                        állva bocsánatot kellene kérnem, mert hisz általam szerencsétlen. - Káldory
                        nem érdemli meg őt, szívtelen ember nem képes senkit szeretni a világon, s
                        mint Irma, úgy Margit is idővel talán átlátta volna ezt; de vajon nekem
                        kelle lerántanom a fátyolt, mely tőle ezen kétségbeejtő valót eltakarta;
                        nekem kelle elrontanom a csalódást, melyről tudtam, hogy boldogságának, hogy
                        talán életének feltétele? Nem termé­szetes-e, ha Margit egész eljárásomban
                        csak számítást lát; csak azon szándékot, hogy őt férje ellen felingereljem;
                        s nincs-e igaza, nem volt-e csakugyan számítás mindezekben? számítás,
                        legalább Irma részéről.</p>
                    <p>Természeti, éspedig nem szeretetreméltó tulajdonaink közé tartozik, hogy
                        valahányszor nem vagyunk megelégedve a sorssal vagy magunkkal, mindig
                        másokat vádolunk: s így tett Vámosy. Minél szerencsétlenebbnek érezé magát a
                        gondolat által, hogy Margit őt oly dolgokkal vádolja, mikre nézve magát
                        ártatlannak érzi: annál inkább felindult nővére ellen, ki őt saját céljainak
                        eszközéül használta, s őt még azon egyetlen vigasztalástól is megfosztja,
                        melyet Margit becsülésében és barátságában találhatna.</p>
                    <p>A határtalan szeretet, melyet nővére egész életén át iránta bebizonyított, a
                        háladatosság, mellyel neki tartozik - e pillanatban minden el vala felejtve.
                        Csak azt érezé, hogy szeren­csétlen, s hogy Irma miatt lett azzá. Hisz ő
                        gerjesztett benne reményeket, ő tartóztatta vissza, midőn távozni akart. - S
                        miért tette ezt? - folytatá Vámosy keserű gondolatait - talán irántam való
                        szeretetből? Ó, ő jobban ismeré Margitot, hogysem az egésznek következéseit
                        előre nem látta volna. De mit gondol ő vele? Ha Margit elvesz is bújában, ha
                        örökre szerencsétlenné leszek is, csak az akadály mozdíttassék el, mely őt
                        Káldorytól elválasztja!</p>
                    <p>Vámosy határtalanul el volt keseredve Irma ellen. De minél inkább meg vala
                        győződve most, hogy a szerencsétlen viszonynak, melybe jutott, egyedüli oka
                        benne fekszik: annál inkább reménylé, hogy magát Margit előtt igazolhatja, s
                        annál inkább vágyódott a találkozás után.</p>
                    <p>Újra írt tehát.</p>
                    <p>Levele esdeklő volt. Bocsánatot kért azokért, mik utolsó levelében talán
                        sértheték. Biztossá tevé, hogy érzelmeit egy szóval sem fogja említeni;
                        egyedüli kívánata csak az, hogy magát előtte igazolhassa. Minél
                        természetesebbnek találja, hogy Margit, ki tetteit hamis szempontból ítéli
                        meg, reá gyűlölettel s megvetéssel gondol, annál szükségesebb, hogy neki
                        magaviseletét megmagyarázhassa. Egész jövője, életének nyugalma függ
                        kérésének teljesítésétől.</p>
                    <p>Miután levelét lepecsételte, megparancsolta inasának, hogy Vérthalomra
                        átlovagolva, feleletre várjon; ő maga fel s alá járva szobájában, átgondolá
                        helyzetét.</p>
                    <p>Ha Margit teljesíti is kérését, tudta, hogy tőle legfeljebb bocsánatot
                        várhat; s mit tegyen ezután? Egy idő óta csak szerelmében élt. Margit nem
                        viszonzá e szerelmet, s Vámosy rég lemondott minden reményről, de legalább
                        láthatta őt, legalább közelíthetett hozzá; s az, hogy lássa, s hogy hozzá
                        közelíthessen, minden cselekvéseinek céljaként foglalá el életét.
                        Szeren­csétlennek érezé magát, de voltak pillanatok, midőn egy szó, melyet
                        Margit mondott, egy résztvevő tekintet elfeledteték vele kínjait. Mit
                        tegyen, ha még ettől is megfosztatott? Az örömek, mikben egykor
                        megelégedését találta, most, mióta a boldogságot, melyet magasabb érzelmek
                        adnak, sejté, elveszték bájaikat szemei előtt; s tudta, hogy e boldogság
                        számára elérhetlen.</p>
                    <p>- Minek is élek, ha előre tudom, hogy boldog többé nem lehetek, s ha senki
                        sincs, ki hozzám ragaszkodik? - így gondolkozott magában. - Hisz még Irma
                        is... elérte célját; nincs szüksége többé reám. Egészen elhagyatva s
                        haszontalanul állok a világon. - S Vámosy székre veté magát, s szemét
                        kezével takarva, szomorú gondolatokba mélyedett.</p>
                    <p>Ábrándjaiból gyönge érintés ébreszté őt fel, s midőn feltekintett, Viktát
                        látta maga előtt.</p>
                    <p>Megjelenésében nem vala semmi rendkívüli. Noha Vámosy cselédjeinek megtiltá,
                        hogy a káldorfalvi malomhoz menjenek, megérkezése Vikta előtt nem
                        maradhatott titokban; s természetes, hogy a szenvedélyes leány, mihelyt
                        megtudá, hogy kedvese közelében van, felkereste őt. Mióta szülei nem
                        engedték meg, hogy Vámosy a házhoz jöjjön, szegény Vikta akárhányszor gyalog
                        tevé a hosszú utat, csak hogy kedvesével találkozhassék; s mégis Vámosy meg
                        vala lepve, midőn őt most egyszerre maga előtt látá; s régóta nem örült
                        megje­lenésén annyira, mint e pillanatban. Hisz egy legalább szereti őt; ha
                        mindenkiben csalódott, ezen egy hív marad hozzá.</p>
                    <p>Vikta fel vala ingerülve Vámosy ellen. Az, hogy egy hetet töltött közelében
                        anélkül, hogy őt tudósítaná, fájt neki; de a bú, melyben őt elmerülve
                        találta, az öröm, mellyel székéről felugorva neki kezet nyújtott,
                        lefegyverzék haragját, s a szemrehányások helyett, melyekre készült, csak
                        azt kérdé tőle, miért nem tudatta vele megérkezését?</p>
                    <p>- S te hogy tudtad meg, hogy itt vagyok? - kérdé viszont Vámosy, hogy a
                        feleletet kikerülje - s miként jöttél e borzasztó időben?</p>
                    <p>- A vérthalmi kulcsár beszélte a malomban, hogy múlt héten ott voltál, s
                        tegnapelőtt kocsisunk látta ott legényedet, s beszélt vele. Mihelyt ezt
                        meghallám, nem volt nyugtom, s eljöttem.</p>
                    <p>- Gyalog és sötétben?</p>
                    <p>- S nem jöttem-e így hozzád akárhányszor? De mi bajod? Sohasem láttalak ily
                        szomorúnak.</p>
                    <p>- Kinek nincsenek néha gondjai?</p>
                    <p>- De ha gondjaid vannak, s szomorúnak érzed magadat, miért nem izented meg,
                        hogy itt vagy? Azt hiszed, nem tudnálak felderíteni. Kísértsd meg egyszer.
                        Beszéld el, mi gyötör.</p>
                    <p>- Ne kérdezd, csak most ne. Idővel talán megtudod.</p>
                    <p>- Hát míg ez idő eljő, te se törődjél vele. Gondolj mindig csak reám. Ím itt
                        vagyok s szeretlek.</p>
                    <p>- S nem kell-e szemrehányásokat tenni magamnak még azért is? Mennyit
                        szenvedsz szerelmedért!</p>
                    <p>- Most már mindent tudok. Nénéd s úri barátjaid telebeszélték fejedet, s mert
                        látják, hogy az ocsmányságokat, miket rólam mondanak, el nem hiszed: most
                        egyszerre azzal ijesztenek, hogy szerencsétlenné teszesz. Mindez csak azért
                        van, hogy elidegenítsenek tőlem.</p>
                    <p>- De szüleid! anyád!</p>
                    <p>- Édesanyám? Ő jól tudja, hogy ha ezt nem mutatnám, s ha tartózkodóbb lennék
                        irányodban, végre elvennél. Hiába, nem verheti ki senki fejéből, hogy
                        utoljára még feleséged leszek. Egykor magam is azt hittem - tevé hozzá
                        sóhajtva -, de hisz azóta felfordult a világ; s nem mondhatod, hogy valaha
                        szemrehányással alkalmatlankodtam.</p>
                    <p>- Ó, te angyal vagy, Vikta, nem is érdemlem, hogy ennyire szeress - mondá
                        Vámosy meg­hatva.</p>
                    <p>- Az az én dolgom. Én, ha nem érdemlenéd is, szeretnélek. Ha szerencsétlenné
                        tennél, ha tudnám, hogy mást szeretsz - lám, ha ezt tudnám - tevé hozzá
                        rövid hallgatás után, és szemei kimondhatlan szerelemmel függtek Vilmoson -,
                        gyűlölnélek, de szeretnélek még akkor is, mint most, ha reád megharagszom.
                        Azt hiszem néha, széttéphetnélek bosszúságomban, s mégis sohasem szeretlek
                        inkább. De miért szólunk erről; hisz az nem lehet; ha ezt tennéd, én
                        megölném magamat.</p>
                    <p>Talán jobb lenne, ha Vámosy Viktának mindent megvallana, s lábaihoz borulva
                        elmondja, hogy szerelmét nem viszonozhatja igazán, hogy őt megcsalá. Vámosy
                        érzé, hogy a becsületesség ezt kívánja tőle. De bámulhatjuk-e, ha ilyesre
                        nem bírt elég erővel? Hisz Margit nem viszonozza érzelmeit; örökre lemondott
                        minden reményről. Eltaszítsa-e magától azon egy lényt, ki rajta annyi
                        szerelemmel függ, kit, ha őt csalódásában meghagyja, talán még
                        boldogíthat.</p>
                    <p>- S miként ne tegyek magamnak szemrehányásokat, ha eszembe jut, mennyit
                        szenvedtél szerelmed miatt? - mondá Vámosy meghatva.</p>
                    <p>- Nem szenvednék-e én érted mindent örömmel? - viszonzá Vikta határtalan
                        szerelem kifejezésével. - Ha anyám megszid, ha apám fenyegetődzik, s a
                        faluban, nem tudom, mi mindent beszélnek felőlem: mit bánom én. Mindez
                        együttvéve nem ér fel egy kedves szóval, melyet néha mondasz.</p>
                    <p>- Hiába tagadod, elégszer láttalak szomorúan.</p>
                    <p>- Néha az vagyok. Ha az emberek mindig ugyanazt beszélik; ha jó- s
                        rosszakaróktól egyre csak azt hallom, hogy nem szeretsz: utoljára - főképp
                        ha nem látlak - én is kételkedni kezdek. Addig gondolkozom minden szavad
                        fölött, addig töröm fejemet, míg végre nekem is úgy látszik, hogy nem
                        szeretsz többé úgy, mint akkor szerettél...</p>
                    <p>- Mikor?</p>
                    <p>- Akkor, mikor még anyám is azt mondta, hogy szeretsz - válaszolt Vikta némi
                        zavarral -, de hisz ez hiábavaló gondolat. Mi akkor lehetséges volt, most
                        nem történhetik többé, s fölötte nagy boldogság is lenne az nekem, talán el
                        sem bírnám. De ne is szóljunk erről többé. Isten látja lelkemet: ha
                        szeretsz, én nem kívánok semmit a világon. - És a szenvedélyes leány
                        kedvesének nyakába borult, s Vilmos elragadtatva ennyi szerelem által, a
                        bájló hölgyet karjai közé szorítá, s lelkét azon boldogság tölté el, melyet
                        csak, akik szeretnek, ismernek e világon.</p>
                    <p>Az órák mint pillanatok múltak, s Vikta alig hitt szemének, midőn észrevevé,
                        hogy szürkülni kezd; kérte Vilmost, fogasson be.</p>
                    <p>Egy negyedóra múlva kocsin ültek, s a lovak uroktól hajtva, száguldva
                        haladtak a megfagyott úton. Hallgattak mindketten. Vámosy mély gondolatokba
                        merült. Vikta boldogabb vala, mint hogy szóljon.</p>
                    <p>Mikor végre a lovak félig maguktól a bereknél megálltak, hol a szerelmesek
                        ismeretségük első idejében s később, midőn a molnár nem tűrte többé, hogy
                        Vámosy házához jöjjön, annyiszor találkoztak, Vilmos még egyszer kebléhez
                        szorítá kedvesét.</p>
                    <p>- S mikor látlak ismét?</p>
                    <p>- Ma estve nem jöhetek. De várj meg holnap este e helyen; tíz óra előtt ne,
                        apám néha későn fekszik le.</p>
                    <p>- De bizonyosan eljössz, nemde?</p>
                    <p>- Hát kétkedel? - mondá Vikta, midőn kedvesét még egyszer kebléhez
                        szorítá.</p>
                    <p>Vámosy alig bírt megválni tőle. - Ne félj, nem soká lesz többé szükségünk
                        titkolózásra - mondá, midőn amaz a kocsiról leszállva, kezét nyújtá neki -,
                        boldoggá teszlek, hisz úgy, mint te, nem szerethet senki a világon.</p>
                    <p>Vikta örömében remegve szorítá meg kezét, és sebes léptekkel távozott. - A
                        boldog leány egy egész mennyországot vitt magával keblében.</p>
                    <p>Vámosy elragadtatva nézett utána. Miután a könnyű alak a fák mögött eltűnt,
                        lovai közé vágva, mint az őrült hajtott hazafelé.</p>
                    <p>Még félhomály vala, midőn szobájába lépett. A leégett gyertyák lobogó fénye s
                        az ablakon át terjedő gyönge napvilág minden tárgyat bizonytalan színben
                        tüntettek fel. Neki úgy látszott, mintha az egész csak álom lett volna, egy
                        szép boldogító álom, melynek alakjait felébredve is még magunk körül látjuk,
                        s melynek benyomása egy időre minden egyebet háttérbe szorít. - Csak néhány
                        óra előtt mily reménytelenül jára fel s alá szobájában, mily
                        szerencsétlennek érzé magát! - és most! - Miként lehet az, hogy Margitot ily
                        hamar elfelejté! Ó, nem, ő nem felejté el őt. Margitnak emléke örökre szent
                        lesz előtte. A gondolat, hogy általa félreismertetett, úgy fáj neki, mint
                        elébb fájt. Megnyerni bocsánatát, megszerezni becsülését, talán barátságát:
                        oly valami, miért most is minden áldozatra kész; de csak most érti önszívét.
                        Margit a legtökéle­tesebb nő, kit életében látott. Minden jót, mit szíve
                        sejtett, minden nemest, mit keresett, a szépséget, melyről ábrándozott,
                        benne egyesülve találá; de nem volt-e maga e tökély válaszfal, mely őt tőle
                        örökre távol tartotta? Mint egy magasabb lény jelent meg előtte, melyhez
                        feltekintve minden egyébről megfeledkezünk, de melyhez közelítenünk nem
                        lehet; mint egy csillag, melyhez ha vágyódva felnézünk, tudjuk, hogy
                        nagysága előtt minden egyéb parányi, de mely örök távolban hideg fénnyel
                        ragyog. - Ő nem nekem való - mondá Vilmos magában -, én nem vagyok hozzá
                        méltó. Csak képzeletemmel szerettem őt. A gyönyör és szenvedés, mit általa
                        érezek, álom vala, melyből Vikta karjai között édes valóra ébredék. Csak ő
                        szeret, csak őt boldogíthatom. Mit bánom én a világot, mit bánom Irma
                        neheztelését. Ki ily szerelmet talált, s azt, ki őt így szereti,
                        boldogíthatva, nem cselekszi meg, az nem érdemli, hogy szerencsés
                        legyen.</p>
                    <p> </p>
                </div>
               <div type="chapter">
                    <head>36</head>
                    <p>Margit Vámosy levelét azon estére következett reggelen kapta, melyen őt Maris
                        házánál láttuk. Akkori hangulatában e levél nem maradhatott hatás nélkül.
                        Ismeré a fájdalmat, melyet e sorok kifejeztek; érezé, hogy minden emberek
                        között Vámosy az egyetlen, ki iránt magának szemrehányásokat tehetne; s
                        miért tagadná meg kérését? Röviden válaszolt tehát, hogy estve hat óra után
                        elvárja, s hogy, ha vele magánosan szólni akar, a hátsó lépcsőn egyenesen
                        komornája szobájába menjen, ki őt be fogja hozzá vezetni.</p>
                    <p>Megírva rövid levelét, Margit alig határozhatá el magát annak elküldésére. E
                        titkolózás ellentétben állt jellemével; a gondolat, hogy komornájával
                        valamit közölnie kell, mit anyjával tudatni nem akar, megingatá feltételét.
                        De vajon, ha Vámosyval magánosan szólni kíván, nem szükséges-e ezen
                        titkolódzás? Az öreg plébános régen észrevevé Vámosy szerelmét. Tudta, hogy
                        jószágán tartózkodik, hogy egyszer Vérthalmon volt, és Margitnak levelet
                        küldött. S ha nem kételkedett is Margiton, gyanítani kezdé, hogy azon
                        viszonyok előidézésében, melyek által Margit magát szerencsétlennek érzi,
                        neki is része van. Ha Vámosy most Vérthalomra jő, nem hagyná őt egy percig
                        Margittal magánosan, őt pedig később napokig ostromlani fogná kérdéseivel.
                        Margit egy idő óta csaknem félt öreg barátjától. Ismeré szeretetét, de a
                        mód, mellyel azt mutatá, kíméletlen, csaknem sértő vala. Vannak emberek, kik
                        elfelejtik, hogy a sebzett kebelnek még a szeretet is, mellyel barátjai
                        szíveikhez szorítják, fájdalmat okozhat: és Farkas Máté ezek közé tartozott.
                        Tisztába kell jönnöm Vámosyval, s minél elébb, annál jobb - így szólt végre
                        határozottan. - Csak Adorján iránti túlzó szeretetből vétkeztem ellene; de
                        érzem, hogy neki elégtétellel tartozom; legyen maga a megalázás, melyet e
                        pillanatban érzek, büntetésem.</p>
                    <p>Vámosy legénye, miután Margit levelét átvette, rosszkedvűen lovagolt
                        hazafelé. Reggel előtt indult, sokáig kelle várnia, s a hideg szél
                        kíméletlenül hordta a havat szemei közé. Ily körülmények között Gyurinak
                        természetesen azon idők jutottak eszébe, midőn urának leveleit nem a
                        vérthalmi kastélyba, hanem a káldorfalvi malomhoz vitte, s írott válasz
                        helyett jó reggelit vagy ebédet kapott; s e gondolatok azon eszméhez
                        vezették őt: vajon az út a malom felé, habár nem rövidebb, nem sokkal jobb-e
                        talán ennél, melynek nagy hófuvatjai miatt csak lépve haladhatott.</p>
                    <p>Az ok, melyért ura parancsolá, hogy a malomnál ne mutassa magát, most, miután
                        Vikta úgyis tudja, hogy itt van, megszűnt; miért ne lovagoljon arra, s miért
                        ne térjen be? Hisz az öreg molnár, ha goromba is, csak meleg szobában
                        gorombáskodhatik vele; és a molnárné házában halálos ellenségét is
                        megkínálná egy pohár borral. Legfeljebb urát szidhatják, s azt kívánhatják
                        tőle, hogy egyetértsen velök; s átfázott ember jó reggeliért ennél még
                        többet is tehet.</p>
                    <p>Rövid habozás után Gyuri elszánta magát, és jobb kedvvel küzdve a szél ellen,
                        nemsokára a malomhoz ért. E háznak különben oly vidám köre most csendes és
                        szomorú vala. Az állás alatt őrlősök helyett most csak néhány varjú
                        tanyázik, nagy károgással kaparva ki a hóból eledelét. A fákat zúz takarja,
                        s a befagyott patak mellett a rég megállt malomkerekeken hosszú jégcsapok
                        függtek; még a molnár híres ebei is a ház őrzését a csípős szélre bízva,
                        konyhába vonultak, úgyhogy Gyuri lovát az istállóba vezetheté anélkül, hogy
                        jötte valaki által észrevétetett volna.</p>
                    <p>Nagy volt a molnárné meglepetése, midőn e régi ismerős, kit szebb időkben
                        borával annyiszor jól tartott, s kit, mikor végső ízben itt volt, férje
                        csaknem bottal kergetett el, a szobába lépett, s neki a legfesztelenebb
                        modorban jó napot kívánt.</p>
                    <p>Miután már a konyhában hallá, hogy a gazda Káldorfalvára ment, s délelőtt
                        alig jő haza: Gyuri a meleg szobában egészen jól érzé magát, s első
                        pillanatban úgy látszott, hogy megjelenése a háziasszonynak sem kellemetlen.
                        Az év ezen szakában oly kevés vendég járt a malomba, s az élet e magas
                        hófuvatok között oly unalmas vala, hogy a molnárné ma még Fekete Marist is,
                        kit halálos ellenségének tartott, talán barátságosan fogadta volna. Csak
                        később jutott eszébe, hogy a történtek után nem illik szívesen fogadnia
                        Vámosy cselédjét, s ekkor ráncba szedve homlokát, méltósággal kérdé:
                        tekintetes Vámosy úr inasát ugyan mi hozhatta ide?</p>
                    <p>- Bizony csak lovam hozott ide, s az is elég bajosan - mondá Gyuri, ki
                        meggyőződve saját felsőbbségéről, sokkal inkább vágyódott reggeli után,
                        semhogy magát a molnárné modora által sértve érezhetné.</p>
                    <p>- De ugyan mily járatban, ha szabad kérdezni? - folytatá az előbbi.</p>
                    <p>- Vérthalmon voltam, s miután dolgaimat ott elvégeztem, és visszafelé jöttem,
                        eszembe jutott, mily rég nem láttam Erzsébet asszonyt, s erre vettem utamat.
                        Jóval messzebb ez, és az idő is förtelmes; de engem úgyse, szinte rosszul
                        esett, hogy oly sokáig nem láttam.</p>
                    <p>- Nem hittem volna, hogy visszakívánkozik házunkhoz - mondá a molnárné
                        gúnyosan -, mikor utolszor itt volt, nemigen barátságosan vált meg
                        férjemtől.</p>
                    <p>- Az semmit sem tesz - válaszolt Gyuri, ki a jól fűlt szobában egészen
                        otthonosnak érzé magát, s bekecsét kigombolva, a molnárnéhoz ült -, elég
                        régen ismerem a gazdát. Hiába, aki a malomban él, az hangosabban beszél. És
                        végre, akkor azért nehezteltek reám, mert Viktának uramtól levélkét hoztam,
                        és most nem hozok többé.</p>
                    <p>- Tudja-e, Gyuri, hogy a maga ura semmirevaló ember, csúnya, rossz ember? -
                        mondá a molnárné hevesen.</p>
                    <p>Gyuri hallgatva csak vállát voná, oly arckifejezéssel, mintha mondaná, hogy
                        ez bizony igaz lehet, vagy hogy azt már régen tudja.</p>
                    <p>- Gonosz ember, kinek nincs egy csepp szíve, de még annyi sem, mint körmöm
                        feketéje - folytatá Erzsébet, felemelve hüvelykét, mintha Gyurinak meg
                        akarná mutatni, mily kevés szíve van urának.</p>
                    <p>- Hja, az urak, az urak! - fohászkodott az inas.</p>
                    <p>- Az urak? Hát úr-e ő? - folytatá amaz indulatosan. - Úr a mi grófunk és a
                        vérthalmi grófné, azaz: ha férfi volna; ezt nevezem én úrnak: de a maga ura!
                        hisz tudjuk, mije van. Ha a vén báró el nem vette volna testvérét, fogadok,
                        cselédet sem tartana, fakó szekeren járna. Csakis a báróné tartja benne a
                        lelket.</p>
                    <p>- Elég baj az nekem is. Az ember alig győzi a sok munkát. Most is úgy
                        átfáztam. Más házban a lovászt küldik postával, de nálunk nincs. Bizony, a
                        hideg csontomig hatott.</p>
                    <p>- Talán jólesik egy kis papramorgó? - szólt a molnárné, midőn felkelve, a
                        faszekrényhez ment, mely felé Gyuri szemei rég vágyó tekintetet vetettek. -
                        Nem kell-e egy kis szalonna is hozzá?</p>
                    <p>- Bizony kell, mert én egy harapást sem láttam.</p>
                    <p>- Szép úri ház, hol a cselédeket éhgyomorral mérföldekre küldik, és még egy
                        kis szalonnát sem adnak tarisznyájukba, hogy legyen mit harapniok - mondá az
                        előbbi, míg egy nagy darab szalonnát, fél cipó kenyeret és a szilvapálinkát
                        Gyuri elébe állítá. - De azért büszke az, mint a herceg, magasan hordja
                        orrát, és úgy viseli magát, mintha más ember csak arra való volna a világon,
                        hogy őt süvegelje.</p>
                    <p>- Bizony igaz - mondá Gyuri, midőn kiürített poharát újra megtölté.</p>
                    <p>- És főképp az a maga ura. Nekem biz az nem kellene. Még akkor is, mikor
                        megkérte leányomat, soká gondoltam rá magamat. Férjem pedig nem is akarta
                        megengedni, és sokkal szívesebben adta volna Viktát Fekete Andrishoz (pedig
                        az is haszontalan semmi ember, ki csak bolonddá tartott), de András legalább
                        gazdag, paraszt létére jobban áll, mint sok földesúr. De az a haszontalan
                        Vámosy. Csak leányom ne szeretné úgy.</p>
                    <p>- Hát Vikta még mindig szereti uramat? - kérdé Gyuri színlelt bámulással.</p>
                    <p>- És mennyire. Ha ez a szívtelen ember úgy tudná ezt, mint én: jótállok,
                        megbánná magaviseletét.</p>
                    <p>- Dehogy bánná - válaszolt az előbbi, új szelet kenyeret vágva le magának -,
                        sőt örülne neki. Kevés szeretet van a mai világban, s azért, amint az egyik
                        félnek szeretete nő, fogy a másiké; mintha az, kinek sokja van, a másiktól
                        vette volna el. Így van ez férj és feleség s így szeretők között. Szép
                        dolgokat beszélhetnék én erről és amarról is.</p>
                    <p>És Gyuri minden különös kérés nélkül csakugyan szép dolgokat beszélt városi
                        tapasztalásairól és uráról is, melyeken a molnárné bámulatában összecsapta
                        kezét, és nem foghatá meg, hogy az égi tűz, mely Szodomát és Gomorrát
                        elpusztítá, rég nem esett le Pest-Buda falaira.</p>
                    <p>Az inas éppen nem kímélé urának hírét. Részint mert tíz esztendeig inaskodva
                        elég asztalnál szolgált, hol azt, mit mások bűnnek tartanak, dicsekedve
                        hozták fel, s ez iskolában a nép előítéletein túlemelkedve, mit uráról
                        beszélt, tulajdonképp nem is tartá rossznak; részint mert észrevevé, hogy
                        amit mond, azt szívesen hallgatják. Nem akarom menteni őt, de vannak jobban
                        fizetett szolgák is, kik hasonló helyzetben éppoly kevéssé kímélik
                        uraságaikat; és Gyurinak e pillanatban még más fontosabb okai is voltak. Ha
                        ura szenvedelmében mindenről megfeledkezik, s Viktát elveszi, úgy látszik,
                        csak az ő dolga; de vajon Gyuri közönyösen nézheti-e a jövőt, ha eszébe jut,
                        hogy a molnárleányt talán még nagyságolnia kell? Gyuri egész büszkesége
                        fellázadt e gondolatnál, s mert a múlt éjjel a Vámosy s Vikta közt folyt
                        beszédnek egy részét az ajtón át meghallgatta, s urának újra felébredt
                        szerelmétől félt: éreztetni akará a molnárnéval, hogy urának ígéreteiben nem
                        lehet bízni. Tudta, hogy mit a molnárnénak mond, azt Vikta még nagyítva
                        fogja hallani, s hogy ha a szeretők újra összevesznek, ura bosszú­ságában
                        utazni megy, s az egésznek örökre véget vet.</p>
                    <p>- De hisz a maga ura korhely! - mondá a molnárné, ki a hallottak fölött nem
                        győzött eléggé bámulni.</p>
                    <p>- Sokan annak tartják - válaszolt Gyuri, legalább annyi önérzettel, mennyivel
                        a fika vezérének hőstetteit beszéli el -, s annyi bizonyos, hogy az
                        asszonyok valamennyien belebolondulnak. Ahová csak jövünk, mindenütt a régi
                        história. Mit gondol, Erzsébet asszonyom, vajon miért vagyunk mi itt? - tevé
                        hozzá bizodalmasabb hangon, miután harmadik vagy negyedik poharát
                        kiüríté.</p>
                    <p>- Mit tudom én, mi dolga van urának?</p>
                    <p>- Mi dolga? - hát csak ez is oly dolog - szerelmes dolog. Asszonyért jöttünk,
                        kedves molnárné asszonyom. Mi mindig csak ezért utazunk.</p>
                    <p>- Reménylem, nem leányomért, mert ha férjem megtudná, nem állnék jót
                        semmiért.</p>
                    <p>- Nyugodt lehet, arról szó sincs többé. Uram most egészen máson töri
                        eszét.</p>
                    <p>- De min?</p>
                    <p>- Hát... de ha megmondom, megígéri-e, hogy nem szól senkinek?</p>
                    <p>- Akár megesküszöm reá - mondá a molnárné, kinek kíváncsisága most
                        tetőpontjára ért.</p>
                    <p>- Hát Vérthalom...</p>
                    <p>- Csak nem jár az öreg grófné után? - szólt a molnárné bámulva.</p>
                    <p>- Hova gondol; de nincs-e a fiatal grófné is Vérthalmon?</p>
                    <p>- Margit grófné, a mi urunknak felesége? - kiálta a molnárné. - Az fertelmes
                        rágalom.</p>
                    <p>- Már akár hiszi, akár nem, az bizony úgy van. Nagyságos uram Pesten
                        mindennapos volt a háznál. A grófné csaknem egész télen beteg volt, azaz
                        annak mondta magát, és nem járt ki; de ha minden más látogatást
                        elutasítottak, uramat beeresztették; és végre, mikor a gróf a sok
                        betegeskedést megunta, és Bécsbe utazott, a grófné mindjárt kocsira ült s
                        lejött. Mi pedig még aznap utána.</p>
                    <p>- Nagy dolog! Mintha ugyanaz nap, melyen a grófné elutazott, utána akárhány
                        más ember nem utazhatott volna el Pestről!</p>
                    <p>- Igen, de hát miért utazott el a grófné tél közepett; s mi miért hagytuk el
                        a várost éppen a farsang utolsó hetében, midőn uram minden áldott nap
                        táncvigalomra vagy más mulatságra volt hivatalos: ha e két dolog nincs
                        bizonyos összeköttetésben?</p>
                    <p>- Csak nem akarja elhitetni velem, hogy Margit grófné urába szerelmes?</p>
                    <p>- Azt én nem tudom; csak annyit mondhatok, hogy uram Vérthalomra jár, s ha
                        nem mehet el, legalább ír, s hogy a grófné felel a leveleire.</p>
                    <p>- Az nem igaz.</p>
                    <p>- De ha én mondom.</p>
                    <p>- Hazugság!</p>
                    <p>- De ha most is egy ily levelet hoztam volna magammal és ha megmutatnám?</p>
                    <p>- Csakugyan? Szeretném látni!</p>
                    <p>- Az nem nehéz - mondá Gyuri, midőn Margit levelét zsebéből kivevé. A
                        molnárné utána nyúlt, de ugyane pillanatban Vikta lépett be a
                        mellékszobából, és Gyuri a levelet bekecsébe dugta.</p>
                    <p>- Ismét szép dolgokat hallottam Vámosydról - szólítá meg a molnárné
                        leányát.</p>
                    <p>- Hát így tartja meg, amit nekem ígért? - mondá szemrehányólag Gyuri, ki
                        Vikta megjelenése miatt zavarba jött.</p>
                    <p>- Hisz azt csak mondhatom e szegény leánynak, hogy bolondnak tartják? -
                        viszonzá az előbbi haragosan, s a molnárné ígéreteinek dacára valószínűleg
                        még többet mondott volna, ha éppen akkor a konyhába nem hívják, hol reá
                        szükség vala.</p>
                    <p>- Adja ide a levelet - mondá Vikta, mihelyt anyja kiment, Gyurihoz fordulva
                        parancsoló hangon.</p>
                    <p>- Mily levelet? - kérdé amaz zavarral.</p>
                    <p>- Azt, melyet Vérthalomról hozott. Hallottam minden, szót, melyet anyámmal
                        beszélt.</p>
                    <p>- Nem mondtam egy szót sem arról, hogy nálunk volt.</p>
                    <p>- Mit bánom én; azt, ha tetszik, megmondhatja; de a levelet akarom, pedig
                        mindjárt, és ha ide nem adja, elmondom urának, miket beszélt felőle.</p>
                    <p>- Az ember oly sokat beszél néha - mondá Gyuri, belsejében átkozva fecsegését
                        és a szilvapálinkát, mely megoldá nyelvét -, minek mondaná meg uramnak?</p>
                    <p>- Azt majd meglátja. De ha a levelet nem adja át azonnal, Vámosy úr még ma
                        megtud mindent, azért jótállok.</p>
                    <p>- De hisz mi hasznát veheti, a levél be van pecsételve?</p>
                    <p>- Azt majd meglátjuk. Csak ide vele.</p>
                    <p>Gyuri, nem tudva, mit tegyen, forgatta a levelet kezében. Hogy Vikta ígéretét
                        teljesíti, arról, a hang után ítélve, melyen szólt, nem lehetett kétsége;
                        ismerve urának hevességét, előre látá a következményeket, s ezek között az,
                        hogy házából csúfosan elkergeti, még nem vala a legkellemetlenebb; s nem
                        látott semmi módot maga előtt, melyen a kelepcéből szabadulhatna.
                        Természetesen csak azért akarja a levelet, hogy elolvassa - mondá végre,
                        miután a levelet minden oldalról megnézte.</p>
                    <p>- Mi más hasznát vehetném?</p>
                    <p>- A levél csak ostyával van bezárva - mondá rövid gondolkozás után -, és az
                        ostya nem is egészen jól tapad hozzá. Úgy hiszem, felnyithatnám
                        tollkésemmel; s ha ismét beragasztjuk, uram, ki leveleit nem is igen szokta
                        nézni, mielőtt feltépi, észre sem venné.</p>
                    <p>- Nem bánom, ám legyen, de szaporán.</p>
                    <p>- De ha elolvasta, visszaadja?</p>
                    <p>- Visszaadom.</p>
                    <p>- Mindjárt visszaadja, s nem gyűri össze?</p>
                    <p>- Ígérem - mondá Vikta mind türelmetlenebbül.</p>
                    <p>- S nem szól semmit uramnak, sem a levélről, sem a többiről?</p>
                    <p>- Mondom, hogy ígérem. Ha akarja, megesküszöm reá. De siessen, másképp
                        visszajő anyám!</p>
                    <p>Gyuri sóhajtva kivevé tollkését, és hozzáfogott kísérletéhez, mely, minthogy
                        az ostya alig ragadt a papiroshoz, minden reményen felül könnyen és teljesen
                        sikerült.</p>
                    <p>Vikta, miután a nyílt levelet kétszer átolvasá, hallgatva adá azt Gyurinak
                        vissza. Ez a levél összehajtásával s bepecsételésével annyira el vala
                        foglalva, hogy Vikta elsápadását észre sem vevé.</p>
                    <p>- Most mennem kell - mondá Gyuri, midőn levelét még egyszer megnézve,
                        meggyőződött, hogy a feltörésnek semmi nyoma sem látható. - Ne mondjak
                        semmit uramnak?</p>
                    <p>- Majd eljövök én magam.</p>
                    <p>- De arról, ami most történt, ugye nem szól neki? - folytatá rimánkodó
                        hangon.</p>
                    <p>- Ne féljen - viszonzá Vikta, s a remegő hangban, melyen szólt, volt valami,
                        mi Gyurinak feltűnt -, ha urával összejövök, magáról nem lesz szó
                        közöttünk.</p>
                    <p>S ezzel Vikta az ablakhoz ment, és hallgatva kinézett.</p>
                    <p>Mint az, akit fején erős csapás ért, első kábultságában még nem érez
                        fájdalmat, s midőn körülnézve, látása elhomályosodik, nem tudja, mi történt
                        vele: ilyenek valának Vikta érzései e pillanatban. Csak imént határtalanul
                        boldognak érezte magát, s most mindennek vége van. De miként történhetett e
                        borzasztó változás, még alig foghatja meg. Tudja, hogy nem álmodik. Előtte
                        ismert tárgyak állanak. Ott a fészer s a magas fák, melyek azt környezik.
                        Balról a berek, hol csak néhány óra előtt Vámosytól búcsút vett, mellette az
                        út, melyen most Gyurka lovagol hazafelé. Itt a szobában azon asztal mellett
                        olvasta Margit levelét; ő ébren van, s mégis lehet-e mindez való?
                        Boldogságának egész épülete halomra dőlt, s még időre vala szüksége, hogy
                        magát e romok között feltalálja, s egész szerencsétlenségét felfoghassa.
                        Midőn végre ide jutott, s a történteket átgondolva, semmit nem talált, miből
                        Margit levelét másképp magya­rázhatná, vagy mi Vámosynak mentségül
                        szolgálna, s a meggyőződést, hogy gyalázatosan megcsalatott, nem utasíthatá
                        el többé magától, szívében csak egy érzés, lelkében csak egy gondolat
                        maradt: hogy bosszút álljon. - Miként? azt nem tudta még. Agyában tízféle
                        terv kergette egymást, melyeknek kivihetlenségét első pillanatban belátta;
                        de hogy bosszút kell állnia, s hogy bosszút fog állani, azt tudta.</p>
                    <p>Vikta annyira el volt merülve gondolataiban, hogy a körülötte történteket
                        észre sem vevé; s ijedten összerezzent, midőn apja, ki azalatt hazatért,
                        vállán érintve, megszólítá őt.</p>
                    <p>- Hát ennek mi baja van? - mondá a molnár, meglepve leánya sápadtsága által -
                        úgy néz ki, mint a fancsali feszület.</p>
                    <p>- Kissé fejem fáj - válaszolt Vikta -, de már jobban vagyok.</p>
                    <p>- Menj ki a konyhába, és segíts anyádnak főzni - szólt az előbbi
                        rosszkedvűen. - A kulcsárnál akartam maradni. Már az ebédhez készültünk,
                        egyszerre csak a gróf megérkezett.</p>
                    <p>- Micsoda gróf?</p>
                    <p>- Micsoda gróf? Hát a mi grófunk; ki más jönne most Káldorfalvára? -
                        válaszolt a molnár nyers hangon. - Még ily időben sem hagynak békét az
                        embernek.</p>
                    <p>- De hisz a grófné Vérthalmon van, miért nem ment oda?</p>
                    <p>Vikta annyira fel volt gerjedve e pillanatban, hogy arcának megváltozott
                        kifejezése még apjának is feltűnt. - Talán megbolondultál, hogy ilyeneket
                        kérdezhetsz tőlem? - szólt bámulva - mit tudom én, miért nem ment
                        Vérthalomra; talán meg akarja lepni feleségét?</p>
                    <p>- Talán meg akarja lepni - ismétlé Vikta halkan.</p>
                    <p>- Mi közöd ahhoz? - szólt a molnár türelmetlenül - mondtam már, menj a
                        konyhába anyádhoz és siessetek.</p>
                    <p>Míg a gazda rosszkedvűen székre veté magát, Vikta kiment, de csak kevés
                        pillanatot töltött a konyhában. - Nem tarthatja ki fejfájását a tűz mellett.
                        A szabadba kell mennie. - S felvéve kis bundáját, kiment a kertbe, s innen a
                        malom hátulsó oldalán az erdő felé. Mihelyt a ház látkörén kívül tudja
                        magát, kocsiútra tér, s nem gondolva a mély hóval, melyben helyenkint bokáig
                        süllyed, sebes léptekkel halad Káldorfalva felé.</p>
                    <p> </p>
                </div>
               <div type="chapter">
                    <head>37</head>
                    <p>Káldory azt, hogy távozása után neje rögtön falura utazott, még Bécsben
                        hallotta meg. Ismerte Margit szenvedélyességét. Tudta, hogy ő azon
                        véghetlenül nemes, de nem mindig kellemes nők közé tartozik, kik férjök
                        iránti magukviseletében csak szívöket követik; s el vala készülve, hogy
                        most, midőn tőle haragban vált meg, szintúgy tartózkodás nélkül fogja
                        mutatni neheztelését, mint elébb határtalan szerelmét nem titkolá el.
                        Káldory ezért nem is sietett visszajőni. Felfogása szerint legjobb, ha
                        nejének időt enged, hogy hibáját maga belássa; s ha tudta is, hogy a
                        közönyösség, melyet ezáltal mutat irányában, fájni fog: vajon nem érdemli-e
                        Margit e büntetést? Neje kitűnő asszony, Káldory teljesen belátja érdemeit,
                        de nem ismert-e nőket, kiknek nagyszerű tulajdonaikról a világ bámulattal
                        szól, s kiknek elhíresztelt erényök mégis csak a gyémántra emlékeztet, mely
                        annál inkább ragyog, minél több éles hegyekkel és szegletekkel bír; s vajon
                        a túlságos engedékenységnek, mellyel eddig iránta viseltetett, ered­ménye
                        nem odavezet-e, hogy Margit mindig követelőbbé vált? Meg vala győződve
                        szere­tetéről, tudta, hogy neje csak benne él, hogy érte minden nagy
                        áldozatra kész: de a korlátlan hatalom, csak egy nő szíve fölött is
                        gyakorolva, megbosszulja magát; s Adorján Margit túlzó szeretete által csak
                        korlátolva érezé magát. Rég túl vala a koron, hol szívünknek jólesik, ha
                        valaki által ideálnak tartatunk; s Adorján nem bánta, ha Margit kissé alább
                        száll véle­ményében, s ha kevésbé imádtatva, kényelmesebb helyzetbe jut,
                        főképp miután szerelméről így is biztos vala, s azt hivé, hogy ezután Margit
                        is végre szerencsésebbnek fogja magát érezni.</p>
                    <p>Káldory a történetet ezen szempontból tekintve, a jövőre nézve eleinte
                        egészen nyugodt volt; csak midőn Pestre visszatérve, itt feleségének levelét
                        találta, változtak meg nézetei.</p>
                    <p>Margit sorai, melyekben röviden tudtára adá, hogy anyjához megy, azon
                        nyilatkozattal végződtek, hogy miután férjének való érzéseit ismerni
                        tanulta, tökéletesen szabadnak érzi magát; s tőle csak azt kéri, hogy őt
                        nyugalmában ne háborgassa. És Káldory, midőn a történ­teket átgondolá, nem
                        talált okot, melyből Margit e nyilatkozatát magának megmagyarázhatná.</p>
                    <p>- Rossz hangulatban váltunk el egymástól - így elmélkedett -, meglehet,
                        Margit inkább neheztelt, mint gondolám; de hisz e levél úgy hangzik, mintha
                        tőlem egészen el akarna válni, és történt-e valami közöttünk, mi erre csak
                        ürügyül is szolgálhatna; mondott-e csak egy szót, melyből ily szándékát
                        gyaníthatám? Ó, az asszonyok! egész életök ötletekből áll. Eszökbe jut, hogy
                        valakit szeretnek, s feláldozzák jövőjüket; eszökbe jut, hogy valaki őket
                        nem szereti, és széttépnek minden kötelékeket, gyűlölik azt, kit elébb
                        szerettek, s feldúlják egész létöket, csakhogy egy képzelt sértésért bosszút
                        állhassanak. Náluk minden gondolat érzés és minden érzés szenvedély;
                        balgatag, ki jövőjét oly valamihez köti, mi minden számoláson kívül
                        fekszik.</p>
                    <p>Erősen fel vala ingerülve neje ellen. Nem vitte-e el még saját arcképét is,
                        mely íróasztalán állt, helyébe férjének arcképét állítva oda, hogy a
                        viszálkodás a cselédek előtt se maradjon titokban.</p>
                    <p>Miután komornyikjával szólt, s felesége távozásának körülményeit megtudta,
                        ingerültségéhez még nyugtalanság járult. Neje az nap, melyen ő maga Bécsbe
                        indult, több órát töltött Dárdaynénál, s csak mikor onnan visszajött,
                        kezdett úti készületeihez.</p>
                    <p>Vajon Dárdayné Margitnak a viszonyt, melybe elébb férjéhez állt,
                        elbeszélte-e? De mi oka lehetett volna erre? s ha Margit a múltakat megtudta
                        is, feltehetni-e, hogy valamely asszony, mihelyt megtudja, hogy férjének
                        házassága előtt viszonya volt, őt ez okból elhagyja?</p>
                    <p>Dárdayné, kihez Káldory, hogy magának bizonyosságot szerezzen, elment,
                        elfogultnak látszott; de nem volt-e igaza, ha mondá, hogy oly dolgot, mely a
                        maga idejében közbeszéd tárgya volt, nemcsak tőle tudhatott meg; s hogy
                        Margitnak nem a múlt, hanem talán azon meggyőződés fáj, hogy férje őt nem
                        szereti többé. De miként támadhatott egyszerre benne ezen meggyőződés, mi
                        ingerelhette őt fel annyira éppen most, és mi befolyása lehet az egészre
                        Vámosynak?</p>
                    <p>Maga sem tudta, miért, de a hír, hogy Vámosy utolsó nap kétszer kereste
                        nejét, s a levél, melynek borítékát neje íróasztalán találta, szintén
                        nyugtalanítá őt, főképp miután Vámosyról lakásán kérdezősködve, hallá, hogy
                        ugyanaz nap, melyen neje Pestet elhagyá, ő is elutazott, s pedig nem a
                        vasúton s így nem a külföldre, mint régen tervezé, hanem jószágára, mely
                        Vérthalom szomszédságában fekszik.</p>
                    <p>Káldory nem volt szerelemféltő. Kevésbé becsülte Vámosyt, és sokkal inkább
                        meg volt győződve neje szeretetéről, hogysem őt félthetné tőle. De nem
                        vette-e észre még Emsben Vámosy szerelmét, s Irma miért jött oly zavarba,
                        midőn Káldory őt öccse felől kérdezé; miért volt oly nyugtalan, minőnek őt
                        még soha életében nem látta; miért kéré annyira, hogy ne menjen neje
                        után?</p>
                    <p>Ha Irma maga a viszonyt, melyben egykor Káldoryhoz állt, Margitnak nem
                        beszélte is el: nem tehette-e ezt Vámosy, ki ezáltal Margitot férjétől
                        elidegeníteni remélé, s ki e célját talán el is érte? Ki tudja, mi módon
                        adta elő a történteket, s nem hiszi-e talán Margit szenvedé­lyességében,
                        hogy a viszony, mely előtte eltitkoltatott, most is tart?</p>
                    <p>Mindez csak sejtelem vala, mely Káldoryban azért támadt, mert más okot, miből
                        Margit távozását és levelét megmagyarázhatná, nem talált; de maga a gondolat
                        dühvel tölté lelkét; annál inkább, mert helyzetét átgondolva, önmagával sem
                        lehetett megelégedve.</p>
                    <p>- Miért nem mondtam meg inkább mindent Margitnak? - így gondolkozott magában
                        - vagy legalább miért nem kerültem ki Irma társaságát? Nem vetheti-e nőm
                        joggal szememre kétszínűségemet, nem mondhatja-e, hogy a viszony által,
                        melybe őt Irmával hoztam, gúny tárgyává tette magát?</p>
                    <p>Káldory mindenekelőtt e kínzó bizonytalanságtól akarván szabadulni, másnap
                        kocsira ült, s Vérthalomra indult. Útközben másképp gondolta meg magát, s
                        elébb Káldorfalvára ment.</p>
                    <p>Neje - mint itt a cselédektől hallá - csak komornáját küldé át, ki által
                        könyveit s egyes apróságokat szobájából elvitetett. Ő maga, a tiszttartó
                        állítása szerint, ki, hogy a grófné parancsait kikérje, kétszer volt
                        Vérthalmon, rendkívül szomorúnak, sőt betegnek látszott.</p>
                    <p>Soha Káldory kellemetlenebb helyzetben nem találta magát. Már a cselédek
                        miatt, kik különben a viszonyt, melyben nejéhez áll, gyaníták, még ma kelle
                        Vérthalomra mennie, s mégis félt e találkozástól, s néhány órával későbbre
                        akará azt halasztani; mintha a mód, mellyel magát neje előtt igazolhatná,
                        ezen idő alatt bizonyosan eszébe fogna jutni. Azt mondva tehát
                        tiszttartójának, hogy irományai között egy régi szerződést keres,
                        bezárkózott szobájába.</p>
                    <p>Mindenekelőtt tisztába kelle jőnie önmagával. Érzé, hogy a módtól, mellyel
                        neje irányában fellép, egész jövője függ, s nem határozhatta el magát
                        semmire. Margit jelleménél fogva talán legjobb, ha vele nyíltan szól, tőle
                        bocsánatot kér; de teheti-e ezt? Mint egy magába szállt bűnös jelenjék-e meg
                        neje előtt, javulást ígérve, bocsánatért rimánkodva, hogy az végre is tőle
                        megtagadtassék; s miután magát megalázta, ott legyen, hol most van? Egész
                        büszkesége fellázadt e gondolat ellen. Elismeré, hogy hibázott, midőn oly
                        dolgokat, mikről előre láthatá, hogy azok elébb vagy később Margit
                        tudomására jőnek, előtte titkola; de nem tette-e ezt is csak azért, mert
                        szenvedélyességét ismerve, nem akarta nyugtalanítani? Helyzetében más is így
                        cselekedett volna; s neki talán még több panasza lehet Margit ellen. Nem
                        zaklatta-e őt minden józan ok nélkül szerelemféltésével? s pedig inkább
                        Margit vala az, ki erre okot adott. - Ha szerelemféltésre legkisebb hajlamom
                        lenne - így gondolkozott Káldory tovább -, az lennék Vámosyra; s kik
                        Margitot kevésbé ismerik, bizonyosan nem teszik fel, hogy magaviseletének
                        célja csak az, hogy szerelemféltővé tegyen. Fogadni merek, máris akárhányan
                        sajnálkozással szólnak felőlem. Nevetség tárgyává tesz, s még ő emel panaszt
                        ellenem? Mintha csak én s nem ő lenne a hibás.</p>
                    <p>De végre nem mindegy-e az, kinek hibája által jöttünk a jelen helyzetbe? Ha
                        házasok egyszer oda jutottak, hogy hibáikat kölcsönösen méregetik, hogy
                        egymástól távozva csak azt keresik, kinek van igazsága: jobb, ha mindjárt
                        válópert kezdenek, mert a szerelemnek vége. A szere­lemnek! de hát
                        létezett-e az valaha közöttünk? Margit azt hiszi, hogy szeretett; de hány
                        ember él évekig egymással, kikről az egész világ, sőt ők maguk is azt teszik
                        fel, hogy nem élhetnek egymás nélkül, s kiket csak azon természeti ösztön
                        köt egymáshoz, mely főképp az asszonyt szeretni kényszeríti, s melynél fogva
                        más nem-létében ahhoz ragaszkodik, kihez éppen legközelebb áll; s ilyen
                        Margit szerelme is. Ha akkor, mikor találkozánk, helyettem Vámosy közelít
                        hozzá, vagy más valaki: képzelete őt ruházta volna fel azon tulajdonokkal,
                        melyeket bennem vélt feltalálni. Közöttünk nincs semmi szimpátia; s ilyenek
                        között a szerelem csak csalódás lehet, mely addig, míg tart, sem boldogíthat
                        igazán.</p>
                    <p>S én azt sem mondhatom, hogy csalódtam. Szenvedély nélkül közelítettem
                        Margithoz, feleségül vettem, részint hogy viszonyomnak Irmával véget vessek,
                        részint családomért. Jó lelkiismerettel mondhatom el, hogy életem legnagyobb
                        őrültségét érett megfontolással, csak eszem után indulva követtem el, s még
                        azon vigasztalásom sem marad, hogy legalább egy ideig boldog voltam. Mióta
                        Margitot elvettem, az első hetek kivételével, nem volt egy szerencsés órám.
                        Észrevettem elégedetlenségét, s egész életem nem szűnő küzdés volt oly cél
                        után, melyről előre tudhatám, hogy el nem érhetem. Ki boldogíthatná
                        Margitot? Van-e férfiú, eléggé ábrándos és érzelgő, ki az ideálnak, melyet ő
                        magának alkotott, megfelelne; ki kizárólag szerelmének élve, egyszersmind
                        világi hírt szerezne magának? Nincs egyetlen egy pont közöttünk, melyre
                        nézve megegyeznénk; mint két ellentétes mennyiség állunk egymás mellett,
                        melyek összeadva csak egymást semmisítik meg. Bármit tegyünk, eltakarhatjuk
                        a helyzetet, melybe jutottunk, a világ előtt, de nem változtathatjuk meg;
                        jellemünknek követke­zése az, tulajdonképp az egyedüli természetes helyzet,
                        melyben hozzánk hasonló egyediségek egymáshoz állhatnak. - Ha Margit más
                        személy lenne, a baj tűrhetőbb volna. Hány ember nem csalódott hasonló
                        módon, ki, ha egyszer aziránt tisztába jött, hogy egymásnak élniök nem
                        lehet, elélnek egymás mellett. Annyi vagyonnal, mennyivel bírunk, arra csak
                        egy kis józanság szükséges. De Margit fejébe verte, hogy szeret, s nélkülem
                        nem élhet; s mert egymást azon módon, mint ő azt regényeiben olvasá,
                        boldoggá nem tehettük, boldogtalanokká kell válnunk; s Margit azzá tesz, ha
                        csak a világ legszívtelenebb emberének nem akarok tartatni, s neki a
                        félreismert szelíd tűrőnek szerepét nem engedem át.</p>
                    <p>E gondolatokat, melyekbe Káldory mindinkább elmélyedett, inasának szavai
                        szakíták félbe, ki az ajtón kocogva, jelenté, hogy a molnár leánya sürgős
                        dologban szólni akar vele.</p>
                    <p>- Mondd neki, hogy nincs időm, s azonnal Vérthalomra megyek - kiáltott a gróf
                        türelmetlenül. De az inas kevés perc múlva azon válasszal tért vissza, hogy
                        a molnárleány nem akar elmenni. Amit közölni akar, mint mondja, fontos
                        dolog, mely a nagyságos urat illeti. Szükséges, hogy vele, még mielőtt
                        Vérthalomra megy, beszéljen. Ha másképp nem, megvárja a pitvaron.</p>
                    <p>- Hát ereszd fel - mondá Káldory rosszkedvűen, midőn az ajtót felnyitá -, s
                        mondd a kocsisnak, fogjon be. - Úgyis, bármennyit törjem fejemet - folytatá
                        magában -, mielőtt Margittal nem szóltam, nem határozhatom magamat semmire.
                        Oly nőnek gondolatait, ki, mint ő, csak szívét követi, eszünkkel felérni nem
                        lehet. Miután ő csak szenvedélyei után indul, legjobb, ha én is a pillanat
                        sugallatait követem.</p>
                    <p>Káldory első pillanatban bosszankodott Vikta tolakodása miatt, de jötte
                        felébresztette kíváncsiságát, főképp midőn a leány a szobába lépett, s
                        rendkívüli felgerjedését észrevevé.</p>
                    <p>- Sürgős dologban akartál velem beszélni - szólítá meg a belépőt nyájasan -,
                        mondd el, s ha lehet, megteszem kívánatodat már csak azért is, mert akik
                        küldöttek, ily szép követet választottak.</p>
                    <p>- Engem nem küldött senki - mondá elpirulva Vikta.</p>
                    <p>- Hát saját dolgodban jössz? Annál biztosabban számolhatsz segélyemre - szólt
                        Káldory mosolyogva, midőn a szép leány mindig növekedő zavarát
                        észrevevé.</p>
                    <p>- Atyámtól hallám, hogy nagyságod eljött.</p>
                    <p>- Reménylem, nem azért jöttél, hogy te is szegény malmom ellen panaszkodjál.
                        Apád bőven elbeszélte minden hibáit, még azt is, hogy ha a patak befagyott,
                        kerekei nem forognak.</p>
                    <p>- Mit bánom én a malmot!</p>
                    <p>- Vagy talán közbenjáróul akarsz felszólítani? Talán apád ellenzi
                        boldogságodat, s azt hiszed...</p>
                    <p>- Ugyan ne enyelegjen. Az nem tréfadolog, miért én jöttem. A grófné
                        Vérthalmon van - tevé hozzá rövid szünet után.</p>
                    <p>- Tőle kívánsz valamit? - mondá Káldory bámulva, mert a rendkívüli felindulás
                        Vikta egész magaviseletében nem kerülheté el figyelmét.</p>
                    <p>- És Vámosy úr is jószágán van. Csak néhány órával a grófné után érkezett
                        oda.</p>
                    <p>- S mi közöm nekem hozzá?</p>
                    <p>- Vámosy szerelmes a grófnéba.</p>
                    <p>- Megbódultál?!</p>
                    <p>- Elég okom lenne reá - mondá Vikta, szenvedelmétől elfojtott hangon -, de én
                        nem bódultam meg. Amit mondok, azt elhiheti nagysád. Oly igaz, mint hogy
                        élek. Vámosy elébb engem szeretett. Azt is megígérte, hogy elvesz, s most
                        elhagyott.</p>
                    <p>- Szegény leány - mondá Káldory részvéttel. - őszintén sajnállak. De nyugtasd
                        meg magadat. Ismerem Vámosyt, ő könnyelmű ember, s ha ígérte is, mégsem vett
                        volna el. Kapsz te nála százszor derekabb férjet.</p>
                    <p>- Az nem igaz. Vilmos jó, kedves ember, ő nem is hagyott volna el soha
                        életében. Mindennek csak a grófné az oka.</p>
                    <p>- Mi jut eszedbe?</p>
                    <p>- Mióta vele találkozott, vége mindennek; csak őt szereti.</p>
                    <p>- S ezt Vámosy maga mondotta neked? - kérdé Káldory ingerülten.</p>
                    <p>- Nem mondta, de tudom bizonyosan. A grófné viszonozza szerelmét. Ő
                        csábította el, ő ír neki leveleket, ő...</p>
                    <p>- Hogy merészled ezt mondani? - kiáltott Káldory indulattal.</p>
                    <p>- Bánom is én, akármit tesznek velem. A faluban ujjal mutatnak reám, maholnap
                        a templomba se mehetek más becsületes leányok közé, s most még ő se szeret
                        már. Rajtam e világon senki sem segít többé. Hadd tudják meg az emberek,
                        hogy más nem jobb nálamnál. Én legalább nem csalok meg senkit a világon.</p>
                    <p>A gondolat, hogy neje Vámosyt szeresse, Káldory előtt oly képtelennek
                        látszott, hogy Vikta állításai még most sem hatottak reá. Csak e szegény
                        leány szerelemféltésének jeleit látta bennök, s az indulat helyett, mellyel
                        e rágalmak szívét első pillanatban eltölték, sajnálkozva nézett a
                        szerencsétlenre, kit szenvedélye csaknem őrültségre ragadott. - Szegény
                        Vikta - mondá részvéttel -, szenvedélyedben azt se tudod, mit beszélsz.
                        Elhiszem, Vámosy csúfosan viselte magát irányodban; de feleségem bizonyosan
                        ártatlan benne.</p>
                    <p>- Megcsalta nagyságodat, mint engem, s az egész világot - mondá Vikta mindig
                        növekedő szenvedéllyel. - Ó, azok a nagy méltóságos asszonyok jobban értenek
                        ahhoz, mint ily szegény leány, minő én vagyok. De nyomára jöttem, magam
                        olvastam a levelet, tudom, hogy ma este hatkor Vámosy Vérthalomra megy, hogy
                        a hátulsó garádicson titkon a grófnéhoz lopódzik. Mindent a grófné saját
                        leveléből olvastam, alig egy óra előtt. - S Vikta röviden elmondá a
                        történteket.</p>
                    <p>Nem kísértjük meg Káldory érzéseinek leírását. Bármiként küzdött magával, nem
                        titkolhatá el érzelmeit; s midőn rövid hallgatás után erőt véve magán,
                        Viktát azon nyilatkozattal küldé el, hogy az egész vagy otromba hazugság,
                        vagy csalódás, s jaj neki, ha róla valakinek szólni mer: Vikta azon
                        meggyőződéssel távozott, hogy nem hasztalan beszélt.</p>
                    <p>Midőn Káldory ismét maga volt, kitört egész indulata. - Hát ez azon szeretet,
                        melynek nevében Margit annyi követeléssel lépett fel, mely által magamat
                        hozzá láncolva érezém, s egész életemet apró áldozatokban daraboltam fel! -
                        így gondolkozott magában - s ennyi érzelgésnek, ennyi szenvedelmes
                        jelenetnek s könnyeknek csak az a végeredménye, hogy magamat csalatva
                        lássam, s a világ gúnyos sajnálkozásának tárgya legyek, s oly emberért, mint
                        Vámosy. Lehetséges ez? Nem sokat bízom asszonyi erényben, de Margit oly
                        fiatal még s oly szenvedélyes, ő ily következetes ámításra képtelen. Vagy
                        rágalom az egész, vagy csalódás; hisz a molnárleány nem ismeri írását; ki
                        tudja, mily levelet látott.</p>
                    <p>Káldory lelkének egész erejével küzdött a gyanú ellen, mely keblében támadt,
                        de hasztalan. Minél tovább gondolkozott a múltról, hogy benne okokat
                        találjon, melyek őt Margit szere­tetéről meggyőzzék, annál inkább ingadozni
                        érzé hitét. Eszébe jutott az állapot, melyben nejét utolsó este, mielőtt
                        Emsből elutaztak, találta; Margit zavara, midőn Vámosyval Vérthalmon
                        váratlanul találkozott; a következetlenség, mellyel neje magát csak éppen az
                        ő irányában viselé, s mely Káldorynak már többször feltűnt: az, hogy Vámosy
                        utazását hétről hétre halasztja, s Margittal együtt hagyja el Pestet; a
                        levélboríték, melyet Margit asztalán talált; végre a sorok, melyeket Vikta
                        olvasott, s melyeknél Margitnak semmi mellékes célja nem lehetett, miután
                        megírásuk alkalmával férje megérkezését nem tudhatta még. Mindez együttvéve
                        nem volt-e elég bizonyság? Margit szenvedélyes; de nem tudta-e Káldory, hogy
                        a legszenvedélyesebb nő éppen szenvedélyének érdekében színlelni is tud; s
                        ha neje őt egykor a túlzásig szerette is, vajon mindazok után, mik közöttük
                        történtek, nem változhatott-e meg szíve, s nem szeretheti-e szintazon
                        túlzással Vámosyt? - Minden, mit életében tapasztalt, mit az asszonyok
                        gyarlóságáról hallott, s önmaga beszélt, eszébe jutva, nevelte a kínt, mely
                        szívét e pillanatban eltölté.</p>
                    <p>Káldory büszkeségében sértve, saját szemei s az egész világ előtt megalázva
                        érezé magát; ha egészen közönyös lenne is neje iránt, nem maradhatna az,
                        midőn neve forog kérdésben; de közönyös-e ő Margit iránt?</p>
                    <p>Elébb azt hivé. Csak még egy óra előtt Margit túlságos szerelme ellen
                        panaszkodott, s bármi áron szabadulni akart volna a kötelékektől, melyeknek
                        csak terhét érezé; most, midőn bekövetkezett, mit lehetetlennek gondolt,
                        egyszerre úgy látszott neki, mintha a szerelem, melyet annyiszor
                        visszautasított, boldogságának feltétele volna.</p>
                    <p>Feltámadt emlékében Margitnak képe. Mi szép vala ő! Eszébe jutottak a boldog
                        órák, miket vele töltött, a határtalan szerelem, mellyel e nő hozzá egykor
                        ragaszkodott. Egész múltja még egyszer elvonult lelke előtt, s benne nem
                        látott boldogságnál egyebet, s most mindezt örökre elveszté. S miért? - Ha
                        talán szeretetét Margitnak nem mutatta is úgy, mint érezé; ha, midőn vele
                        utolszor szólt, magát szenvedélye által elragadtatá: megérdemlette-e ezért,
                        hogy Margit vele úgy bánjék? Mindennek csak Vámosy az oka, ki nővérétől
                        segítve, nejének szívét tőle elidegeníté, ki őt neje előtt rágalmazta, s
                        pillanatnyi felindulását felhasználva, a gyönge asszonyt oly lépésre bírá,
                        melyet eddig talán maga is megbánt.</p>
                    <p>Ezen s hasonló gondolatok küzdöttek lelkében. Néha meggyőződve neje
                        hívtelenségéről, csak bosszú után vágyódott, bosszú után főképp Vámosy
                        ellen, ki egész életét feldúlta. Néha ismét kétkedni kezde, s úgy látszott
                        neki, mintha az egész nem lehetne csalódásnál egyéb.</p>
                    <p>- Meggyőződést kell szerezni magamnak - mondá végre, kiragadva magát kínos
                        gondolataiból -, minden jobb e bizonytalanságnál. Esteledni kezd, s mielőtt
                        Vérthalomra érek, hat óra lesz. Jaj nekik, ha Vikta igazat mondott.</p>
                    <p>S ezzel Káldory csengetett, s nyergelést parancsolt.</p>
                    <p> </p>
                </div>
               <div type="chapter">
                    <head>38</head>
                    <p>Az életben sok mindenféle fájdalmak gyötrik az embert, s nem mondhatja senki
                        előre, hogy a bánatnak valamely neme ellen biztosítva van; de éppoly
                        sokfélék s különbözők vigaszta­lásaink is. Egynek részvét kell; más
                        könnyebben tűri baját, ha az emberek sajnálkozását kikerülheti; annak
                        jólesik, ha szerencsétlensége okát csak sorsában keresheti; ez inkább az
                        embereknek tulajdonítja szenvedéseit, s a gyűlölésben, melyre magát
                        jogosítva érzi, keresi vigasztalását. Egy panaszkodik, a másik sír, a
                        harmadik káromkodva könnyít magán. De nincs semmi, minek vigasztaló hatása
                        általánosabb, mint ha nagy erkölcsi szenvedések közepett az élet apró
                        nehézségeivel találkozunk, s anyagi kellemetlenségek által létünk
                        nyomorúságára emlékeztetünk. Néha ez sem segít, s vannak fájdalmak, melyek
                        által mindenen túlemel­kedünk; de egyes költői egyediségek kivételével, az
                        apró anyagi bajok többnyire megteszik hatásukat; s ki tragikai hangulatában
                        már azt hivé, hogy az egész világot közönyösen tekinti, az, ha csizmája
                        szorítja, végzete helyett csizmadiáját átkozza, s e kis baj által szomorúból
                        rosszkedvűvé válik.</p>
                    <p>Káldory - mint olvasóim, reménylem, eddig észrevették - nem tartozott a
                        költői egyediségek közé, s így a kellemetlenségek, melyekkel éjjeli
                        lovaglása közben találkozott, reá sem marad­hattak hatás nélkül. Ha meleg
                        szobájában marad, Margit szerelmének emléke s a fájdalom, hogy ezt
                        elvesztette, talán háttérbe szorított volna minden egyebet; de a járatlan
                        úton, hol midőn vágtatni kezdett, csaknem elbukott, annyi dolga volt
                        lovával, annyira kelle vigyáznia, hogy a homályban irányát el ne tévessze,
                        annyit bosszankodott: hogy előbbi gondolatainak folyama megszakadván,
                        egészen más hangulatban ért Vérthalomra, mint melyben házát elhagyá. -
                        Mintha a hideg szél, mely egyszer csaknem kalapját kapta el, testét átjárva,
                        egy­szersmind minden melegebb érzéseit elfagyasztotta volna: csak egy
                        gondolata maradt, az, hogy Margitot a lehetőségig érzékenyen büntesse, s
                        Vámosyn bosszút álljon. Csaknem örült, midőn a kertkapu mellett, melyen a
                        házhoz közelített, az utóbbinak lovát találta, s meggyőződött, hogy mindazon
                        haragot s gyűlölést, mely szívében forrt, valakivel éreztetheti.</p>
                    <p>Fához kötve lovát, a hátsó lépcsőn felsietett, s az elrémült komornát, ki
                        elébe jött, félre­taszítva, Margit szobájába lépett.</p>
                    <p>Vámosy, látszólag megzavarva, felugrott székéről; Margit elhalaványodott.
                        Néhány percig hallgattak valamennyien.</p>
                    <p>- Engedelmet, ha váratlanul jövök - mondá végre Káldory Margitnak keserű
                        gúnnyal, s a tekintet, melyet majd nejére, majd Vámosyra vetett, jól fejezé
                        ki érzéseit -, azt hivém, hogy miután gyermeki szereteted arra bírt, hogy
                        anyádat e zordon időben meglátogassad, jelenlétem a családi örömöket, melyek
                        után vágyódtam, még érdekesebbé teheti. De mint látom, gondos­kodtál, hogy e
                        falusi magányban el ne unjad magadat.</p>
                    <p>- Vámosy úr holnap indul, s eljött, hogy búcsút vegyen - mondá Margit,
                        nyugalomra kényszerítve magát.</p>
                    <p>- Kétségkívül - válaszolt az előbbi kacagva -, s mert anyád a hírt, hogy ily
                        kedves szomszédtól megfosztatik, nem bírhatná el, Vámosy úrnak titokban
                        kelle eljőnie.</p>
                    <p>Margit érzé, hogy vére arcába tolul; de a megvető tekintet, melyet férjére
                        vetett, mutatá, hogy nem bűnérzetében pirul.</p>
                    <p>- Vámosy úr kétségkívül érzékenyen búcsúzhatott - folytatá amaz gúnyos
                        modorában -, hisz fél esztendő óta nem tesz mást; ő a búcsúzásban eddig nagy
                        tökélyre juthatott, s ezt talán velem is éreztetni fogja, midőn most, egy
                        időre legalább, mindkettőnktől búcsút vesz.</p>
                    <p>- Kérem önt, távozzék - mondá Margit Vámosyhoz fordulva; s ez, ámbár alig
                        fékezheté indulatát, meghajtá magát előtte, s menni készült.</p>
                    <p>- Miután egy darabig egy utunk van - szólt hozzá Káldory -, talán
                        hazalovagolva találkoz­hatunk, s én mindenesetre, még mielőtt elutazik,
                        tenni fogom tiszteletemet.</p>
                    <p>- Mindenesetre megvárom - válaszolt Vámosy; s miután a férfiak még egy
                        tekintetet váltottak, mely egész gyűlölségöket kifejezte, az utóbbi kalapját
                        véve a szobát elhagyá.</p>
                    <p>A házastársak maguk maradtak. - Káldory levetve felső ruháját, a kandallóhoz
                        állt. Margit egy ideig hallgatott.</p>
                    <p>- A levél után, melyet önnek Pesten írtam - mondá végre, s szavának hangja
                        semmiben sem árulá el belső felgerjedését-, azt remélhetem, hogy ön a
                        kérelmet, melyet benne kifejeztem, teljesíteni fogja.</p>
                    <p>Ha volt valami, mi Káldory ingerültségét e pillanatban még növelheté, az azon
                        hideg méltóság volt, mellyel neje magát viselé. - E büszke mód, melyen velem
                        szól - mondá végre belső megindulástól remegő hangon -, más viszonyok között
                        talán nagy hatású lehetne, a mienkben csak nevetséges. Mint sértett, mint
                        megcsalt férj állok itt és...</p>
                    <p>- S ön fel meri tenni rólam...</p>
                    <p>- Talán nem nagy merészség kívántatik hozzá. A mód, mellyel magát már Emsben
                        Vámosy iránt viselé, a zavar, melyet észrevevék, midőn vele itt először
                        ismét találkozott, maga a rendkívüli barátság Irmához, a leghiszékenyebb
                        férjnél is gyanút gerjesztett volna. S e rögtöni elutazás tél közepett,
                        holott imént még gyöngélkedő egészsége miatt hetekig szobáját sem hagyta el;
                        e titkos találkozás, melyre, mit jól tudok, maga hívta meg Vámosyt...</p>
                    <p>- S ön tehát felteszi rólam, hogy egész életem hónapok óta csak a legaljasabb
                        hazugságoknak hosszú sora?</p>
                    <p>A mód, melyen Margit e szavakat mondá, nem maradt hatás nélkül férjére.
                        Bármennyire fel volt is ingerülve ellene, bármennyire eltökélve, hogy őt
                        bűnösnek találja, midőn Margitra nézett, kinek arcain fájdalom s harag,
                        sértett önérzet s büszkeség valának kifejezve, csak szégyen nem: egy belső
                        szózat mondá neki, hogy e nő bűnös nem lehet; s megszégyenítve érezé magát,
                        hogy őt oly valamivel vádolta, mit e pillanatban maga is lehetetlennek
                        tartott. - Ha én magam ezt nem teszem is fel - mondá nyugodtabban -, nem
                        követelhetem-e öntől, hogy mindent kerüljön, mi azok előtt, kik önt kevésbé
                        ismerik, nevének árthatna?</p>
                    <p>Margit érezve e vádnak igazságát, hallgatott. - Káldory visszanyerte
                        önuralmát. Ha egy pillanatig gyanú támadt is szívében: mióta Margitot látá,
                        meg vala győződve alaptalanságáról. Oly nő, ki magát bűnösnek érezi, így nem
                        viselheté magát. Ki akart békülni vele. Ha közöttük szakadás történik,
                        főképp Vámosy miatt, mit a világ elébb vagy később mégis megtudna,
                        nevetségessé tenné magát.</p>
                    <p>- A helyzet, melyben állunk, nem természetes - mondá végre rövid szünet után
                        -, tisztába kell jönnünk egymással. Más, állásomban, panaszra érezné
                        jogosítva magát; de tudom, kinek köszönhetjük, hogy e helyzetbe jutottunk, s
                        részemről szívesen elfelejtek mindent. Tudom, csak egy pár szavadba kerül,
                        hogy a történteket megmagyarázzad, s biztossá teszlek, hogy tőlem soha egy
                        szemrehányást sem fogsz hallani. - Meglehet, én is hibáztam - tévé hozzá,
                        midőn Margit nem felelt, s odanyújtott kezét nem fogadta el. - Nem vagyok
                        közlékeny ter­mészetű, s ha nem érzek is kevesebbet, mint mások: nem szólok
                        annyit érzelmeimről, s ezért elhitették veled, hogy nem szeretlek. De vajon
                        ily félreértések nem léteznek-e más házastársak között is, s a viszony, mely
                        által oly boldogoknak éreztük magunkat, nem állhatna helyre többé?</p>
                    <p>- Soha! - válaszolt Margit, s Káldory megdöbbent a fájdalmas s mégis oly
                        elszánt kifejezéstől, mellyel e rövid szót kimondá.</p>
                    <p>- Margit! az nem lehet - mondá érzékenyen Káldory -, ha el akarnád is tőlem
                        vonni szerelmedet: a meggyőződést, hogy azt egykor bírtam, nem veheted el
                        tőlem, s nem a reményt, hogy azt ismét visszanyerem. Mikor utolszor
                        szóltunk, ingerültek valánk mindketten. Vannak pillanatok, midőn a
                        legártatlanabb szó szívünket keserűséggel tölti, s én engedve
                        rosszkedvemnek, talán olyanokat mondék, mik neked fájhattak; de bármennyire
                        hibáztam, megtagadhatod-e tőlem bocsánatodat?</p>
                    <p>- Vessünk véget e beszélgetésnek, mely mindkettőnkre nézve csak kínos lehet -
                        szólt Margit hidegen. - Nem foghatom fel az okot, mely önt évekig tettetésre
                        bírá, de bármi volt is az, ezentúl felmentheti magát a fáradságtól.
                        Hazugságait jövőben még azon magasztos öntudat sem fogja jutalmazni, hogy
                        egy hiszékeny nőt elámított.</p>
                    <p>- Szerelmemen kételkedel?</p>
                    <p>- Szerelmén? - mondá Margit, megvető tekintetet vetve Káldoryra. - Menjen
                        Dárdaynéhoz, s kérdezze őt.</p>
                    <p>Káldory nyugodtabbnak érezé magát, Margit utolsó szavaiból végre belátva
                        haragjának okát. - Nem csalódtam - mondá rövid hallgatás után -, Dárdayné
                        ingerlett fel ellenem.</p>
                    <p>- Tudok mindent.</p>
                    <p>- S elítélsz - folytatá Káldory -; Dárdayné tudta, hogy semmi által
                        érzékenyebben nem sérthet, s ezt választá bosszúja eszközéül. De ha a szín
                        ellenem szól is...</p>
                    <p>- A szín! S ön tagadhatja?</p>
                    <p>- Én nem tagadok semmit. Szerettem Dárdaynét, azaz gondolám, hogy szeretem,
                        mielőtt veled találkozva, azon érzést, mely e nevet érdemli, ismerni
                        tanultam. Hibáztam, midőn a viszonyt, melyben e nőhöz egykor álltam, előtted
                        titokban tartam, s főleg, midőn Emsben találko­zásunkkor neked mindent föl
                        nem fedeztem. Talán kötelességem vala, de nem határozhattam el magamat. A
                        titok nem magamé volt, S vajon Dárdayné, kinek irányában úgyis bűnösnek
                        érezem magamat, nem követelheté-e tőlem azt, mit hasonló viszonyok között
                        mindenki első becsületbeli kötelességnek tart, főképp miután irányodban
                        annyi barátságot mutatott: s a múltnak felfedezése által a viszonyt ketté
                        kellett volna szakasztanom, mely néked is kellemessé vált.</p>
                    <p>- Mi közöm a múlthoz? - szólt Margit türelmetlenül. - Ön gyalázatosan viselte
                        magát mindkettőnk irányában.</p>
                    <p>- Eljárásom szemeidben menthetlennek látszik - folytatá az elébbi. - Tudod-e
                        te, ki mindig valódi szeretetet találtál magad körül, hogy az, ki, mint én,
                        egész életében elhagyatva állt, a szerelem színe után is vágyódhatik? Tiszta
                        lelked az aljasabb szenvedelmeket, mik a férfiút néha elragadják, nem
                        foghatja fel. De van-e férfiú, ki magának hasonló szemrehányásokat nem
                        tehetne; s a nő, ki csak amely pillanatban férjhez megy, kezdi meg életét,
                        saját mértéke szerint mérheti-e azt, kinek kedélyét az élet érintései
                        elkeserítek, talán bemocskolták?</p>
                    <p>- És ha a férfi, midőn mátkáját az oltárhoz vezeti, mást szeret; ha azon
                        pillanatban, melyben neki Istennek színe előtt örök hűséget esküszik, másra
                        gondol; ha az első perctől, melyben nejéhez közelített, az érzések, melyeket
                        kifejezett, ha minden szó, minden tekintet egy-egy hazugság volt?</p>
                    <p>- S te ezt felteheted rólam? - válaszolt Káldory indulattal; de Margit
                        félbeszakasztá.</p>
                    <p>- Mielőtt tovább szól - mondá, kivévén íróasztalából a levelet, melyet
                        Irmától elhozott, s azt Káldorynak átadván -, olvassa el ezt. Reménylem,
                        megismeri saját írását, és olvasás közben talán visszaemlékezik, hogy e
                        sorokat aznap írá, melyen mátkája lettem.</p>
                    <p>Káldory rég elfelejté levelének tartalmát, s nyugodtan fogott az olvasáshoz.
                        Emlékezett, hogy azt Irma megnyugtatására írta, s előre látá, hogy abban
                        egyes dolgok lesznek, miknek mentségére csak helyzetét hozhatja fel; de hogy
                        e levél olyan legyen, minőnek azt találta, arra nem volt elkészülve, s
                        bármennyi hatalommal bírt is érzései fölött, nem titkolhatá el a zavart,
                        mely szívét e pillanatban megragadá. - Érzem, hogy most nem igazolhatom
                        magamat - mondá, s a levelet az asztalra tévé -, de ha egykor nyugodtabb
                        leszesz, s mindent megmagyarázhatok, át fogod látni, hogy bármily bűnösnek
                        tartasz, irányodban nem vagyok az. Én akkor s egész életemben csak téged
                        szerettelek.</p>
                    <p>- Hagyjuk ezt - mondá Margit keserűen -, minek e tettetés, mely által csak
                        önmagát alázza le, de engem nem ámíthat többé. Útjaink ezentúl külön válnak.
                        Ha az életben még találkozunk, csak mint idegenek fogunk találkozni; minek
                        folytassuk e beszélgetést, mely mindkettőnkre nézve csak kínos lehet.</p>
                    <p>- Tehát nem szerettél! Nem bocsátasz meg soha?!</p>
                    <p>- Hogy önt szerettem, híven s igazán, inkább mint azt valaha kifejezhetném,
                        azt ön tudja; hisz volt idő, mikor önnek e szerelem terhére vált. A
                        remények, melyekkel önt az oltárhoz köve­tem, nem teljesültek. Hamar
                        észrevevém, hogy nézeteink eltérnek egymástól; s ez fájt nekem. Fájt, midőn
                        látám, hogy ön életét oly dolgokra fecsérli, miknek fontosságot
                        tulajdonítani nem tudok; hogy azt, mi nekem a boldogság feltételének
                        látszott, gyermekes ábrándnak tekinti; hogy a szerelmet, mellyel önhöz
                        ragaszkodám, egészen viszonozni nem képes: de mindennek dacára szerettem
                        önt. Legszebb napjaim emléke s azon meggyőződés fűzé szívemet önhöz, hogy ha
                        önt állandóan boldogítani nem valék is képes, legalább egy ideig bírtam
                        szívét. Nincs semmi, mit ezen meggyőződésért el nem tűrtem, mit meg nem
                        bocsátottam volna. De hogy még ebben is csalódtam, hogy a pillanattól,
                        melyben hozzám közelített, minden melegebb szó, mellyel szívemet megnyeré,
                        minden érzés színlelt, minden esküvés egy-egy hazugság volt; hogy egy percig
                        sem szeretett, s míg én éltemet adtam volna önért, gyalázatosan
                        megcsalt...</p>
                    <p>- Ó, Margit! élő Istenemre esküszöm, szerettelek.</p>
                    <p>- Nem ön írta-e e levelet Irmához, nem akkor írta-e, mikor megkért? - kérdé
                        Margit mindig növekedő indulattal.</p>
                    <p>- Hallgass meg, mindent meg fogok magyarázni.</p>
                    <p>- Közöttünk nincs szükség többé magyarázatokra - szólt Margit megvetéssel -,
                        ha hiszi, hogy a világnak ilyennel tartozik, önre bízom. Gróf Káldory
                        bizonyosan oly felvilágosításokat fog adni, hogy a világ szemei előtt a
                        hibás én leszek; s biztossá teszem, hogy nem mondok ellent.</p>
                    <p>Káldory szólni akart, Margit félbeszakítá. - Eleget szóltunk; nincs, mi
                        határozatomat meg­változtatná. Kérem, hagyjon magamra. Ön láthatja, hogy
                        rosszul érzem magamat - tévé hozzá csaknem esdeklő hangon -, nyugalomra van
                        szükségem.</p>
                    <p>Káldory maga is átlátá, hogy neje oly állapotban van, melyben, ha tovább
                        marad nála, őt csak még inkább felingerli, s szó nélkül távozott.</p>
                    <p> </p>
                </div>
               <div type="chapter">
                    <head>39</head>
                    <p>Margit kimerülten karszékébe veté magát. - Mindennek vége van - mondá
                        felsóhajtva -, de jobb így. Most nyugodtabbnak érzem magamat; legalább
                        kimondhatám érzéseimet, legalább tudja, hogy a viszonyt, mely egykor
                        összefűzött, semmi sem állíthatja többé helyre, s hogy őt megvetem. S mily
                        megalázva, mi nyomorúan állt előttem! S mégis igazolni akarta magát,
                        magyarázatokról szólt. Mintha nem lenne minden világos, mintha Irmához írt
                        levelét másképp magyarázni lehetne; vagy mintha elég gyönge lennék, hogy
                        esküvéseinek hitelt adjak. Ó, ha őt kevésbé ismerném! - Oly meghatottnak
                        látszott, oly meggyőző hangon esküvék, hogy csak engem szeret. Más talán
                        hitt volna neki. Ki gondolhatná, hogy e nyílt férfias arc, ez egyenes
                        magaviselet alatt ennyi csalfaság lappang. Egész lénye bizodalmat gerjeszt,
                        s mégis mindez csak színlelés. Ha szeretne - nem úgy, mint mondá, de ha csak
                        kissé szeretne, írhatta volna e levelet Irmának? De nincs szíve. Megvetéssel
                        szól Vámosyról, s mégis mennyivel nemesebb ő, mennyivel magasabban áll
                        szemeim előtt, ö ily aljasságra nem lehetne képes. Miért nem ismertem őt
                        elébb; talán szerethettem volna. Ó, nem, én Vámosyt nem szerethettem volna
                        soha! - folytatá rövid gondolkozás után. - Mi különös, mi
                        megmagyarázhatatlan a szív. Vámosyt becsülöm, a határtalan ragaszkodás,
                        melyet irányomban mutat, e hívség, melyet semmi remény nem támogat,
                        megindít: de csak sajnálkozást érzek iránta. Bármikor s bármily viszonyok
                        között találkozunk, tudom, hogy iránta többet barátságnál soha nem
                        érezhettem volna. Adorján megrontá életemet, s küzdenem kell szívem ellen,
                        hogy szavainál meg ne induljak. Aljasán megcsalt; ismerem szívtelenségét,
                        meg kell vetnem őt - s mégis érzem, hogy, ha újra találkoznánk, ismét csak
                        őt szeretném, miként most gyűlölöm, de közönyös nem lehetnék iránta soha. Ki
                        uralkodhatik szíve fölött? s a tapasztalás, hogy csalódánk, a meggyőződés,
                        hogy hajlamainkat követve, vesznünk kell, a szilárd akarat, mellyel
                        érzelmeink ellen küzdünk, mi egyébre valók, mint hogy magunkat még
                        nyomorultabbaknak érezzük?</p>
                    <p>Margit gondolatait a komorna azon jelentése szakítá félbe, hogy a káldorfalvi
                        molnárleány vele szólni akar.</p>
                    <p>- Kérdezd meg, mit kíván, vagy kérd, hogy holnap jöjjön - mondá Margit -, s
                        hagyj magamra.</p>
                    <p>- Megmondtam neki - válaszolt a komorna -, de teljességgel nem akar elmenni.
                        Azt állítja, hogy még ma kell szólnia méltóságoddal.</p>
                    <p>- Mit kereshet ez nálam? - szólt Margit bámulva, midőn komornájának
                        rendkívüli felgerjedését észrevéve.</p>
                    <p>- Én nem tudom - válaszolt amaz. - Csak annyit mondott, hogy a gróf és Vámosy
                        úr felől akar beszélni. De alig tartóztathattam vissza csak addig is, míg
                        bejelentem.</p>
                    <p>- Ereszd be - mondá Margit, s a jövő pillanatban Vikta állt előtte.</p>
                    <p>Margit, mióta férjhez ment, nem látta őt; s akkor, mert az egész vidék
                        beszélé, hogy az öreg Fekete a káldorfalvi molnárleányt fiának szánta,
                        barátnéja vetélytársát látta benne, s csaknem ellenszenvvel viseltetett
                        iránta. Margit első pillanatban meg vala lepve a változás által, mely Viktán
                        történt. Mint a megnyílt rózsa emlékeztet, de nem hasonlít a duzzadó
                        bimbóhoz, melyet helyén előbb láttunk: olyan vala ő. Arcának megnyúlt
                        vonásai, a kifejezés, mely azokat nemesíté, karcsúbb termete új lénnyé
                        tevék. Még meglepőbb volt a rendkívüli felgerjedés, mely egész
                        magaviseletéből észrevehető vala.</p>
                    <p>- A gróf itt találta Vámosyt? - kérdé, midőn Margithoz anélkül, hogy
                        köszöntené, közelített.</p>
                    <p>Margit bámulva nézett a szólóra.</p>
                    <p>- Tudok mindent - folytatá, nem várva Margit válaszát -, én vagyok oka
                        mindennek. Olvastam levelét, melyben Vámosyt magához hívja, s én mondtam meg
                        a grófnak. Tiporjon el, öljön meg, de mentse meg életét. - Ó, én
                        megőrülök!</p>
                    <p>- Az istenért! Mit jelent mindez? - kérdé Margit ijedten.</p>
                    <p>Vikta röviden elmondá a történteket. Midőn magát csalatva látá, első
                        pillanatban csak bosszú után vágyódott, s ha Vámosyval ekkor találkozik,
                        talán kést döfött volna szívébe; mihelyt azonban Káldorfalváról hazaért, s
                        indulatai lecsillapulván, tettének következéseit meggondolá, eliszonyodott;
                        s valamint elébb vérét adta volna, hogy a hívtelenen bosszút álljon, úgy
                        most kész vala mindenre, hogy őt a fenyegető veszélytől megmentse. De
                        miként? - Csak egy lehe­tőséget látott maga előtt. Ha Vérthalomra megy, s a
                        grófnét, még mielőtt férje odaér, jöttéről tudósítja. Erre határozd magát; s
                        mihelyt apjától szabadulhatott, ki rég nem ereszkedett vele oly hosszú
                        beszélgetésbe, mint éppen ez estve, a hátulsó ajtón észrevétlenül elhagyá a
                        házat, és Vérthalom felé sietett. Kemény hideg vala, s lábai bokáig
                        süllyedtek a hóba, mely az utat eltakará; de ő nem érzett sem hideget, sem
                        fáradságot, és pihenés nélkül sietett tovább, mint kinek gyorsaságától annak
                        élete függ, kiért a magáét minden percben feláldozná. Már közelített
                        céljához, midőn figyelmét lódobogás vonta magára, s kevés perc múlva
                        Káldoryt, ki mellette száguldva elhaladt, megismerve, látá, hogy elkésett.
                        Káldory elkerülve a házat, a kertkapun ment be. Erre sietett. Itt találta
                        Vámosy paripáját is; lelkét leírhatlan nyugtalanság tölte el. - Mit tegyen?
                        Ott a kivilágított ablakok mögött, melyek a kastély egyik szárnyán a
                        közelálló fákra rémes világot vetnek, mi történik e pillanatban? Rövid idő
                        múlva, mely alatt a bizonytalanságnak minden kínjain keresztülment, az
                        ünnepélyes csendet léptek szakíták félbe, s Vikta a bokrok közé vonulva,
                        Vámosyt látá, ki a kastélyból sebes léptekkel közelített. Elébb lovához
                        ment, s leoldva kantárát, már felülni készült, midőn, mintha másképp
                        gondolta volna meg magát, lovát ismét a fához köté, s fel s alá kezde járni.
                        Látszott, hogy valakire vár, s Vikta tudva, hogy az csak a gróf lehet, alig
                        tartóztathatá vissza magát, hogy őt meg ne szólítsa.</p>
                    <p>De mit használna ez? Vajon Vámosy megbocsáthat-e neki, s ha lábaihoz borulva,
                        kérné is, hogy a gróffal való találkozást kerülje, nem fogja-e megvetéssel
                        elűzni magától? Rejtekében legalább tanúja lehet mindennek, s ha kedvesét
                        veszély fenyegetné, oltalmára siethet.</p>
                    <p>Mennyi idő múlt e várakozás közben, Vikta nem tudta. Többször ütni hallá a
                        kastély nagy óráját, de felgerjedésében nem számolta az ütéseket, s neki úgy
                        látszott, hogy órákat töltött itt. Már reményleni kezdett. Talán a gróf nem
                        is jő, talán kibékült nejével, s ez őt nem ereszti magától. Úgy látszott,
                        mintha Vámosy maga is ezt hinné, s megunva a várakozást, már menni készülne,
                        midőn a gróf megjelenése e reményeknek véget vetett. - A beszélgetés a
                        férfiak között rövid vala. Vikta rejtekéből meghallá, hogy Vámosy a grófot
                        pisztolyra kihívta, s hogy holnap tizenkét órakor Vámosy jószágán fognak
                        találkozni. - Miután Káldory neje erényéről, mint mondá, meg van győződve,
                        Vikta nem foghatta meg ingerültségének okát; nem tudá, mily levélről
                        szólnak, s mit követett el Vámosy a levéllel, melyért őt a gróf alávalónak
                        nevezte; de a végszavak, mikkel Vámosy lovára ült, hogy ily sértést csak vér
                        moshat le, s hogy kettőjük közül egynek meg kell halni, világosak voltak; s
                        midőn Vikta, ki Margitnak a történ­teket zavartan és szakadozva elmondá, e
                        szavakhoz ért, rémülése egész valóján meglátszott.</p>
                    <p>- A boldogtalan - mondá remegő hangon - azt akarja, hogy egyikük haljon meg;
                        ó, de az, ki meghal, ő leszen. A gróf nem tudom hány párviadalt vitt már
                        életében, komornyikja beszélte nálunk a malomban, hogy már több embert lőtt
                        agyon. Bizonyosan meg fogja ölni őt is, s ennek én vagyok oka.</p>
                    <p>- De mit tettem neked, miért kívántál rajtam bosszút állni? - kérdé ijedten
                        Margit, ki a történteknek valószínű okát csak most gondolta meg - hisz alig
                        ismersz, mikor bántottalak?</p>
                    <p>- Nem szereti-e Vámosyt?</p>
                    <p>- Én? - kérdé Margit meglepve.</p>
                    <p>- Nem szereti őt, hisz úgy is tudom - folytatá Vikta, s tekintetében, melyet
                        a grófnéra vetett, fájdalom s megvetés valának kifejezve. - De én szerettem
                        őt, s ha megcsalt és szerencsétlenné tett is, szeretem őt most, és szeretni
                        fogom életem végső lehelletéig; s ki idegenítette el szívét tőlem, ki az
                        oka, hogy elhagyott?</p>
                    <p>- Szegény leány - mondá Margit sajnálattal -, s hivéd, hogy Vámosy téged
                        szeret?</p>
                    <p>- Kérdezze őt magát - viszonzá Vikta indulattal. - Kérdezze őt, nem
                        szeretjük-e egymást három év óta? Kérdezze őt, nem akart-e elvenni, s nem
                        vett volna-e el, ha nénje fondorkodásai által vissza nem tartóztatja? Még ma
                        reggel, mikor egymástól elváltunk...</p>
                    <p>- Ma reggel? - kérdé Margit bámulva.</p>
                    <p>- Ma reggel. Kérdezze őt magát, nem mondta-e ma reggel még, mikor elváltunk,
                        hogy már nem soká lesz szükségünk titkolódzásra, s hogy boldoggá tesz, mert
                        úgy, mint én, mégsem szereti őt senki a világon. Ó, Vilmos tudta ezt, s ha
                        szegény leány vagyok is és ő úr, beváltotta volna szavát, ha a grófné nem
                        lép közénkbe, és szívét el nem idegeníti tőlem.</p>
                    <p>- S Vámosy neked ezeket ma reggel mondta?</p>
                    <p>- Ma reggel. De minek kérdez? - folytatá Vikta mindig növekedő szenvedéllyel
                        - mentse meg életét, s legyen boldog vele, ha tud. Nagy a világ, s egy sírt
                        csak talál rajta a szegény is.</p>
                    <p>- De miként gondolhatod, hogy Vámosyt szeretem?</p>
                    <p>- Nem szereti, hisz úgyis tudtam; de hát miért hitette el vele, hogy szereti?
                        Nem gyalázat ez? Ön, a gazdag, a grófné, akinek mindene van, kit férje
                        szeret, kiben ő most is bízik.</p>
                    <p>- Férjem?!</p>
                    <p>- Ó, ha hallotta volna, miket mondott. Hogy az egész csak cselszövény, mely
                        által a grófnét ellene fel akarták ingerelni, de hogy hitét semmi a világon
                        megingatni nem képes. Ó, ön nem is érdemel ily férjet.</p>
                    <p>- S ezt te hallottad?</p>
                    <p>- Esküszöm, hogy igazat mondok; de hisz most úgyis mindegy. Csak Vilmos
                        életét mentse meg. És az Isten bocsássa meg bűnét, mint én megbocsátom.</p>
                    <p>- De mit tehetek? - kérdé Margit a legnagyobb felgerjedésben.</p>
                    <p>- Meg kell akadályoztatni a párviadalt. Én elmegyek Vilmoshoz, elmondok neki
                        mindent, s lábaihoz borulva kérem, hogy feltételétől álljon el. A gróf őt
                        sértette meg, ő a kihívó. Addig kérem, míg a sértést megbocsátja. S ha nem
                        hallgat reám, erővel akadályozom meg feltéte­lében. Tegye ugyanezt
                        férjével.</p>
                    <p>Midőn Margit ezt megígéré, Vikta nyugodtabbnak látszott. A nők még egy ideig
                        szóltak egymással. Margit részletesen újra kikérdezé Viktát. Tudni akart
                        minden szót, melyet férje Vámosynak róla mondott. Végre Vikta távozni
                        készült.</p>
                    <p>Még ma akart szólni Vámosyval, s Margit, ki őt az út távolságára emlékezteté,
                        csak hosszú kéréssel bírhatta maradásra. De hisz maga is átlátá, hogy
                        Vámosyt a jelen pillanatban indula­tosabbnak találná, semhogy kérései reá
                        hatást tehetnének, s ennyi izgatás után kimerülve, a komornát, kire Margit
                        ellátását bízta, ellenmondás nélkül követte szobájába, s itt a pamlagra veté
                        magát.</p>
                    <p> </p>
                </div>
               <div type="chapter">
                    <head>40</head>
                    <p>Mikor Margit másnap reggel Vikta után kérdezősködött, az már rég elhagyta a
                        házat. Mint a komorna mondá, igen jókor kelle elindulnia, mert mikor ő
                        felkelt, már csak hűlt helyét találta.</p>
                    <p>- Készítsd el lovagló-öltönyömet - mondá Margit.</p>
                    <p>- A lovagló-öltönyt? - kérdé a komorna bámulva.</p>
                    <p>- Reménylem, nem felejtetted Káldorfalván?</p>
                    <p>- Elhoztam a többi ruhával. De nagyságod még mindig köhög, s e kemény
                        időben...</p>
                    <p>- A nap gyönyörű, s nekem nem árt a hideg. Megkísértem, talán a lovaglás jót
                        tesz. De minek titkolóddzam előtted? - folytatá kis szünet után, komornája
                        ijedtségét észrevevén. - Káldorfalvára kell mennem, s nem akarom, hogy anyám
                        tudja. Ismered nyugtalanságát.</p>
                    <p>- De ha nagysád később kocsin megy, az bizonyosan nem tűnhetik fel
                        senkinek.</p>
                    <p>- Nem késhetem - mondá Margit határozottan -, s ha anyám a kocsizörgést
                        hallva megtudná, hogy én mentem el, mindenféle rémekkel ijesztegetné magát.
                        Menj az istállóba, s mondd lovászomnak, hogy nyergeljen, s a lovakkal a
                        kertkapunál várjon.</p>
                    <p>- De ha észrevennék?</p>
                    <p>- Nem fogják észrevenni. Naponkint jártatja a lovakat, s abban, hogy egyszer
                        jókorább megy ki, nincs semmi feltűnő. Parancsold neki nevemben, hogy az
                        egészről senkinek mit sem szóljon, s jótállok, titokban marad; elég ügyes
                        embernek ismerem. Te, ha később anyám jő, mondd neki, hogy éjjel rosszul
                        aludtam, s délig nyugodni akarok; addig mindenesetre visszajövök.</p>
                    <p>- De lóháton, ily időben?</p>
                    <p>- Visszafelé, megnyugtatásra, majd kocsin jövök - mondá Margit -, de most
                        siess. Magam fogok felöltözködni. Mihelyt a lovak a kertkapunál lesznek, adj
                        hírt azonnal.</p>
                    <p>Míg a komorna Margit parancsait teljesíté, addig ő maga sietve
                        felöltözködött. Félórával később már lóháton vala.</p>
                    <p>Hogy senki által észre ne vétessék, megkerülte a kertet, s a szokott út
                        helyett, mely a falun a plébánia mellett visz el, azt választá, melyen
                        tegnap férje jött. Az út most egészen el volt hagyatva, rajta a havon csak
                        egyes nyomok látszottak; s Margit, miután meggyőződött, hogy a mély hó miatt
                        csak lépésben haladhat, átengedé magát gondolatainak.</p>
                    <p>Találkozása Viktával mély benyomást tett reá. Miket Vámosyról hallott,
                        meggyőzek őt, hogy nem kellett magának szemrehányásokat tennie miatta; s
                        egyszersmind új színben tüntették fel szemei előtt férjének magaviseletét,
                        mely neki előbb megbocsáthatlannak látszott. Adorján, midőn hozzá
                        közelített, más asszonyhoz vala lekötve; s talán csak hideg számításból
                        vette őt nőül, de legalább nem színlelt. Hányszor mondá Margitnak, még
                        jegyes korában, hogy szerel­mére érdemetlennek érzi magát; hányszor fejezte
                        ki kételyeit, hogy őt boldoggá nem fogja tehetni, mert tiszta boldogságát
                        megosztani nem képes. Ha eljárását Vámosy következetes álnokságával
                        összehasonlítja, mennyivel nemesebb alakban tűnik az fel.</p>
                    <p>S ez Margitnak e pillanatban jólesett. Legalább megbocsáthat férjének. Mint e
                        hótakart tér, melyben a fergeteg a rég lehullt lombot s virágokat csak
                        mélyebb hó alá temetheti: ilyen lesz élete. Nem vár a jövőtől egyebet, mint
                        hogy a múlt szomorú emlékeit mélyebben eltakarja fátyolával; de legalább
                        nyugodni fog. Megvetés s gyűlölet nélkül gondolhat Adorjánra; mi zavarhatná
                        ezentúl meg életét? A lombtalan fát a vészek nem bántják többé, s a sors
                        elveszti hatalmát a szív fölött, melynek reményei nincsenek.</p>
                    <p>A történtek benyomásai újak, s a veszély, melyben férjének élete forog, s
                        mely iránt magát vádolja, még izgatottságban tartják lelkét. Érzi, hogy még
                        egy nagy kötelessége van. És azután? - Vége mindennek. A múltat semmi nem
                        hozhatja vissza többé, s vele a remény s aggodalom, az öröm, s fájdalmak
                        serege örökre eltűnik; s ő nyugodt lesz. - Ó, ha az, mit Vikta mondott, igaz
                        lenne, vagy ha a múltra visszatekintve, legalább azzal vigasztalhatnám
                        magamat, hogy egyszer szeretett!</p>
                    <p>Margit ezalatt az országútra jutott, az itt talált csapáson vágtatva
                        közelített a kastélyhoz.</p>
                    <p>Az udvaron nem talált senkit, s leszállva lováról, egyenesen férje szobájába
                        sietett.</p>
                    <p>Ez is üresen állt. Úgy látszott, hogy férje nemrég távozott. A szoba még nem
                        volt feltakarítva. Az íróasztalon egészen leégett gyertyák állnak,
                        körülöttük széttépett levelek s írások feküsznek, a kandallóban vígan pattog
                        a tűz, mintha nemrég rakták volna meg újra.</p>
                    <p>- Csak nem késtem el? Vikta világosan mondá, hogy délben találkoznak. -
                        Margit megijedve e gondolattól, éppen csengetni akart, mikor a komornyik, ki
                        azalatt megérkezését megtudta, a szobába jött.</p>
                    <p>- Hol van a gróf?</p>
                    <p>- Tárnára ment az öreg kapitányhoz - válaszolt a komornyik.</p>
                    <p>- S nem mondott semmit?</p>
                    <p>- Rendelést hagyott, hogy fél tizenkettőkor Vámosy úrnál legyek, s
                        őméltóságát megvárjam.</p>
                    <p>- Semmi mást?</p>
                    <p>- Még egy levelet bízott reám, melyet méltóságodnak ma délután Vérthalomra
                        vigyek.</p>
                    <p>- Hol van e levél?</p>
                    <p>- A méltóságos úr szorosan meghagyta, hogy azt csak délután adjam át -
                        válaszolt a komornyik kétkedve. - De a levél nincs is kezemben. Íróasztalán
                        hagyta, s még nem vettem magamhoz.</p>
                    <p>- Hagyjon magamra.</p>
                    <p>Miután a komornyik távozott, Margit az íróasztalhoz sietett.</p>
                    <p>Soha életében nem volt annyira felgerjedve, mint midőn a levelet megtalálva,
                        a pecsétet feltöré; szemei előtt összefolytak a sorok, egész testén
                        remegett, végre erőt vett magán.</p>
                    <p>A levél a következő vala:</p>
                    <p>»Mikor e sorok kezedbe jutnak, nem leszek többé, s e gondolat talán
                        mentségemül fog szolgálni még előtted is, hogy azokat hozzád intézem. Mit az
                        élőtől megtagadtál volna, azt most megteszed talán; végighallgatsz, hisz
                        utolszor szólok hozzád.</p>
                    <p>Nem akarom menteni magamat. Én rontottam meg életedet, én tettelek
                        szerencsétlenné, megérdemeltem, hogy gyűlöli, s átkot mondj a pillanatra,
                        melyben találkozánk. - De ne kételkedjél szerelmemen. Minden vádjaid között
                        ez egy igazságtalan.</p>
                    <p>Nem tagadom, hogy Dárdayné, kivel akkor találkoztam, mikor még nem
                        ismertelek, egykor mély benyomást tett reám. Ő szép, s mint magad tudod,
                        szeretetreméltó; mindazok között, kikkel a társaság érintkezésbe hozott, nem
                        láttam érdekesebb nőt, s volt idő, mikor őt szeret­tem, vagy legalább azt
                        hivém, hogy szeretem. De a csalódás nem tartott sokáig. Dárdayné
                        szenvedélyes ragaszkodása, melynek első időben örültem, terhemre vált, s még
                        mielőtt veled megismerkedtem, el valék határozva, hogy a viszonyt, mely
                        hozzá kötött, felbontom. - S ez volt az ok, melyért a várost elhagyva,
                        Káldorfalvára jöttem. - Találkoztunk. - Naponkint inkább feléd vonzódva
                        érzem magamat. - Te érdeket mutattál irántam, s minél többször láttalak,
                        annál mélyebb gyökeret vert szívemben a meggyőződés, hogy azon boldogságot,
                        melyet egykor puszta ábrándnak képzelek, veled feltalálhatnám. A viszony,
                        melyben Dárdaynéhoz álltam, e pillanattól tűrhetlenné vált. Hisz úgy
                        látszott, csak ez áll útjában boldogságomnak, s mit elébb óhajték, arra most
                        eltökéltem magamat: vissza akartam nyerni szabadságomat bármi áron.</p>
                    <p>Hibáztam kétségkívül. Miért közelítettem hozzád? Nem tudtam-e, hogy én, kit
                        az élet csalódásaitól s velők egyszersmind hitétől megfosztott, tiszta
                        keblednek érzéseit méltólag viszonozni, hogy azon boldogságot, mely után
                        ifjú szíved vágyódik, neked megadni képes nem vagyok? Vissza kellett volna
                        vonulnom; s ha néha azon boldog órákban is, mikor szerelmedről nem kétkedtem
                        többé, szomorúnak láttál, csak az vala oka szomorúságomnak, mert érezem,
                        hogy azon eszményképnek, melyet bennem szerettél, megfelelni nem fogok, hogy
                        reád nem vagyok érdemes, s nem boldogíthatlak úgy, mint kívánám. Ha kevésbé
                        szeretlek, talán követtem volna e belső szózatot: de ha szerelmemtől
                        elragadtatva, életem boldogságáról, melyet a végzet kezembe adott, lemondani
                        nem bírtam, s ha mindent, mi szerencsémnek útjában állhatott, bármi áron
                        eltávolítani igyekeztem: elítélhetsz-e?</p>
                    <p>A kötelesség azt kívánta tőlem, hogy a viszonyról, melyben Dárdaynéhoz
                        álltam, téged vagy legalább anyádat értesítselek; a levél, melyet ez
                        asszonynak írtam, nem igazolható; de ha az elsőtől az tartóztatott vissza,
                        mert szerelmedet bírva, magamat oly valaminek bevallására nem határozhattam
                        el, mi által szemeidben süllyednem kellett volna: a másodikra az vitt, mert
                        Dárdaynénak indulatosságát ismerve, őt legalább némiképp megnyugtatni, s
                        minden fellépés­től, mely szerencsémet veszélyezteti, visszatartóztatni
                        kívánám; ezt pedig csak úgy reméltem elérhetni, ha iránta szerelmet
                        színlelek, s házasságomat csak mint családi tekinteteknek hozott áldozatot
                        tüntetem fel.</p>
                    <p>Érzem, hogy eljárásom nem igazolható; s hidd el, eléggé büntetve vagyok,
                        midőn visszagondolva, pirulnom kell, s még e pillanatban is a kétely támad
                        szívemben: vajon fogsz-e hinni szavaimnak?</p>
                    <p>A szín ellenem szól. Az, hogy a viszonyt, melyben e nőhöz egykor álltam,
                        előtted eltitkolám; még az is, hogy természetemnél fogva keveset szóltam
                        érzéseimről, benned azon meggyő­ződést gerjeszté, hogy soha nem viszonoztam
                        szerelmedet; ó, de hidd el, Margit, most e pillanatban, midőn érzelmeim
                        eltitkolására már okom nincs, midőn soha többé e világon találkozni nem
                        fogunk, s nincs miért ámítsalak; én szerettelek híven s igazán, mennyire
                        csak szívem szeretni képes, s bármennyire vétkeztem ellened, nem csaltalak
                        meg soha.«</p>
                    <p>A hatást, melyet e levél Margitra tett, leírni lehetetlen. Minden
                        körülményből látá, miszerint Adorján azon meggyőződésben írá e sorokat, hogy
                        azok csak halála után jőnek kezébe. Vajon kételkedhetik-e az érzések
                        valóságán, melyeket kifejeztek? Mi oka lehetne férjének, hogy őt most is
                        ámítsa? - Ó, ő szeret, ő mindig szeretett! - kiálta fel, s lelkét első
                        pillanatban mondhatlan boldogság tölte el. A másodikban helyzete jutott
                        eszébe, s eliszonyodott.</p>
                    <p>Ha Adorján felgerjedésében Vámosyt halálosan sértette meg, s ha ez a
                        párviadaltól visszalépni nem akarna? Min Margit elébb nem kételkedett, hogy
                        a férfiakat kibékülésre bírhatja, az neki most, midőn boldogsága függött
                        tőle, csaknem lehetetlennek látszott. - Csak kilenc óra vala. De talán Vikta
                        rosszul érté a beszélőket. - Ha elkésnék.</p>
                    <p>- Hamar lovaimat - mondá Margit a komornyikhoz, ki erős csengetésére a
                        szobába lépett.</p>
                    <p>A pillanatok, míg a lovász a lovakat elővezeté, óráknak látszottak. - Margit
                        iszonyú felgerjedésben járt fel s alá a pitvaron.</p>
                    <p>- Mennyire van Vámosy úr jószága ide? - kérdé a komornyiktól.</p>
                    <p>- Legalább egy órányira - felelt ez -, ily úton, mint a mostani, még többre.
                        Ha méltóságod parancsolja, azonnal lovászt küldök.</p>
                    <p>- Nem szükséges.</p>
                    <p>A lovak azalatt előjöttek.</p>
                    <p>Margit felült, s vágtatva hagyá el az udvart.</p>
                    <p>A komornyik bámulva nézett utána.</p>
                    <p> </p>
                </div>
               <div type="chapter">
                    <head>41</head>
                    <p>Vámosy Vérthalomról nyomban egyik ismerőséhez lovagolt, kit bajsegédül
                        meghítt. Már késő vala, midőn onnan hazatért, s lelkileg-testileg kifáradtan
                        ágyára veté magát, s elaludt. Csak midőn reggel a múlt nap eseményei eszébe
                        jutottak, gondolá át nyugodtan helyzetét.</p>
                    <p>Felkelt, s mindenekelőtt néhány sorban, melyet avégett, hogy halála miatt
                        senki kérdőre ne vonassék, asztalán hagyott, kifejezé a szándékot, hogy
                        életének saját kezével véget vet. Később Irmának írt, megköszönve
                        szeretetét, melyet iránta egész életén át mutatott; kéré őt, hogy halálát ne
                        vegye szívére, miután Margit szerelme nélkül ez élet úgy is terhére vált.
                        Végre néhány sorban engedelmet kért Margittól is, s ezeket a grófné utolsó
                        levelével együtt, melyből viszonyuk természete kitűnt, azon kéréssel intézé
                        Káldoryhoz, hogy vég búcsúszavait nejének adja át.</p>
                    <p>Miután mindezeket elvégzé, pisztolyszekrényét az asztalra téve, a kandallóhoz
                        ült, s gondolataiba mélyedett.</p>
                    <p>Nem először vala hasonló helyzetben, de lelkét soha ily komor sejtelmek nem
                        tölték el. Mintha belső szózat vesztére intené. - Sötét gondolataiból a nesz
                        ébreszté fel, mellyel Vikta a szobába lépett.</p>
                    <p>Vámosy meg vala lepve megjelenése s még inkább a változás által, mely, mióta
                        őt utolszor látá, Viktán történt.</p>
                    <p>- Az istenért! mi lelt? - mondá résztvéttel, midőn a leányt kezénél fogva a
                        kandallóhoz vezeté. - Egész testedben remegsz.</p>
                    <p>- Elfáradtam, s künn hideg van; mihelyt kimelegszem, jól leszek.</p>
                    <p>- De miért is jössz ily időben gyalog? - mondá Vilmos szelíd szemrehányással.
                        - Ha csak gyaníthatám, kocsimmal vártalak volna; de azt mondád, hogy estve
                        jössz.</p>
                    <p>- Estve? - szólt Vikta, ki azalatt szemeit a szobában körüljártatva, az
                        asztalon fekvő piszto­lyokat észrevevé. - Estve... ki tudja, mi történik
                        akkorig?</p>
                    <p>- Mi jut eszedbe? - kérdé Vámosy bámulva. - Vagy talán apád megtudta, hogy
                        tegnap itt voltál, s ő bántott. Légy nyugodt, szegény Viktám, ezentúl nem
                        lesz az többé úgy. Még ma elmegyek apádhoz.</p>
                    <p>- Nem szégyenli magát? - szólt Vikta, s tekintetében, melyet Vámosyra vetett,
                        harag s megvetés vala kifejezve. - Nem elég sokáig ámított-e?</p>
                    <p>Vámosy Vikta magaviseletét csak pillanatnyi ingerültségnek tulajdonítá. - Nem
                        ámítalak - mondá melegen. - Ha eddig kétkedtél szerelmemen, ezentúl nem lesz
                        okod reá. Beváltom szavamat, s ha majd nőm léssz...</p>
                    <p>- Ha szeretsz - szakítá félbe Vikta a szólót -, ha valaha szerettél,
                        bizonyítsd be azáltal, hogy kérésemet teljesíted.</p>
                    <p>- Bármit kívánsz tőlem, megteszem.</p>
                    <p>- Szavadat adod?</p>
                    <p>- Esküszöm!</p>
                    <p>- Hát nem mégy ki párviadalra a gróffal?</p>
                    <p>- Párviadalra? - kérdé Vámosy meglepve.</p>
                    <p>- Te hívtad ki. A visszalépés tőled függ. Ó, ha csak egy óráig szerettél, ha
                        életem előtted beccsel bír - vagy nem - tevé hozzá fájdalmasan -, ha őt
                        szereted, őt, kiért szerencsétlenné tettél, hagyj fel ez irtózatos
                        szándékoddal.</p>
                    <p>- De honnan tudod, hogy a grófot párbajra hívtam ki? - kérdé Vámosy,
                        mindinkább bámulva.</p>
                    <p>- Ott voltam a kertben, mikor egymással szóltatok. Csak néhány lépésre álltam
                        tőled. Hallottam minden szót.</p>
                    <p>- Te Vérthalmon!</p>
                    <p>- Tudtam, hogy estve titkon a grófnéval találkozni fogsz. Ne kérdezd, miként,
                        de megtudtam, s elmentem a grófhoz, s megmondtam neki. Én küldtem őt oda.
                        Mindennek oka én vagyok.</p>
                    <p>- Te? Szerencsétlen!</p>
                    <p>- Bosszút akartam állni. Hisz ő idegenítette el szívedet tőlem. Mikor levelét
                        láttam, csak arra gondoltam, hogy őt megrontsam. Magamon kívül voltam, félig
                        őrült; hisz te nem tudod, mennyire szerettelek; s most én legyek
                        gyilkosod?!</p>
                    <p>- Te! Te! - kiáltott Vámosy szenvedéllyel, visszarántva kezét, melyet Vikta
                        megragadott.</p>
                    <p>- Taszíts el magadtól, tiporj lábaiddal, ölj meg! ó, de könyörülj rajtam. -
                        Csak azt ígérd, hogy e szörnyű párviadalról lemondasz: s nyugodtan halok
                        meg. Ne gondold, hogy őt legyőzheted. Magam láttam, mikor a házfedélről egy
                        galambot lőtt le pisztolyával. Komornyikja sokszor beszélte nálunk, hogy aki
                        vele kiment, mind rosszul járt. Miért veszélyezteted életedet. Hisz a grófné
                        ezt nem érdemli, ő nem szeret, maga mondta nekem, hogy soha életében nem
                        szeretett. Az irgalom Istenének nevében kérlek - tevé hozzá, összekulcsolva
                        kezét -, könyörülj rajtam. Hisz az nem lehet, hogy halálodnak oka én legyek;
                        én, ki annyira szerettelek, s százszor adnám életemet boldogságodért.</p>
                    <p>Vikta Vámosy lábaihoz borult, s kétségbeesetten ragadta meg kezét.</p>
                    <p>- El tőlem, gyalázatos! - kiáltá ez, a térdelőt szenvedéllyel taszítva el
                        magától - átkozom az órát, melyben először láttalak.</p>
                    <p>- Bocsánat, Vilmosom! - könyörgött Vikta.</p>
                    <p>- Bocsánat? - folytatá amaz, mindig növekedő szenvedéllyel. - Bármit tettél
                        volna, ha miattad életemet, ha becsületemet veszteném el, megbocsátanék; de
                        hogy őt sértetted, hogy tiszta nevét rágalmaddal bemocskolád, hogy Margit
                        gyűlölve fog emlékezni reám, s ennek oka te vagy: ezt nem bocsátom meg soha!
                        soha! Ó, vajha mindazon gyűlöletet, mely szívemet tölti, egész megvetésemet
                        kimondhatnám. Menj szemeim elől, hogy ne lássalak többé.</p>
                    <p>- Megyek - mondá Vikta, felkelve. - Legyen Isten bíró közöttünk, s
                        önlelkiismerete, mely végre fel fog szólalni, s megmondja, ki érdemel több
                        megvetést: az-e, ki egy szegény leányt, minő én vagyok, évekig ámít, s ki őt
                        becsületétől, üdvösségétől megfosztja; vagy a szerencsétlen, ki, midőn
                        mindenét veszti, kétségbeesésében mindenről megfeledkezik?</p>
                    <p>Bármennyire fel volt ingerülve, Vikta szavai nem maradtak hatás nélkül
                        Vámosyra. Hallgatva sütötte le szemeit.</p>
                    <p>- Ha tőlem függne, hogy a történteket nem történtekké tegyem, utolsó csepp
                        véremet adnám - folytatá az előbbi, mindig növekedő érzéssel. - De hisz az
                        mindegy neked. Ha a szegény leány nyomorultan elvész, ki még e pillanatban
                        is csak azt sajnálja, hogy életével sem vásárolhatja meg boldogságodat: mit
                        bánod te? Csak a nagy dámát ne érje baj, csak az ő nyugalma ne zavarodjék
                        meg, csak ő ne emelhessen panaszt ellened. - Légy nyugodt. Grófnédnak nem
                        lesz baja. Ki bánthatná őt? Ő oly gazdag, oly magasan áll; bármit tegyen, őt
                        nem fogja senki megvetéssel eltaszítani magától.</p>
                    <p>Vámosy mélyen meg vala hatva. - Bocsáss meg - mondá érzéssel. - Indulatom
                        elragadott. Ó, de te nem tudod, mennyit szenvedek.</p>
                    <p>- Hisz én nem neheztelek reád - szólt Vikta, ellágyulva e pár melegebb szó
                        után, melyet kedvese hozzá intézett. - Ha nem szeretsz is többé, egykor
                        legalább szerettél, s én nem panaszkodom sorsom ellen. Légy boldog, én
                        messze elmegyek, és jelenlétem soha sem fogja háborítni nyugalmadat. Csak
                        ezen egy kérésemet teljesítsd. Ígérd, hogy a gróffal kibékülsz. Gondold meg
                        magad, mi lenne belőlem, ha azon öntudat terhelné lelkemet, hogy halálodnak
                        én vagyok okozója.</p>
                    <p>- Ne aggódjál miattam - mondá Vámosy nyugtatólag. - Nem először vagyok
                        hasonló helyzetben; s ím, sohasem történt bajom. Abból, hogy párviadalra
                        megyünk ki, nem követ­kezik, hogy akármelyikünknek baja történjék.
                        Pisztollyal nem olyan könnyű valakit találni, mint gondolod. Pár golyót
                        váltunk, a tanúk közbevetik magukat, s mindkét fél oly épen tér haza, mint a
                        síkra kiállt.</p>
                    <p>- Az nem így lesz - mondá Vikta növekedő nyugtalansággal. - Te a grófot
                        életre-halálra hívtad ki.</p>
                    <p>- Ez csak szójárás, mely annyit jelent, hogy a küzdtéren maradunk, míg
                        egyikünk oly sebet kapott, mely miatt e viadalt nem folytathatja tovább. De
                        ha valakit például jobb karon találnak, azért meg kell-e halnia? S ki
                        mondhatja előre, hogy az éppen én leszek. Erősen bízom magamban; ez egyszer
                        a gróf komornyikja, ki hazugságaival reád ijesztett, nem fog kérkedni ura
                        hőstettével.</p>
                    <p>A jókedv, melyre Vámosy magát erőlteté, nem nyugtatá meg Viktát. - Csalódol -
                        mondá szomorún -, nekem belső érzet mondja: ha feltételednél maradsz, nem
                        látlak többé. Ó, engedj kéréseimnek, csak ez egyszer ne vesd meg azokat;
                        lám, én mindent megtettem kedvedért.</p>
                    <p>- Lehetetlenséget kérsz - válaszolt Vámosy nyugtalanul, mert az órára nézvén,
                        észrevevé, hogy az idő, melyre bajsegédét magához rendelte, közelg. -
                        Becsületem kívánja.</p>
                    <p>- Hogy beszélhetsz így? A gróf az, ki megsértett; ha neki megbocsátasz, mi
                        köze ahhoz másnak. Hogy kívánhatná tőled becsületed, hogy gyilkossá légy,
                        vagy azokat, kik szeretnek, szerencsétlenekké tegyed?</p>
                    <p>- Te nem érted ezt - szólt Vámosy némi türelmetlenséggel. - Kívánj tőlem
                        bármi mást, csak ezt ne. Ha visszalépek, becstelenítve leszek az egész világ
                        előtt.</p>
                    <p>- Mit tud dolgotokról a világ. A gróf megsértett, s te bosszút akarsz állani
                        rajta, ez az egész; vagy talán azt hiszed, hogy ha őt megölted, a grófnét
                        elveheted?</p>
                    <p>- Miként tehetsz fel rólam ily ocsmányságot. - Esküszöm...</p>
                    <p>- Ne esküdjél, én tudom, hogy nem szeretsz. Ó, másképp nem vetnéd meg
                        könyörgésemet.</p>
                    <p>- De az Istenre kérlek, Vikta - mondá Vámosy, egészen türelmét vesztve -,
                        gondold meg józanan; hisz ha kérésednek engedek, nem maradna hátra egyéb,
                        mint hogy magamat főbe lőjem.</p>
                    <p>- És ha nem teljesíted kérésemet, s a gróffal párviadalra mégy - mondá Vikta,
                        midőn az asztalon fekvő pisztolyok egyikét felkapá -, én lövöm főbe
                        magamat.</p>
                    <p>- Tedd félre a pisztolyt! - kiáltott Vámosy ijedten - töltve van.</p>
                    <p>- Nem teszem le, míg meg nem ígérted, hogy a gróffal kibékülsz - szólt Vikta,
                        s a kifejezésből, mellyel a pisztolyt felvoná, látszott, hogy mindenre kész.
                        - Mielőtt magamnak azt kelljen mondanom, hogy halálodnak oka én vagyok,
                        inkább megölöm magamat. Legyen vérem a te lelkeden.</p>
                    <p>- Jól van tehát, megígérem - szólt Vámosy kérő hangon. - Kibékülök a gróffal,
                        megteszek mindent, amit kívánsz, csak a pisztolyt add ide.</p>
                    <p>- Hogy aztán kinevethess. Jobban ismerlek, mintsem hogy magamat ígéreteid
                        által rászedessem. Az óra tizenegyre jár, a gróf nemsokára itt lesz.
                        Megvárom.</p>
                    <p>- Csak nem kívánod talán, hogy vele jelenlétedben szóljak?</p>
                    <p>- A mellékszobába megyek, onnan mindent meghallhatok.</p>
                    <p>Soha ember kellemetlenebb helyzetben nem találta magát, mint most Vámosy.
                        Ismeré Vikta indulatosságát, s egyszersmind átlátá, hogy engednie nem lehet.
                        Mit mondanának Káldory s a többiek, ha Viktát itt találják! Egy pillanatig
                        habozott. Végre a gondolat, hogy magát nevetségessé teszi, győzött minden
                        egyeben. - Ez tűrhetlen! - kiáltá, midőn a pisztolyt, melyet Vikta tartott,
                        megragadva, kezéből ki akarta csavarni. - A küzdelem közben, mely erre
                        következett, a pisztoly elsült és Vámosy mellen találva rogyott le. Midőn az
                        inas a lövésre a szobába rohant, urát a földön látta. A pisztoly mellette
                        feküdt.</p>
                    <p>- Meghal! - kiáltá Vikta, ki az első pillanatban elbódulva, csaknem
                        magánkívül állt. - Én öltem meg.</p>
                    <p>Míg a lármára a gazdasszony és kocsis szintén a szobába jöttek, s Vámosyt az
                        ágyra fektetve, körülötte foglalatoskodtak, Margit megérkezett.</p>
                    <p>Nem találva senkit az udvaron s előházban, ő is a szobába ment, s borzadással
                        látá a történteket, melyekből első pillanatban azt következteté, hogy a
                        párviadal már megtörtént. Miután a cselédektől megtudta, hogy orvos még nem
                        hivatott, mindenekelőtt elküldé lovászát, maga pedig a beteg ágyához
                        ment.</p>
                    <p>Vámosy eszméletlenül feküdt. Vikta, mindenre tehetlen, szoborként ült az ágy
                        mellett, a cselédek ijedtségökben nem tudtak mit csinálni, s így az ápolás
                        gondja kizárólag Margitra maradt, ki, mint mindig, ha reá szükség vala,
                        visszanyeré önuralmát, s nyugodtan osztogatá parancsait. A többiek szó
                        nélkül teljesíték a rendeléseket.</p>
                    <p>Így találta őt a plébános. Mihelyt Margit ellovagolt, komornája által a
                        történtekről tudósítva, Farkas kocsira ült, s elébb Káldorfalvára, onnan
                        pedig ide sietett.</p>
                    <p>A plébános, ki táborozási idejéből némi sebészeti ismeretekkel bírt, Vámosy
                        sebét meg­te­kintve, szomorúan rázta fejét. - Ennek vége van - mondá halkan
                        Margithoz. - Isten könyörül­jön lelkén. De míg él, tegyünk meg mindent, mi
                        tőlünk kitelik. - S ezzel jeget hozatva, azon meghagyással küldé ki a
                        cselédeket, hogy az orvoson kívül senkit a szobába ne eresszenek; ő maga a
                        beteg ápolásához fogott.</p>
                    <p>Vámosy még mindig eszméletlenül feküdt ágyán; mellette a plébános állt, ki a
                        grófné által készített jégborogatásokat időről időre mellére raká; távolabb
                        egy széken Vikta ült, elmélyedve tompa fájdalomban, félig magán kívül. A
                        szobában ünnepélyes csend uralkodott, melyet csak néha a betegnek egy-egy
                        nehéz fohásza szakított félbe.</p>
                    <p>- Nem soká fog tartani - mondá a plébános, Margit kérdő tekintetére halkan
                        felelve -, lélegzete mindig nehezebbé válik. Nem hiszem, hogy eszméletét még
                        visszanyerhetné.</p>
                    <p>- Csak az orvos jőne már - szólt Margit nyugtalanul.</p>
                    <p>- Bár jőne - válaszolt az elébbi -, noha ő sem mondhatna mást. Nem akarom
                        kétségbe vonni ügyességét, de kétlem, hogy egész életében félannyi sebet
                        látott, mennyit én bekötöztem.</p>
                    <p>- Hát nincs semmi remény? - kérdé Vikta, ki azalatt a beszélőkhöz közelítve,
                        a plébános végszavait meghallá. - Semmi remény e világon?</p>
                    <p>- Irgalmas az Isten - szólt a plébános, kinek szíve Viktának fájdalmán
                        megindult -, s elég embert ismertem, kiről hasonló esetben minden orvos
                        lemondott, s ki mindamellett még maiglan is él.</p>
                    <p>- Ó, az Isten nem irgalmas énirántam - mondá Vikta felgerjedésében, remegő
                        hangon. - Meg fog halni, s én öltem meg.</p>
                    <p>- Te? - kérdé a plébános ijedten.</p>
                    <p>- Én, én öltem meg, ki őt annyira szerettem - mondá Vikta kétségbeesetten -,
                        ki érte életemet adtam volna, ki százszor meghalnék, csak hogy még egyszer
                        magához jöjjön, s azt mondja, hogy megbocsát.</p>
                    <p>- De mi bírhatott e szörnyű tettre? - kérdé ismét az elébbi. Vikta rövidesen
                        s szakadozva elbeszélé a történteket. - Meg akartam bosszulni magamat -
                        mondá elragadva fájdalmától -, s most minden csepp vér, mely sebéből foly,
                        ellenem bosszúért kiált az égre. - S a szerencsétlen Vámosy ágya mellett
                        térdre veté magát. - Ó, csak egyszer szólj még hozzám - csak egyszer még,
                        csak az egy szót, hogy megbocsátasz.</p>
                    <p>Margit és a plébános mélyen meghatva nézek a szerencsétlent. - Néhány perc
                        múlva Vámosy felnyitotta szemeit. A grófné visszavonult, nehogy jelenléte a
                        beteget felgerjessze. - Hol vagyok? - mondá, midőn bámulva körültekintett,
                        és Farkast maga mellett látá.</p>
                    <p>- Csak legyen nyugodt a teins úr - szólt a plébános -, az orvos mindjárt itt
                        lesz.</p>
                    <p>- Küldjék el az orvost - mondá Vámosy -, nincs szükségem reá. Rajtam úgysem
                        segít senki a világon; miért kínozzanak.</p>
                    <p>- Ó, Vilmos! Vilmos! - kiáltá Vikta, hideg kezét szenvedéllyel ajkaihoz
                        szorítva.</p>
                    <p>Úgy látszott, mintha Vámosy Vikta jelenlétét csak most venné észre. -
                        Szegény, szegény Viktám - szólt, feléje hajolva nyájasan -, kelj fel, jer
                        közelebb, kedvesem, hogy legalább lássalak.</p>
                    <p>- Hát nincs semmi segítség! Ó, tisztelendő úr, az Istenre kérem, mentse meg
                        őt. - S Vikta, eleresztve Vámosy kezét, a plébánoshoz fordult.</p>
                    <p>- Mi jut eszedbe? - mondá az elébbi gyönge hangon - már sokkal jobban érzem
                        magamat, csak vért vesztettem, s azért gyönge vagyok. - Nincs semmi
                        veszedelem, lám, a tisztelendő úr is azt mondja - mihelyt az orvos
                        eljő...</p>
                    <p>- Ó, nem! te meg fogsz halni. Nincs semmi, semmi mentség! Megöltelek! -
                        kiáltott Vikta, s arcát kezével takarva, az ágyra borult.</p>
                    <p>- A szegény leány nem tudja, mit beszél - mondá Vámosy, kinek a beszéd
                        észrevehetőleg nehezére esett, a plébánoshoz fordulva. - Magam öltem meg
                        magamat. - Ott az asztalon több levél fekszik. Adja ide a tisztelendő
                        úr.</p>
                    <p>Farkas teljesíté kívánatát. - Olvassa el ezt - folytatá, miután a nyitott
                        levelet, melyet asztalán hagyott, a többiek közül kikeresve, átadá neki -,
                        ebből megért mindent.</p>
                    <p>- Ugye, ebből világos minden? - szólt ismét, midőn Farkas a levelet
                        átolvasta. - Vétkeztem, ó, én tudom ezt, de csak én magam vagyok a bűnös, ő
                        ártatlan.</p>
                    <p>- Tudom, hogy ártatlan.</p>
                    <p>- Ugyebár? S akármit mondjon, nem hisznek neki. A tisztelendő úr magánál
                        tartja levelemet, s ha valaki e szegény leányt kérdőre akarná vonni, elő
                        fogja mutatni, s neki nem lehet bántása miattam.</p>
                    <p>- Erről a teins úr biztos lehet - viszonzá Farkas mélyen meghatva e jelenet
                        által. - Viktát senki sem fogja kérdőre vonni. De most nyugtassa meg magát,
                        a beszélgetés árt.</p>
                    <p>- Csak még egyet - mondá Vámosy, a plébánost közelebb intve -, itt e levelek
                        között van egy Káldoryhoz. Adja át neki, s kérje nevemben bocsánatát.</p>
                    <p>- Még ma kezébe adom - válaszolt Farkas, a levelet magához véve -, de most
                        pihenjen a teins úr.</p>
                    <p>- Pihenni fogok - mondá Vámosy, kinek hangja beszélgetés közben mindig
                        gyöngébbé vált. - Vikta! hol vagy, Vikta? jer közelebb, nem szólhatok
                        fennhangon. - Légy nyugodt, kedvesem! nem lesz semmi bajom. - S ha kiépülök,
                        elveszlek. - Mi még boldogok, nagyon boldogok leszünk egymással.</p>
                    <p>Vámosy e végső erőlködéssel mondott szavak után kimerülve hanyatlott vissza
                        vánkosára. Lélegzete mindig nehezebbé vált. Még egyszer körültekintett;
                        felnyitá ajkait, mintha szólni akarna; egy nehéz fohász - s ő nem vala
                        többé.</p>
                    <p>- Meghalt! - mondá a plébános, miután Vámosyra hajolva, haláláról
                        meggyőződött. - Vikta fölsikoltva borult ágyára. - Margit mély meghatással
                        nézé a jelenetet.</p>
                    <p>Egy ideig ünnepélyes csend uralkodott a szobában. A plébános halkan elmondá
                        az imád­ságokat, melyeket az egyház a rögtön halállal kimúltak fölött
                        rendel. Margit letérdelve az ágy mellett, vele imádkozott.</p>
                    <p>Miután Farkas egyházi szertartásait bevégzé, a grófnéhoz fordult. Csak most
                        vevé észre a hatást, melyet a történtek reá gyakoroltak. - Az Istenért! -
                        mondá megijedve - a grófné rosszul érzi magát.</p>
                    <p>- Mindjárt el fog múlni - szólt amaz -, idegesség, semmi egyéb.</p>
                    <p>- Én is azt hiszem - mondá Farkas részvéttel -, ami itt történt, erősebb
                        idegeket is felrázhatna. De most nagysád távozzék. A kocsi, melyen jöttem,
                        künn vár; s mihelyt hazamegy, feküdjék ágyába.</p>
                    <p>Margit elébb be akará várni férjét. De a plébános határozottan ellentmondott;
                        s Margit meggondolva, hogy Káldory valószínűleg bajsegédével jő, engedett
                        kéréseinek, s kocsira ülve, távozott.</p>
                    <p> </p>
                </div>
               <div type="chapter">
                    <head>42</head>
                    <p>A plébános bús sejtelme beteljesedett. - Margit, midőn hazaért, már alig bírt
                        felmenni a lép­cső­kön; s anyja, ki kevéssel utóbb szobájába jött, s őt
                        ágyban találá, megijedt a változáson, mely, mióta őt nem látta, rajta
                        történt, s mely annál aggasztóbbnak látszott, miután ő a törté­ne­teket nem
                        ismerve, Margit rögtöni megbetegedésének okát nem magyarázhatá meg
                        magának.</p>
                    <p>Míg Ormosyné, hogy az orvosnak írjon, és érte kocsit küldjön, leányát
                        komornájával magára hagyá, megjött Káldory. Kevéssel felesége távozta után
                        érkezett Vámosy házához, megtudva Farkastól a történteket, s elolvasva
                        Vámosy s Margit leveleit, Vérthalomra sietett.</p>
                    <p>Midőn férje a szobába lépett, Margit halvány arcán örömsugár lejte át. -
                        Adorján - szólt gyönge hangon, feléje nyújtva kezét -, csakhogy látlak.</p>
                    <p>- Ó, Margitom! - mondá amaz, mélyen megindulva, midőn kezét ajkaihoz szorítá
                        -, meg­bocsátasz-e?</p>
                    <p>- Miként kérdezhetsz ilyest? - mondá Margit, és szemei véghetlen szerelem
                        kifejezésével függtek férjén. - De ne szóljunk erről - tevé hozzá rövid
                        szünet után -, ne szóljunk a múltról soha, soha többé. Hibáztunk mindketten.
                        Nem értettük, nem ismertük egymást. Most mindent tudok. Olvastam leveledet,
                        melyet számomra Káldorfalván hagytál. Itt van vánkosom alatt, s itt fogom
                        tartani. Bocsásd meg, kedvesem, hogy benned valaha kétkedtem. Ó, mi ismét
                        boldogok leszünk, még sokkal boldogabbak, mint egykor voltunk.</p>
                    <p>- Ha szerelmem azzá tehet, az leszesz - szólt Adorján meghatva -, de most
                        nyugodnod kell. A beszéd fáraszt. Te beteg vagy, kedvesem.</p>
                    <p>- Kissé meghűtöttem magamat - mondá amaz, s mindinkább gyengülő hangjából
                        észre lehete venni az erőlködést, mellyel szólt. - Vigyázatlanság vala, hogy
                        lóháton mentem Káldorfalvára. Sietnem kellett, s nem akartam megijeszteni
                        anyámat. - De ne aggódjál miattam! Mióta jöttél, máris sokkal jobban érzem
                        magamat. - Küldd ki a többieket, s ülj mellém. Add ide kezedet. Így,
                        kedvesem. - S Margit visszaereszkedve vánkosára, behunyta szemeit, s
                        látszólag álomba szenderült.</p>
                    <p>Így találta őt a grófnő, midőn kevéssel utóbb a szobába jött. Hallgatva
                        nyújtá jobbját vejének, s a közös fájdalom eltűnteté a távolságot, melyet
                        egy idő óta iránta érzett.</p>
                    <p>Több aggodalomteli óra folyt el, míg az orvos eljött, s véleménye, melyet az
                        öreg grófnéval a legnagyobb kímélettel közlött, nem volt megnyugtató.</p>
                    <p>Kívánatára Margitnak pesti orvosa hivatott meg.</p>
                    <p>Van-e, kinek nem volt kedves betege, ki nem várta dobogó szívvel az orvos
                        jöttét, hogy tőle semmitmondó szavakat halljon, s órákig, néha napokig
                        elmélkedjék rejtelmes értelmök fölött, mintha minden szó a sorsnak
                        megváltozhatlan ítélete lenne? Ó, ki ezen keresztülment, ki kedvesének
                        betegágya mellett töltve az éjeket, dobogó szívvel kíséré mozdulatait, s
                        majd üterét, majd forró homlokát tapogatva, a javulásnak legkisebb jelénél
                        pillanatra boldognak érezé magát, hogy a jövőben ismét előbbi
                        reménytelenségébe süllyedjen vissza; ki azon kínt ismeri, mellyel
                        észrevesszük, hogy a kedves betegnek, kiért életünket adnók, nincs semmi
                        szüksége reánk, hogy nem enyhíthetjük fájdalmát, s nem érzi, nem is gyanítja
                        jelenlétünket: ó, csak az képzelheti magának az érzéseket, melyek között
                        Ormosyné e napokat tölté.</p>
                    <p>Mit az ó-rege Damoklesz kínjairól beszél, nem képzelet; aki szeretni tud, s
                        kedvesének életét egy hajszálon függni látja, keresztülmegy e kínokon.</p>
                    <p>Káldory ezen egész időközben híven osztá anyósa aggodalmait. Alig távozott
                        neje ágyától; s Ormosyné, ki látva, hogy leánya nem szerencsés, azt elébb
                        vejének tulajdonítá, most szívében bocsánatot kért tőle. - Valamennyien, s
                        talán Margit is, igazságtalanok voltunk irányában - mondá többször
                        Farkashoz. - Érzéketlen ember így nem viselheti magát. Minden szavából
                        meglátszik szerelme. E fájdalom nem lehet tettetés. - S Ormosynénak igaza
                        vala. Káldory nem színlelt. Soha férj több részvéttel és szeretettel nem
                        ápolhatá nejét. A veszély, melyben élete forgott, szívét aggodalommal tölté,
                        szenvedései könnyeket facsartak szeméből. Bármi igaza lehetett egykor
                        Margitnak, ha őt szerelmének viszonzására képtelennek gondolá: Káldory e
                        napokban szerette, híven s igazán szerette nejét, s nem volt áldozat, melyre
                        magát késznek nem érzé. - Egyike ez azon következetlenségeknek, melyeket
                        talán csak az emberi gyöngeségből magyarázhatunk, de melyeket magán s
                        másokon mindenikünk tapasztalt. Az egészen következetes emberek csak
                        regényekben léteznek, az életben milliók között alig találunk egyet, kiben
                        hasonló ellentéteket nem mutathatnánk fel.</p>
                    <p>Három hét múlva, melyek alatt Ormosyné lankadó erejét csak Farkas vallásos
                        vigasztalásai s azon meggyőződés tarták fenn, hogy ápolása leányának
                        szükséges, Margit visszanyerte eszméletét, s az orvosok kijelenték, hogy
                        élete veszélyen kívül van. Az anyának boldogságát, a hálát, mellyel fel az
                        éghez s azokra tekintett, kiknek Isten után gyermekének megmentését köszöné,
                        szavakban sem ő maga, sem más nem fejezhetné ki. De az öröm rövid vala. A
                        szomorú kétely, melyet az orvosok első napokban csak Káldoryval és az öreg
                        plébánossal közöltek, nemsokára feltámadt Ormosynéban is. A hagymáz
                        következésében kifejlődött a mellbaj, melyet Margit apjától öröklött, s
                        melynek egyes jelenségei nála már a külföldön mutatkoztak; s a szerencsétlen
                        anya rövid idő múlva azon meggyőződésre jutott, miszerint a sors őt az első
                        csapástól csak azért kímélte meg, hogy a kín, melyet egyetlen gyermekének
                        halála fölött éreznie kellett, annál hosszabb legyen.</p>
                    <p>Csak Margit maga nem sejté állapotát, s míg a száraz köhögés s az éjjelenkint
                        visszatérő láz mindenkit aggodalommal töltöttek, teljes biztossággal szólt a
                        jövőről. Hisz ő ismét boldognak érezé magát. Kételyei eltűntek. Férjének
                        Káldorfalván talált levele, a hosszú órák, melyeket vele magánosan töltött,
                        gyöngéd ápolása, a meleg, szerető szavak: minden meggyőzé őt Adorján
                        szerelméről. - Mint vész után a szétszaggatott fellegek látszólag csak azért
                        maradnak láthatárunkon, hogy a leáldozó nap sugárait visszavetve, az alkony
                        annál szebb legyen: ilyenek voltak múltjának sötétebb emlékei. Margit most
                        csak boldogabbnak érezé magát, midőn reájok visszagondolt. Soha ily
                        derültnek, ily egészen megelégedettnek nem érezé magát éle­tében, sohasem
                        vala közlékenyebb, sohasem ragaszkodóbb; mintha a kedves lény rózsaként,
                        mely éppen elvirulása előtt fejleszti ki kelyhének minden levelét, keble
                        gazdag kincseit csak most tárná ki, hogy a fájdalom, mellyel kedvesei
                        vesztére gondolnak, annál nagyobb legyen.</p>
                    <p>És csakugyan, ha volt valami, mi azoknak fájdalmát, kik Margitot szeretve
                        környezék, még keserűbbé teheté, ez azon derült bizodalom vala, mellyel ő a
                        jövőbe tekintett. Az, hogy előtte jókedvet kelle színlelniük, s hogy sokszor
                        még mikéntlétéről sem kérdezhetik szabadon, nehogy a fölötte nagy
                        gondoskodás őt a veszélyre figyelmessé tegye; az erőltetés, melyre magukat
                        Margit jelenlétében kényszerítve láták, szüntelen izgatottságban tartá őket;
                        s voltak pillanatok, midőn maga az öreg plébános sem tarthatva vissza
                        könnyeit, csak azáltal segített magán, hogy hirtelen felkelve Margit
                        szobáját elhagyá.</p>
                    <p>Mindez nem kerülte el Margit figyelmét; s ha az, hogy anyja ismét új, s mint
                        hivé, egészen alaptalan aggodalmakkal gyötri magát, őt nem lepé is meg:
                        Maris szokatlan szomorúsága s főképp az öreg Farkas magaviselete néha őt is
                        nyugtalanná tevék. - Nem tudom - mondá egyszer ily alkalommal a plébánoshoz,
                        kivel a történtek után egészen a régi barátságos viszonyban álla ismét -, mi
                        lelte önöket? Anyám naponkint nyugtalanabbá válik; Maris beszéd közben
                        rögtön úgy elérzékenyül, hogy nem is szólhat tovább; minap ön maga, mikor az
                        útról beszéltem, melyre készülök, egyszerre sírva fakadt. Mit jelent mindez?
                        Azt hiszik talán, hogy még veszélyben forgok? Pesti orvosom minap azt mondá,
                        hogy a gyöngeségen kívül, melyet betegségem hátrahagyott, nincs többé bajom;
                        de miért jő annyiszor ő, kinek a városban annyi dolga van? Ha állapotom
                        aggasztó, miért titkolja előttem? Hisz ismer, én nem vagyok oly gyönge, mint
                        aminőnek látszom.</p>
                    <p>- Már mi jut eszébe, Margit - mondá Farkas, s a remegő hang elárulá belső
                        felgerjedését. - Nem ismeri-e az öreg grófnénak természetes nyugtalanságát?
                        És szegény Mariskának elég baja van. Az öreg Galambosné naponkint inkább
                        gyengül, kevés reményünk van életéhez; csodálhatni-e, ha Maris, mikor öreg
                        anyjától nagysádhoz jő, itt egyszerre pityeregni kezd? Mi pedig engem illet,
                        azt hiszem, csalódott; soha életemben nem volt kevesebb okom sírásra.</p>
                    <p>- Hasztalan tagadja, én láttam könnyeit...</p>
                    <p>- És ha sírtam - folytatá az elébbi, alig nyomhatva vissza a könnyeket,
                        melyek ismét szemeibe tolultak -, mit bizonyít ez? Az egyik bánatában
                        könnyezik; másnak szeme, mint a hideg vízzel telt pohár, ha jó meleg szobába
                        hozzák, akkor nedvesedik meg, mikor jó dolga van. Én nem is tudom, miért
                        ügyel reám; ha a két orvos azt mondja, hogy a veszély megszűnt, mit aggódik
                        ily kicsiségeken?</p>
                    <p>- Én nem is aggódom - mondá Margit szelíden. - Naponkint jobban érzem
                        magamat, s ha gyönge vagyok is még, úgy látszik, mintha maga a gyöngeség
                        csak azért maradt volna vissza betegségemből, hogy a kedves benyomásokat,
                        melyek mindenfelől környeznek, elevenebben érezzem. S talán nem is vagyok
                        oly gyönge, minőnek látszom, csakhogy nem tudok erőt venni magamon.
                        Elkényeztetnek. Nekem oly jólesik ápoltatni magamat. Ha csak magamra
                        gondol­nék, nem is kívánnám, hogy állapotom változzék, oly boldog vagyok. -
                        De holnap felkelek. Még ma szólni fogok orvosommal, s csak egyszer a szabad
                        levegőre mehessek, meglátja, mily hamar vissza fogom nyerni erőmet. Hisz már
                        közeledik a tavasz. Mennyire örülök neki. Ha a nap sugárai, mint e
                        pillanatban, szobámba hatnak, s az ablak előtt a madarak vígabb csevegését
                        hallom, néha mondhatlan vágy tölti szívemet. Mintha én is a tavasz
                        közeledését érezném, s a meleg fény s a kedves hangok, melyek ágyamig
                        hatnak, engem is kihívnának. Mi boldog leszek, ha azon helyeket, melyekhez
                        gyermekemlékeim kötnek, ismét megjárhatom, most, midőn újra szerencsésnek
                        érzem magamat. S ha majd Adorjánnal Olaszországba megyünk! Mi egészen más
                        színben fog minden feltűnni szemeim előtt most, midőn az, miről e helyeken
                        egykor álmodoztam, oly szépen beteljesedett.</p>
                    <p>Margit utazásáról kezde szólani. S ámbár a folytonos beszéd által fárasztva,
                        hangja gyöngébbé vált, többször köhögött, s Farkas a sötét pirosságból, mely
                        arcát elborítá, lázas felgerjedését észrevevé, őt néhányszor pihenésre
                        szólítá fel; mindig új s érdekes tárgyak jutottak eszébe, melyeket még el
                        kelle mondania. Végre maga is kimerülve érezé magát.</p>
                    <p>- Mégis nagyon gyönge vagyok - mondá szomorúan visszahajolva vánkosára. - Ó,
                        bárcsak tavasz lenne már.</p>
                    <p>És a tavasz eljött. Kert s mező ismét egész szépségben álltak, s a csalogány
                        virágzó bokrok között újra megkezdé énekét. Margit majd a verandára, majd a
                        kertbe viteté magát, s itt tölté idejének nagyobb részét - de egészsége nem
                        javult, sőt az orvosok naponkint több aggoda­lom­mal szóltak állapotáról; s
                        ő sem ámítá magát többé helyzete iránt. Ámbár a veszélyt távolabb­nak
                        gondolá, s mint közönségesen azok, kik mellbajban szenvednek, néha reménnyel
                        szólt a jövőről: sokkal józanabb volt, hogysem magát e csalódásoknak egészen
                        átengedné - s az öreg plébános tudta, hogy Margit egy idő óta sokszor
                        foglalkozik a halál eszméjével. Csak vele, s vele is ritkán szólt e
                        tárgyról, s ilyenkor meglátszott rajta, hogy e gondolatban nincs semmi
                        keserűség. Tudta, hogy a pálya végéhez közelít, s mégis soha nyugodtabbnak,
                        soha talán boldo­gabbnak nem érezé magát, mintha a nyájas napok, melyeknek
                        befolyása alatt minden megújult, neki is visszahozták volna örömeit; mintha
                        a gondolat által, hogy a természetet gazdag díszétől megfosztva, hogy saját
                        életét oly pusztán, minő az neki egy ideig volt, többé nem fogja látni,
                        megnyugtatva érzené magát.</p>
                    <p>Ő el vala készülve; csak ha a fájdalom, melyet halála kedveseinek okozni fog,
                        eszébe jutott, vagy ha aggodalmukat észrevevé: az fájt neki. Főképp férjét
                        sajnálá. - Az öreg Farkas - gon­do­lá magában többször - bármennyire
                        szeressen is, a vallásban s tevékenységében vigasztalását fogja találni;
                        Maris gyermekeiben; s maga anyám is végre meg fog nyugodni - hisz a múltban
                        nincs semmi, mi emlékemet elkeseríthetné. Közöttünk nem volt félreértés; de
                        szegény Adorján talán szemrehányásokat tesz magának, mintha életem
                        legboldogabb óráit nem neki köszönném, s mintha ő lenne oka, hogy magamat
                        egy ideig nem éreztem oly szerencsésnek, mint szerelme által lehettem
                        volna.</p>
                    <p>Káldory azon órákban, melyeket nejével töltött, sokszor keserűen vádolá
                        önmagát. Margit nyájas szavakkal megnyugtatá.</p>
                    <p>- Mit gyötröd önmagadat efféle gondolatokkal? - mondá egyszer ily alkalommal
                        - ha azon évek alatt, melyeket együtt tölténk, oly szerencsés nem voltam is,
                        minő lehettem volna, te vagy-e oka, s nem inkább én magam, ki, midőn Isten
                        annyi boldogságot adott, haszontalan kételyekkel kínzám magamat, s téged is,
                        ki irántam mindig oly jó valál. Inkább én tehetnék magamnak
                        szemrehányásokat, hisz mindennek oka szerelemféltésem volt, melyre te semmi
                        alkalmat nem nyújtottál; s többször jutott eszembe betegségem alatt, hogy
                        más nővel talán szerencsésebb lettél volna. De vajon tehetek-e róla, ha
                        szerelmedet oly véghetlen kincsnek tartám, hogy magamat birtokában soha
                        biztosnak nem érezhetém; s te nem bocsátasz-e meg, ha eszedbe jut, hogy úgy,
                        mint én, mégis senki sem szeretett a világon. Szenvedtünk mind­ketten. Az
                        élet s az emberek egy időre elkeseríték létünket, de mi mindig szerettük
                        egymást, s végre minden csak ettől függ; s én, ha még egyszer kellene
                        kezdeni életemet, csak azt kérném Istenemtől, hogy múltamat adja vissza.
                        Múltamat minden szenvedéseivel, de azon határtalan boldogsággal is, melyet
                        karjaid között élveztem, s mely reám a jövőben vár.</p>
                    <p>Margit elkövetett mindent, hogy férjében a jövőhöz bizodalmat gerjesszen,
                        melyet ő maga rég elvesztett. Úgy látszott, mintha hátralevő napjainak nem
                        lenne más feladata. Derült, sőt víg volt jelenlétében, s ha rosszabbul érezé
                        magát, s állapotát nem titkolhatta el, ürügyet keresett, hogy őt a háztól
                        eltávolítsa. Betegségének első szakában, midőn a veszélyt, melyben élete
                        forgott, még nem gyanítá, nagyszerű szebbítéseket tervezett Káldorfalván, és
                        sok kedves órát töltött férjével, melyekben vele a kerten s a házban teendő
                        változásokról tanácskozott. Minél inkább érezé, hogy Káldorfalvát nem fogja
                        látni többé, annál inkább sürgeté terveinek kivitelét; s Adorján, ki a
                        szükséges munkálatokat Margit megnyugtatására önmaga vezeté, kérésére
                        csaknem naponkint átment jószágára.</p>
                    <p>Margit azalatt sebes léptekkel közelített sírjához. Lélegzete nehezebbé,
                        hangja gyöngébbé vált. Az erőlködés, mellyel állapotát férje s anyja előtt
                        titkolni iparkodott, naponkint fárasz­tóbb lett. Legjobban akkor érezé
                        magát, ha magánosan vagy Maris társaságában maradhatott.</p>
                    <p>Így találjuk őt egy délután. Férje Káldorfalván volt. Anyja, miután
                        észrevevé, hogy a beszéd, melyre Margit az ő kedvéért magát kényszeríti,
                        nehezére esik, a plébánossal a kertbe ment. Margit mellett csak Maris
                        maradt. Hallgattak mindketten. Margit behunyta szemeit, mintha szunnyadna;
                        Maris csendesen folytatá munkáját, időről időre aggodalomteli tekintetet
                        vetve barátnéjára. Végre Margit nehéz sóhajjal felnyitá szemeit s
                        körültekintett.</p>
                    <p>- Parancsol valamit? - kérdé Maris, midőn felkelve, az ágyszékhez
                        közelített.</p>
                    <p>- Semmi - mondá amaz gyönge, alig hallható hangon -, csak azt néztem, itt
                        vagy-e még.</p>
                    <p>- Nagysád ma rosszabbul van.</p>
                    <p>- Csak a lélegzés esik nehezemre.</p>
                    <p>- Az bizonyosan az új orvosságtól jő - szólt Maris nyugtatólag -, a doktor
                        előre mondta, de éppen ez mutatja hatását. Talán be is kellene venni ismét;
                        mindjárt megnézem az órát.</p>
                    <p>- Hadd el - mondá Margit - rajtam mindez úgysem segít többé. Csak anyám
                        kedvéért szedem az orvosságot.</p>
                    <p>- Hogy beszélhet így? - viszonzá Maris, alig nyomhatva el könnyeit - hisz az
                        országban nincs híresebb orvos, mint az, ki nagyságodhoz Pestről jött, és ő
                        maga mondta...</p>
                    <p>- Rajtam ő nem segíthet többé. Én meghalok e betegségben.</p>
                    <p>- Az istenért! miért gyötri magát ily képzelgésekkel? - sóhajtott Maris.</p>
                    <p>- Az nem képzelgés - szólt ismét amaz -, régóta tudom ezt, s félek, már anyám
                        s Adorján is veszteni kezdik reményöket. - S ki tudja? - tevé hozzá sóhajtva
                        - talán jobb, ha az, minek történni kell, elkészülve találja őket.</p>
                    <p>Maris sírva fakadt.</p>
                    <p>- Ne sírj, kedvesem - folytatá Margit, nyájasan megszorítva barátnéja kezét.
                        - Nem emlékezel-e gyermekkorunkra, mikor közöttünk semmi titok sem volt?
                        Miért ne közölném veled most is gondolataimat; hidd el, eléggé nehezemre
                        esik, hogy szegény anyám előtt titkolódznom kell.</p>
                    <p>- Miként ne sírnék - zokogott Maris -, mikor oly szomorú dolgokról beszél, s
                        pedig tudom, hogy nincs is oly rosszul, mint képzeli, s nemsokára ismét
                        egészséges lesz.</p>
                    <p>- Meglehet, igazad van - mondá Margit szelíden -, de ha mégis csalódnál, s
                        előérzetem be­tel­jesednék, ne hadd el anyámat. Szegény, oly elhagyatva
                        fogja magát érezni a világon. - Ó, bár testvérem, kit anyám máig sirat, élne
                        még: mennyivel nyugodtabban válnék meg a világtól. Pótold te helyünket. Légy
                        gyermeke.</p>
                    <p>Margit hangja mindinkább gyöngült. - Engedje, hogy az orvosért menjek - mondá
                        Maris, megijedve, midőn arcának teljesen megváltozott kifejezését
                        észrevevé.</p>
                    <p>- Ne hagyj el - mondá nyájas esdekléssel Margit. - Nekem oly jól esik, ha
                        láthatlak. - Mintha mind­azon boldog óra, melyet együtt tölténk, újra
                        átvonulna lelkemen. - S mi boldogok voltunk, Marisom, egyenlően boldogok
                        mindketten. - Emlékezel-e még az estvére, mikor Adorján mátkája lettem - s
                        te szobámban vártál, s elbeszélted, hogy Andris megkért? Reggelig együtt
                        maradtunk. Oly tisztán kelt fel a nap, mint most alkonyodik. - Lám, mi
                        szépen betel­jesedtek reményeink. - Adorján szeret. - Ó, ti mindnyájan nem
                        tudjátok, mennyire szeret ő.</p>
                    <p>Margit kimerülten esett vissza ágyszékére, s hallgatott. - Adorján! -
                        sóhajtott fel még egyszer. - A fohász, mellyel e nevet kimondá, volt utolsó
                        lehellete; a gyönge nyomás, mellyel Mariska kezét megszorítá, végső
                        mozdulata.</p>
                    <p> </p>
                </div>
               <div type="chapter">
                    <head>43</head>
                    <p>Három hónap múlt, mióta Margit a Káldoryak sírboltjában pihen. Elbeszélésünk
                        végéhez közelít, s azok, kikkel folyamában találkozánk, eltűnnek szemeink
                        elől.</p>
                    <p>A legszerencsétlenebb közöttük Dárdayné vala - midőn öccsének levelével
                        egyszerre halálá­nak hírét vevé, lesietett jószágára, de csak Vilmos sírját
                        s azon öntudatot találta itt, hogy vesztét ő okozta. - Bármi világosak
                        voltak is levelének szavai, Irma nem hiheté, hogy testvére önmaga vetett
                        véget életének. A vidéken különböző hírek szárnyaltak, s ő meg vala
                        győződve, hogy Vilmos párviadalnak esett áldozatul. Elkövetett mindent, hogy
                        magának e részben bizonyosságot szerezzen, s a gondolat, hogy Káldoryn, kit
                        Vilmos gyilkosának tartott, ez úton talán mégis bosszút állhat, a
                        szenvedélyes asszonynak első időben erőt adott. De miután e remény is
                        eltűnt, s a meggyőződést, hogy Káldory csak Vilmos halála után jött annak
                        házához, többé el nem utasíthatta magától, kétségbeesve távozott a vidékről.
                        Hová? - azt éppoly kevéssé tudják, valamint rendkívüli, csaknem az
                        őrültségig menő fájdalmának való okát sem gyanítja senki. Később hír
                        szárnyalt, hogy jószágait eladva, a pénzt jótékony célokra fordítá, s a
                        külföldön kolostorba vonult; de bizonyosat senki sem mondhatott felőle.</p>
                    <p>Vikta Vámosy halála után ájultan rogyott le. Midőn magához tért, elméje, úgy
                        látszott, meg vala háborodva. A plébános, ki őt hazakíséré, s a malmot
                        naponkint meg-meglátogatva, nála órákat töltött, keserves kitöréseit,
                        melyekben magát Vámosy gyilkosának nevezé, nem tartá ugyan őrültsége
                        jeleinek, de miután vigasztalásai sikertelenek maradtak, s a szerencsétlen
                        leány izgatottságát észrevevé, környezetét a legnagyobb vigyázatra inté.
                        Szüléi az első hetek­ben teljesítek is tanácsát, s Viktát egy pillanatig sem
                        hagyták magányosan - mivel azonban későbben nyugodttá vált, s alig említve a
                        múltakat, ismét csendesen teljesíté házi dolgait, felhagytak e vigyázattal,
                        mely, mint észrevevék, csak elkeseríté őt. - Vikta egyébiránt csak szótlan
                        vala, s még mindig szomorúnak látszott; más rendkívüli jelenség nem volt
                        maga­viseletében, s a molnár és neje már nem is kétkedtek többé, hogy
                        leányuk egészsége tökéletesen helyreáll, midőn kevés nappal Margit halála
                        után, egy reggel szobájába menve, azt üresen találták. Hosszú keresés után
                        végre csak holtteste találtatott fel. A szerencsétlen, Vámosy udvarán a
                        kútba ölte magát.</p>
                    <p>Káldory mindjárt nejének temetése után több évre keletre utazott. Mélyen meg
                        vala hatva, s kik őt a lefolyt hónapokban beteg neje mellett, s most
                        fájdalmában láták, meg voltak győ­ződve, hogy senki inkább nem szeretheté.
                        És Káldory szerette is nejét mindazon szeretettel, melyre szíve képes volt.
                        Csak mióta Margit élete veszélyben forgott, azóta látta be egész becsét; s
                        fájdalma annál keserűbb volt, mivel több önváddal kelle a múltba
                        visszatekintenie. Margit szelíd türelme, a lelkierő, melyet betegsége alatt
                        kifejtett, a véghetlen szerelem, melyet iránta az utolsó percig tanúsított,
                        minden csak azt juttatá eszébe Adorjánnak, hogy e nőt nem tevé boldoggá; s
                        azok között, kik Margit ravatalát könnyezve körülállták, talán senki sem
                        érzé magát szerencsétlenebbnek. De miután dolgait rendezve, a kört, hol őt
                        minden nejére emlé­kezteté, elhagyta, s az érdekes tárgyak, melyekkel
                        utazásában találkozott, a múltat mindinkább háttérbe szoríták, fájdalma
                        enyhülni kezde; s bár eleinte még sokszor gondolt is Margitra, e gondolatban
                        nem volt többé keserűség. Ha e kedves teremtés, mióta nejévé vált, nem érezé
                        magát szerencsésnek, vajon önmagát kell-e ezért vádolnia? Nem tett-e
                        Margitért mindent, híven szeretve őt, engedve kívánatainak, sőt
                        szeszélyeinek, mint ezt más férj az ő helyzetében talán nem is tette volna?
                        Maga Margit átlátta ezt végre, s az utolsó hónapokban sokszor meg is
                        vallotta. Miért ítéljen ő szigorúabban magáról, mint azt Margit s mindazok
                        tevék kik helyzetét ismerik? Minél többször gondolkozott e dolgokról, annál
                        inkább megerősödött nézetében, hogy Margit mással sem érezte volna magát
                        szerencsésebbnek; s még mielőtt az év lefolyt, Káldory visszanyerte egész
                        nyugalmát. Hisz végre bűne csak abban állt, hogy az életet prózaibb
                        értelmében fogva fel, neje ábrándos követeléseinek szolgája lenni nem
                        akart.</p>
                    <p>Forduljunk még egyszer Vérthalomra.</p>
                    <p>Ha a halál kedveseinknek valamelyikétől megfosztott, nemcsak e veszteség,
                        melyet közvet­le­nül szenvedünk, hanem talán még ennél is inkább azon
                        tapasztalás fáj szívünknek, hogy ez egy csapással egyszersmind mindenből,
                        miben egykor örömeinket találtuk, s most vigaszta­lásunkat keressük,
                        elveszett valami. - Az életnélküli tárgyak, melyek környeznek, a természet
                        szépségei, sőt még kedveseink is, kiket a sors meghagyott, új színben tűnnek
                        fel előttünk. Mintha veszteségünk óta nemcsak e szívvel, mely hozzánk
                        ragaszkodott, de mindenben szegényebbekké váltunk volna; mintha, bármerre
                        fordulunk, mindenütt valami hiányzanék: a sugár, mely körünket széppé tevé,
                        a hang, mely által éltünk harmóniája teljessé vált. Ekként hatott Margit
                        halála azokra, kik életében hozzá közel álltak, leginkább - természetesen -
                        Ormosynéra, ki egyetlen gyermekével múltjának legszebb emlékeit, a jövőnek
                        reményét s mindent, mi neki e világon kedves és boldogító vala, egyszerre
                        eltemette.</p>
                    <p>Mióta férje meghalt, csak benne élt; ő volt a középpont, mely körül világa
                        forgott - mit tegyen, miután ezt elvesztve, ahová csak fordul, azon
                        meggyőződést látja, hogy léte ezentúl haszontalan. Nem sírt, nem hallott
                        senki szenvedélyes panaszt ajkairól, s gépileg teljesítve szokott
                        foglalkozásait, úgy látszott, mintha végzetében megnyugodnék; de e
                        megnyugvás olyan vala, mint azé, ki terhe alatt összeroskadva meg sem
                        kísérti többé, hogy azzal fölemelkedjék. Ez egyszer Farkas Máté sem talált
                        semmit, mivel barátnéját vigasztalhatná. - Meg­kísérté többször, s az isteni
                        gondviselésről szólt, az élet bajairól s arról, hogy kik egymást e földön
                        szerették, jobb életben ismét találkozni fognak; de Ormosyné helyzetében kit
                        vigasztal meg mindez? Ha kedvesünk sírja fölött azon boldogság jut eszünkbe,
                        melyet általa egykor élvezénk: miként hitessük el magunkkal, hogy az, kit mi
                        annyira szerettünk, az élettel nem vesztett semmit? S vajon a meggyőződés,
                        hogy kedvesünk most boldogabb körből sajnálkozva néz reánk, elfeledteti-e
                        velünk, hogy önmagunk nyomorultakká váltunk? Farkas Máté érzé mindezt, és ha
                        vigasztalás közben Ormosynéra nézett vagy Margit képére, mely anyjának
                        íróasztala fölött függött, szava elakadt, s csaknem sírni kezdett.</p>
                    <p>Ő is nagyon megváltozott.</p>
                    <p>Születése óta ismeré Margitot; már egyes fehér szálak vegyültek haja közé,
                        mikor őt keresztelte. Nőni látta s fejlődni; ő áldotta az oltárnál, s most
                        ez egész lét, mely szemei előtt folyt le, bevégzett volt. S nem ő ringatta-e
                        egykor Margit apját is karjai között? Mennyi, mennyi idő múlt el azóta! s ő
                        felejtheti-e korát, midőn visszatekintve, annyi sírdombot lát, mely
                        mérföldoszlopként átfutott útját jelöli? Felejtheti-e, hogy a pálya végéhez
                        közelít, midőn észreveszi, hogy mindaz, miért küzdött, már mögötte fekszik?
                        Mintha rögtön tíz évvel vénült volna meg: s talán ő is leroskadna a csapás
                        alatt, ha azon meggyőződés, hogy az öreg Galambosnénak szüksége van reá,
                        lelkierejét fenn nem tartaná.</p>
                    <p>Az öregasszony, mint olvasóim tudják, régóta gyöngélkedik. A megrázkódás,
                        melyen lelke keresztülment, midőn a kóbor nő nála először megjelenvén, tőle
                        leányát követelte, s csaknem egész keresményét, melyet kedvese számára
                        gyűjtött, elvevé; a nyugtalanság, melyben azóta élt, miután az alávaló, ki
                        titkát bírta, mindig új meg új követelésekkel lépett fel; a szem­te­len­nek
                        időről időre ismételt látogatásai, a fenyegetőzések, melyekkel ez végső
                        fillérét kicsikarta, s azon meggyőződés, hogy bármit tegyen, Maris és saját
                        nyugalmát nem biztosíthatja: a különben is hetvenéves asszonynak életerejét
                        hamar felemészték, s a jámbor öreg, főképp Margit halála óta, sebes
                        léptekkel haladott sírja felé.</p>
                    <p>A plébános régóta sejté a valót, s kivált, miután Margit temetéséről
                        visszatérve, a kóbor nőt Galambosné szobájában találta, nem kétkedett többé,
                        hogy betegsége az idegen megjelenésével összeköttetésben áll; s ezért most
                        szokott erélyességével feltevé magában, hogy végére jár a dolognak. - Nem
                        kíváncsiság indítá őt erre, hanem a meggyőződés, hogy e jámbor teremtésnek
                        csak így szerezheti meg nyugalmát; s a részvéten kívül, mellyel iránta
                        viseltetett, nagyrészint ez vala az ok, melyért Margit halála óta csaknem
                        egész idejét a beteg ápolásának szentelé, s fél napokat s néha, hogy Maris s
                        a cselédek magukat kipihenhessék, egész éjeket töltött ágya mellett.</p>
                    <p>A plébánosnak ezen magaviseletében nem vala semmi különös; hisz hasonló
                        körülmények között ő szintennyit tett másokért is, kik nem álltak hozzá oly
                        közel, mint Galambosné. Feltűnőbb vala azon tevékenység, melyet a
                        tisztelendő úr Galambosné végnapjaiban és halála után kifejtett.</p>
                    <p>Két nappal, mielőtt ez történt, a plébános egész reggel egymaga volt a
                        betegnél. Midőn Maris szokása szerint gyermekeivel nagyanyjához jött,
                        ajtaját zárva találta; s a cselédek, kik a folyosóról a kulcsárné ablakán
                        benéztek, azt beszélték, hogy a tisztelendő úr, asztalt állítva az ágy
                        mellé, az egész idő alatt írt. Délután a bíró, jegyző s az urasági tisztek
                        hivattak, kik előtt Galambosné egy több íves irományt végakaratjának
                        nyilvánított és aláírt. Mindjárt a temetés után a plébános, állítólag, mert
                        Galambosné valamit reábízott, két napra távozott, s alig tért meg útjából,
                        midőn a szomszéd városból barátot hozatva, kire hivatalát távolléte alatt
                        bízá, ismét elutazott.</p>
                    <p>A grófné, elfoglalva fájdalmával, ha egyetlen barátjának társaságát néha
                        nélkülözte is, nem kérdezősködött távozásának okairól; annál több
                        kíváncsiságot gerjesztett az a faluban s főképp a cselédek között; s alig
                        lehetett esemény, mely a vérthalmiakat inkább érdekelheté, mint mikor a
                        plébános utazásából visszatért.</p>
                    <p>És méltán; mert ha az, hogy Farkas Máté, ki mióta Vérthalmon lakott, híveit
                        legfeljebb néhány napra hagyta el, most két hétnél tovább nem jött haza, már
                        magában is nagy eseménynek volt nevezhető: a változás, mely az érdemes
                        lelkészen távolléte alatt történt, még inkább magára vonhatá mindenkinek
                        figyelmét.</p>
                    <p>Farkas Máté ismét egészen a régi vala. Tartása tíz év előtt nem volt
                        feszesebb; a katonás lépés, mellyel, mihelyt kocsijáról leszállt, az utcán
                        végig a kastély felé ment, ismét például szolgál­hatna gránátos ezredének. A
                        hangból, mellyel híveinek köszöntését viszonzá, arcának kifejezéséből,
                        mellyel kezét a gyermekeknek csókra nyújtá, még a módból is, mellyel
                        nád­pálcáját hordozá, s vele majd a levegőben láthatlan hieroglifeket írt,
                        majd kiszabott taktusban a földet érinté, meglátszott belső megelégedése.
                        Mikor a kastélyba lépett, egy pillanatra csökkent jókedve. Itt a pitvarban
                        áldá meg Margit koporsóját; s Galambosnénak ablaka leeresz­tett fehér
                        függönyeivel a múlt szomorú napoknak emlékeit idézte fel. De rövid
                        gondol­kozás után erőt vett magán, s egy nehéz fohásszal megindulva,
                        egyenesen a grófnéhoz sietett.</p>
                    <p>Ormosyné írószobájában vala. Az asztalon, mely előtt ült, Margit felnyitott
                        naplója feküdt, mellette azon arckép, melyet, mikor leányával a külföldön
                        volt, Farkas Máténak ajándékozott, s melyet Margit halála után tőle
                        visszakért. A plébános belépve, észrevevé, hogy sírt.</p>
                    <p>- Mi jó, hogy végre visszajött - mondá a grófné, a belépőnek kezét nyújtva -,
                        nem képzelheti, mennyit szenvedtem magányomban. Elébb legalább magamba
                        zárhatám fájdalmamat, de most azt hiszem néha, szívem szakad meg, ha nem
                        szólok róla. Nem tudom, mit tettem volna, ha távollétében Maris nincsen itt,
                        kivel Margitomról beszélhettem, kivel együtt sírhattam.</p>
                    <p>- Mindig mondtam: az a Maris valóságos istenáldása nagysádnak. Nincs jobb s
                        kedvesebb teremtés a világon, s ha saját gyermeke lenne, sem szerethetné
                        nagysádat inkább, mint most. Hisz végre úgy is nőtt fel Margittal, mintha
                        testvérek volnának.</p>
                    <p>- Szegény Margit - mondá a grófné, ki elfoglalva saját gondolatai által, a
                        plébános rendkívüli felgerjedését észre sem vevé -, ki hitte volna, hogy őt
                        túlélem? Emlékszik-e még, midőn férjem halála után vele ide jöttem? Éppen
                        olyan volt akkor, mint e képen, csak még szebb, vígabb, elevenebb. S
                        emlékszik-e még, mikor először e szobába léptem, s férjem arcképe előtt
                        keserű könnyekre fakadva, ön e kedves gyermeket vezeté karjaim közé, s én
                        egyszerre vigasztalódva, boldognak érezém magamat?! Ó, az, kinek gyermeke
                        van, nem is tudja, mi a fájdalom! csak ki gyermekét elvesztette, annak nincs
                        többé vigasztalása.</p>
                    <p>- S ha nagysádnak még volna gyermeke? - szólt remegő hangon Farkas, ki,
                        miután heteken át azon törte fejét, mily módon fogja a grófnét a váratlan
                        örömre lassankint előkészíteni, most titkát a világért sem tarthatta volna
                        többé magánál.</p>
                    <p>A grófné csaknem ijedten nézett a szólóra.</p>
                    <p>- Ha a kedves gyermek, kit Ormoslakon elvesztettünk, még él? - folytatá az
                        előbbi, mindig növekedő meghatással - ha nyomára akadtunk, ha karjai közé
                        vezetém?...</p>
                    <p>- Mindenható Isten! Hol van, hol van leányom?</p>
                    <p>- Ha őt ismeri? - Ha szemei előtt növekedett? - Ha boldog? - Ha... ha...
                        ha... - a plébános megindulásában nem szólhatott tovább, nevetett is, sírt
                        is.</p>
                    <p>- Mariska! - kiáltott fel a grófné.</p>
                    <p>- Mariska - válaszolt az öreg plébános, barátnéját, ki örömtől elragadtatva
                        nyakába borult, kebléhez szorítván.</p>
                    <p>Fölösleges, hogy a kérdéseket, melyekkel a grófné, mihelyt az első boldog
                        meglepetéstől kissé magához tért, Farkas Mátét ostromlá, s hogy ennek
                        előadását ismételjem. Olvasóim mindazt, mit Galambosné halálos ágyán a
                        plébánosnak felfedezett, s ez most Ormosynéval közlött, úgyis tudják. Az
                        érzéseket, melyek az anyának szívét e pillanatban eltölték, senki sem
                        írhatná le. - Első pillanatban még kétkedett. A boldogság nagyobb vala,
                        hogysem azt hinni merné; de miután minden körülményt egymás után megtudva,
                        az egésznek összefüggése világos lett előtte; s miután a plébános végre
                        kezébe adta a kis emlékpénzt, melyet dajkája az ő jelen­létében függesztett
                        a gyermek nyakába, s Galambosné mint az egyedüli jelt, melyből Mariska
                        szüleit talán még feltalálhatná, Farkasnak átadott: akkor a grófné lelkét
                        határtalan boldogság tölté el. Hisz nincs semmi kétség többé. A kis
                        emlékpénzbe maga Farkas véste belé Miska vadász fiának születésnapját. Itt
                        nem lehet tévedés.</p>
                    <p>- S miért nem közlötte mindezt azonnal velem? - mondá szelíd szemrehányással
                        a grófné. - Csaknem három hete, hogy Galambosné meghalt, s mennyit
                        szenvedtem azóta is. Ó, de ne késsünk többé. Menjünk hozzá! Hadd szorítsam
                        keblemhez gyermekemet.</p>
                    <p>- Nagysád elhiheti, hogy a hallgatás soha életemben nem esett inkább
                        nehezemre; de szólhattam-e, mielőtt mindent tisztába hoztam.</p>
                    <p>- S hát nem világos-e minden? - kérdé Ormosyné megijedve.</p>
                    <p>- Nekünk világos. Én tulajdonképp meg sem foghatom, hogy régóta nem jutott
                        eszembe. Hisz Maris valóságos képmása nagyatyjának, minden vonása az
                        Istenben boldogult ezredesre emlékeztet. De ez még nem elég. Ha akarjuk,
                        hogy a világ Marist nagysád leányának elismerje, s hogy azon állást
                        elfoglalhassa, mely őt illeti: szükség, hogy születése mások előtt is éppoly
                        kétségtelen legyen, mint előttünk.</p>
                    <p>A grófné meglepve tekintett a szólóra.</p>
                    <p>- Ne aggódjék nagysád, ez is rendben van. Mindenekelőtt a kóbor nőt kerestem
                        fel, magam szóltam vele, s gondoskodtam, hogy mihelyt tanúságára szükségem
                        lesz, szolgálatunkra álljon. - Azután elmentem Gáspárhoz. A gazember, kinek,
                        mivel Ormoslakra nem akart menni, más helyet szereztem, eleinte minden
                        tagadott, de látván, hogy a dolgot úgyis tudom, s hogy velem nem tréfálhat,
                        végre megvallotta gyalázatos magaviseletét. Előadása tökéletesen összevág a
                        kóbor nő állításaival; meg van tehát a két tanú. Innen Ormoslakra rándultam,
                        s az anyakönyvben megnéztem a napot, melyen Miska vadász fia született, az
                        is megegyezik a nappal, mely a máriapócsi képen áll, s melyet eszerint
                        kétségkívül én véstem belé. Végre még oda utaztam, ahol Galambosné lakott,
                        mikor Marist házához fogadá, s magammal hoztam az egyház könyvének
                        kivonatát, melyből kitűnik, hogy Galambosnénak unokája meghalt, s hogy tehát
                        a leány, kit felnevelt, csakugyan azon idegen gyermek, kit házához fogadott,
                        azaz: Maris.</p>
                    <p>A grófné, ki elébb menni készült, letevé kalapját, s az asztalhoz ült.
                        Arcának kifejezésén a legnagyobb levertség vala észrevehető.</p>
                    <p>- Miként aggódhatik nagysád? - mondá az elébbi biztató hangon - nem
                        mondtam-e, hogy mindent tisztába hoztam? Ha az ellen, hogy nagysád Marist
                        gyermekének ismeri, fellépne is valaki - ámbár most, az ősiségi törvények
                        megszüntetése után, ez senkinek sem fekhetik érdekében -, van-e bíró az
                        országban, ki ily bizonyítványok mellett késnék jogait elismerni?</p>
                    <p>- Nem is ezen aggódom - mondá a grófné szomorúan.</p>
                    <p>- És ugyan min aggódhatik? - kérdé amaz csaknem türelmetlenül. - Midőn a jó
                        Istennek oly külö­nös kegyelmét tapasztaltuk; midőn leányát, kit oly régen
                        veszve gondolánk, ismét feltalálja, s nem nyomorban s elhagyatva, mitől a
                        történtek után félheténk, hanem boldogan, tisztelve s szeretve mindenki
                        által, szóval úgy, hogy minden anya büszke lehet, ki őt gyer­meké­nek
                        nevezheti; midőn oly régóta nélkülözött gyermekét kebléhez szorítva, neki
                        egy­szersmind fényes nevét, birtokát, magas állását, mindazt, amit a világ
                        legfőbb javaknak tart, adhatja; s midőn nincsen senki, ki magát ezáltal
                        jogaiban sértve vagy reményeiben megcsalatva érezhetné...</p>
                    <p>- Vajon leányom, ha mindezeknek birtokába jut, lesz-e oly szerencsés, mint
                        eddig volt? - kérdé a grófné sóhajtva.</p>
                    <p>Farkas Máté meglepetve hallgatott.</p>
                    <p>- Lám, barátom, ez aggaszt engemet - folytatá Ormosyné szomorúan. - Midőn
                        gyermekem elveszett, s a reményről, hogy őt valaha feltalálom, végre
                        magamnak is le kelle mondani, semmi sem tölté nagyobb keserűséggel lelkemet,
                        mint azon gondolat, hogy gyermekemet a javakban, mikkel Isten megáldott, nem
                        részesíthetem. Mindig meg voltam győződve életben létéről; de ha eszembe
                        jutott, hogy talán nyomorúságot szenved, vagy mint napszámos, nehéz munkával
                        szerzi mindennapi kenyerét, holott én neki mindazt, mi után szíve vágyódik,
                        oly könnyen megszerezhetném: csaknem kétségbe estem. Hányszor nem mondta ön
                        akkor, hogy a szerencse nem függ ezektől, s hogy leányom így talán boldogabb
                        lesz, mint aminőnek őt vagyonommal tehetném; de én nem hihettem ezt, s
                        valahányszor Margitra néztem, szegény elhagyott gyermekemnek arca tűnt fel
                        képzetemben. Most látom, hogy önnek volt igaza. - Margit, ki szemem előtt
                        nevekedett, s kinek sorsát az ég reám bízta, szerencsétlenné vált; a
                        gyermeket, kiért semmit sem tevék, boldognak találom. Nem szomorú-e ez?
                        Főképp, ha meg­gondolom, hogy a sors talán csak azért vezetett gyermekem
                        nyomára, hogy őt is szerencsét­lenné tegyem.</p>
                    <p>- Már hogy is gondolhat ily valamit? - mondá Farkas megijedve.</p>
                    <p>- S nem volt-e Margit szerencsétlen? Csak mióta naplóját olvastam, azóta
                        tudom, mennyit szenvedett e szegény gyermek. - És miért? - Szerette férjét;
                        betegségében láttuk, hogy férje viszonozta szerelmét; és mégis szerencsétlen
                        volt, csak azért, mert a körben, hova őt születése állítá, idegennek érezte
                        magát, mert a szívtelen világ, melyben élnie kelle, nemesebb lelkének
                        vágyaival s reményeivel ellentétben állt. S ha Marist leányomnak ismerem,
                        nem kell-e őt is e körökbe vezetnem?</p>
                    <p>- Ha az emberek megtudják, hogy Maris nagysádnak leánya, az kétségkívül nagy
                        változást hoz minden viszonyaiba - mondá Farkas rövid gondolkozás után -, de
                        kell-e azért a nagyvilágba mennie? Vagy azt hiszi nagysád, hogy még ez
                        esetben is a kör, melyben Margit szerencsét­lennek érezé magát, reá
                        szintazon hatást tenné? Hosszú életem alatt azon meggyőződésre jutottam,
                        hogy belső megelégedésünk éppen nem függ körülményeinktől, s ha Maris Margit
                        helyzetében lett volna, jót mernék állani, más módon, de éppoly
                        szerencsésnek látnók őt, mint most.</p>
                    <p>- Ha Maris gyermeksége óta házamban nevelkedett volna, önnek talán igaza
                        lehetne - válaszolt a grófné -, de remélhetjük-e ezt, midőn a körből, hol
                        eddig mozgott, akkor ragadtatik ki, mikor már egészen beleélve magát, az
                        neki kedvessé vált? Éppen mert leányom azon kevesek közé tartozik, kik
                        helyzetökkel megelégszenek, okozza, hogy őt sajnálom. Bármi történjék, az,
                        ki magát oly boldognak érzi, mint ő, minden változás által csak veszteséget
                        szenved.</p>
                    <p>A grófné s Farkas Máté még sokáig szóltak e tárgyról, s már késő este vala,
                        mikor az utóbbi végre elment, s Ormosynét magára hagyá. - Talán először
                        történt, hogy hosszú vitatkozás után saját nézeteiben megingatva érezé
                        magát. Mindazon okoskodások, melyekkel a grófné aggodalmai ellen küzdött, őt
                        magát sem nyugtathatták meg. Szomorú gondolatokba merülve járt még sokáig
                        fel s alá szobájában.</p>
                    <p>- Ki gondolta volna? - mondá végre, felsóhajtva - hogy miután az, mit hosszú
                        éveken át oly forrón óhajtánk, teljesül, boldogság helyett csak új
                        aggodalmak várnak reánk. - Mint a hajós, ki sokáig vészektől körülhányatva,
                        midőn a parthoz közelít, a sziklák között, melyek azt környezik, biztos rév
                        helyett csak új veszélyeket talál: úgy járunk kívánatainkkal. Csakugyan
                        szomorú egy világ ez; s bármerre nézzünk, nincsen part, melyen biztosan
                        kiköthetnénk.</p>
                    <p> </p>
                </div>
               <div type="chapter">
                    <head>44</head>
                    <p>Ormosyné álmatlanul tölte az éjszakát. A váratlan hír, mely által egész élete
                        új irányt nyert; a nem szokott öröm; a bizonytalanság, midőn azon
                        következések jutottak eszébe, melyeket a történtek Maris jövőjére gyakorolni
                        fognak: mindez izgatottságban tartá lelkét. Érzé, hogy jövőjének sorsát
                        kezében tartja, hogy saját és gyermekének boldogsága most csak tőle függ; de
                        épp azért száz remény s ezer aggodalom között nem határozhatá magát semmire.
                        Végre erőt vett magán. Elméje még telve vala bizonytalansággal, de szíve nem
                        ingadozott; eltökélte magát, hogy gyermekét bármi áron boldogítani fogja; s
                        e feltétellel indult leányához.</p>
                    <p>A kastélyt s Fekete kertjeit csak keskeny rét választá el, melyen, mióta a
                        két ház Maris által összeköttetésbe jött, ösvény támadt. - Az öreg
                        Galambosné - míg szegény fennjárhatott, és Maris, ki őt később gyermekeivel
                        naponkint meglátogatá, mindig ezt használták: erre ment most Ormosyné is.
                        Szép augusztusi reggel vala; az ég boltozatán nincs egy felhő, s a nyári nap
                        meleg színezetét önti el a még harmatos mezőn, melyen Maris lakásához
                        közelít. Dobogó szívvel nyitá meg a kertnek ajtaját.</p>
                    <p>Minden csendes volt: csak a madarak csevegtek az ágak között. Mélyen meg vala
                        indulva. Hányszor volt e kertben előbb, hányszor járt körül Galambosnéval
                        vagy Marissal e keskeny, levendula és zsályával beszegett zöldségágyak
                        között, s mégis mily egészen más színben tűnik fel most minden előtte.
                        Mintha a gyümölcsfák, melyek terjeszkedve, a keskeny utat elzárják, több
                        gyümölcsöt hordanának; mintha a rózsabokrokon egyszerre nem látott szépségű
                        virágok fejlettek volna, s mindent különös illat s világítás töltene el.
                        Mily egyszerű s keresetlen e kert, s mégis mennyire kielégítő, mily egészen
                        Marishoz illő. Vajon a világ első kertésze, ki művészetével a természet
                        legszebb formáit ellesi, alkothatna-e olyas kört, melyben e kedves gyermek
                        magát oly otthonosnak érezhetné, mint e termékeny gyümölcsfák, e szerény
                        házinövények között, melyeket azon öntudattal ápol, hogy hasznos munkát
                        teljesít.</p>
                    <p>A grófné egy ideig gondolataiba mélyedve állt meg. Most lassú léptekkel
                        közelített a ház felé. A kertben nem volt senki, csak a szőlőlugasból, mely
                        egyik szögletét elfoglalja, hallatszott gyermeknevetés. Ide irányzá
                        lépteit.</p>
                    <p>Itt találta a gyermekeket. A kisebbik kosarában aludt; az idősebb a falócán,
                        mely a kosár közelében állt, virágokkal s kövekkel mulatott. Egészen el vala
                        mélyedve játékába. Midőn a grófnét meglátá, hozzáfutott, s őt kezénél fogva
                        a lugasba vonta. - Ormosyné engedve a kedves erőszaknak, a lócára ült, s a
                        virágokból, melyeket a kis Margitka kezébe adott, a gyermek kérésére
                        koszorút kezde fonni.</p>
                    <p>Maga sem tudta, mi történt vele. E csecsemő, ki álmában feléje mosolyog; a
                        vidám gyermek, ki virágait ölébe lerakva más virágokért szalad, s majd
                        türelmetlenül kérdi: nem kész-e még koszorúja, majd örömében felkacag, ha a
                        grófné a hosszúra nőtt virágfüzért neki megmutatja; az árnyékos hely, melyen
                        a sűrű lombon áttörő napsugárok itt-ott fénypontokat képeznek - mintha
                        mindezt már egyszer látta volna. - Csak álmodta-e, vagy most álmodik, s mit
                        maga körül látni vél, nem egyéb képzeletnél, mely régmúlt szebb napoknak
                        emlékét idézi fel lelkében? Végre eszébe jut. Igen - most már tisztán
                        emlékszik. - Ormoslakon történt. Aznap, melyen a parasztlázadás hírét vevé.
                        Mily boldog volt akkor, mily biztosan nézett a jövő elébe - egy perc - s
                        hová lett mindezen boldogság. - Mennyivel szerencsésebbek e gyermekek! -
                        gondolá a grófné, felsóhajtva.</p>
                    <p>- Bármi történik, őket nem bántaná senki. A fergeteg, mely a magas úri lakot
                        ledönti, csendesen átvonul e szerény hajlék fölött. Mennyi fájdalomtól
                        kímélt volna meg sorsom, ha én is hasonló helyzetben lehettem volna!</p>
                    <p>Ormosyné lelkében feltámadtak a múltnak emlékei; szíve fájt, mintha alig
                        behegedt sebei újra vérzeni kezdenének; de e fájdalom csak rövid vala. Nem
                        adta-e Isten neki vissza mindazt, amit veszített? A kis szőke leány, ki kék
                        szemeivel bámulva tekint reá, s mintha őt fájdal­mában vigasztalni akarná,
                        virágkoszorúját adja kezeibe, nem Margit-e? Nem az ő gyermeke fekszik-e ott
                        a kosárban, nem ugyanazon érzés dobogtatja-e szívét most, mint akkor, azon
                        egy határtalan anyai szeretet, mely sohasem gyengül, sohasem enyészik, mely
                        fölött a sorsnak s időnek nincs hatalma a világon. Ó, a könnyek, melyek
                        Ormosyné arcán sűrű cseppekben leperegnek, nem fájdalom könnyei, az öröm
                        sajtolta azokat szemeiből.</p>
                    <p>Ekkor lépett a lugasba Maris. A grófné összerezzent örömében. Soha eddig őt
                        ily szépnek nem találta még. Mindig vonzódva érezé magát feléje, de csak
                        most tudja az okot, melyért e kedves arc reá oly ellenállhatlan hatást
                        gyakorolt. - Nem hasonlított Margithoz, mégis mennyi rokonság e két arc
                        között, mennyi, mi őt Margitra emlékezteti; mennyi főképp, minél férje jut
                        eszébe. Mintha a kedves elhunytnak képét látná maga előtt, azon időből,
                        mikor még mind­ket­ten boldogok voltak. - A grófné alig tartóztathatá magát,
                        hogy leányának nyakába ne boruljon.</p>
                    <p>- Amint látod, helyedet pótoltam - mondá végre megindulástól remegő
                        hangon.</p>
                    <p>- Nagysád nagyon is kegyes e gyermekek iránt - szólt Maris, kezét csókolva -,
                        bár nagyobbak lennének, hogy nagysádat kissé felderíthetnék.</p>
                    <p>- S nem derítenek-e fel? - mondá a grófné, könnytelt szemeit leányára emelve.
                        - Te nem is képzelheted, mily boldognak érzem magamat e kedves gyermekek
                        társaságában.</p>
                    <p>Maris résztvevő tekintetet vetett a szólóra, kinek könnyei látszólag
                        megcáfolták ezen állítását.</p>
                    <p>- Néha a fájdalom még erőt vesz rajtam - folytatá amaz, könnyeit letörölve -,
                        sírnom kell. Hisz engem annyi ért a világon; s ha visszatekintek, oly
                        szomorú emlékeket találok. Most is csak azért sírtam. Több mint húsz éve,
                        hogy második gyermekemet elvesztettem. A gyermek akkor Mariskád korában
                        volt. Margit éppolyan, mint a te idősebb leánykád. Éppen ily szép augusztusi
                        nap vala, mint ma, s én gyermekeimmel a kertben voltam, mikor a
                        parasztlázadás első hírét vevém; mindez most eszembe jutott. Egész
                        szerencsétlenségem e pillanattól vette kezdetét. Ha e gyermeket nem
                        vesztettem volna el, mi boldog lehetnék. Eddig ő is felnőtt, neki is lesznek
                        gyermekei; - talán hasonlít hozzád; hisz egykorú veled, s én első
                        pillanattól fogva talán azért szerettelek annyira, mert ha reád néztem,
                        mindig ő jutott eszembe. Ó, ha most állana mellettem; ha hozzád hasonlítana
                        arcban, termetben - ha oly szép volna, oly jó, oly kedves, mint te - ha te
                        lennél elvesztett gyermekem!</p>
                    <p>A grófné láthatólag meg volt indulva. Szavának hangja, a tekintet, mellyel
                        szemei Marison függtek, arcának kifejezése belső felgerjedését mutaták.
                        Maris mélyen meg vala hatva. - S ha leánya volnék is - szólt, a grófnénak
                        feléje nyújtott kezét ajkaihoz szorítva -, akkor sem tisztelhetném s
                        szerethetném inkább.</p>
                    <p>- Ne hidd ezt - mondá a grófné szomorúan. - A szeretet, mellyel aziránt
                        viseltetünk, kiről tudjuk, hogy anyánk, egészen másféle. Így csak egyszer
                        szerethetünk, csak azt, kinek szeretete első gyermekségünktől fogva velünk
                        nőtt, s egész létünkkel összeforrt.</p>
                    <p>- De hisz én nem ismertem anyámat - viszonzá Maris érzéssel -, még bölcsőmben
                        voltam, mikor eltemették; s most, miután szegény nagyanyám is meghalt, nincs
                        senki a világon, kin gyermekségem óta annyi szeretettel függtem, s kinek
                        több hálával tartoznék, mint nagysádnak.</p>
                    <p>- Igaz, nem ismerted anyádat, téged még senki sem nevezett gyermekének -
                        szólt a grófné, s arcán örömsugár lejte át. - De az mégis más - tevé hozzá,
                        felsóhajtva. - Ha gyermekem lennél, mindent megoszthatnék veled; nevemet
                        viselnéd; birtokom, mely most csaknem terhemre válik, reád s gyermekeidre
                        szállna. Mily fényes, mennyire irigyelt állást foglalhatnál el.</p>
                    <p>- Hála Istennek, hogy ez nem történhetik - mondá Maris, szinte megijedve e
                        gondolattól -, szerencsétlenné lennék.</p>
                    <p>- S hát nem is akarnál gyermekem lenni? - kérdé a grófné szomorúan.</p>
                    <p>- Bár az lehetnék - mondá Maris meghatva -, e földön akkor nem is lenne
                        nálamnál boldogabb teremtés. Hisz gyermekkorom óta csak az fájt szívemnek,
                        hogy anyámat nem ismertem. Legboldogabb pillanataimban, néha játék között,
                        vagy ha este imádkoztam, árvaságom jutott eszembe, s elszomorodtam. Főképp
                        ha Margittal voltam, s nagysád a szobába jött, s őt meg­csókolva, kedves
                        gyermekének nevezte. Így engem mégsem szeret senki a világon, gondolám, s
                        szívem kimondhatlanul fájt, ha eszembe jutott, hogy anyámnak még képére sem
                        emlékez­hetem. Órákig elgondolkoztam sokszor, hogy nézhetett ki; s mindazok
                        között, kiket ismerek, csak nagysád vala az, kit hozzá hasonlónak gondoltam.
                        Voltak pillanatok, midőn csaknem meg voltam győződve, hogy anyám ilyen
                        lehetett...</p>
                    <p>- Ilyen, mint én? - kérdé a grófné, s hangja remegett.</p>
                    <p>- Egészen ilyen. Nem nevezett-e gyermekének, nem volt-e mindig nyájas irántam
                        és szerető, mintha csak Margit testvére lennék? Ha anyámra gondoltam, nem is
                        képzelhettem magamnak őt másképp.</p>
                    <p>- És mégis hálát adsz Istenednek, hogy nem vagy gyermekem? Ó, ha igazán
                        szeretnél! - sóhajtott a grófné.</p>
                    <p>- Ó, ha csak szeretetemtől függne, hogy gyermeke legyek: ki lenne nálamnál
                        boldogabb? - mondá Maris és szemeit könnyek tölték el. - De hisz nem erről
                        szóltunk. Nagysád azt mondá, hogy örülne, ha Margitéhoz hasonló állásra
                        emelhetne; s erre válaszolám: hálát adok Istenemnek, hogy az nem
                        történhetik. E magas cím és dús vagyon nem nekem valók.</p>
                    <p>- Te nem ítélhetsz arról. Megelégedésünk nem függ e külső javaktól, s te
                        nélkülök is boldog­nak érzed magadat. De ha egyszerre előre nem látott
                        esemény, valami véletlen által mind­azok­nak birtokába jutnál, mik után nem
                        vágyódtál ugyan, de miket mindenki fő javaknak tekint: vajon miért lennél
                        ezért kevésbé szerencsés? Nem ismeri senki oly tökéletesen önmagát, hogy a
                        hatást előre mondhatná, melyet körülményeinek megváltozása reá gyakorolni
                        fogna. Most a gondolat, hogy helyzeted megváltozhatnék, elijeszt; de ki
                        tudja, nem fognád-e még boldogabbnak érezni magadat.</p>
                    <p>A grófné erőt véve magán, látszólag egykedvűen mondá ezeket, miként ha oly
                        tárgyról szólunk, melynek semmi különös fontossága nincs.</p>
                    <p>- Én ismerem magamat - válaszolt Maris élénken. - Nem bizonyítja-e maga a
                        határtalan boldogság, melyet érzek, hogy viszonyaim éppen hozzám illők.
                        Fényes cím, roppant vagyon! De nem volt-e meg ez Margitnál is, és szerencsés
                        volt-e ezért? Hányszor nem panaszkodott, hányszor nem mondá, hogy
                        helyzetemet irigyli, s hasonló helyzetben szintén szerencsésebb­nek érezné
                        magát. S hát még én? Margit megszokta mindezt, arra neveltetett, s azok
                        között, kikkel társalkodnia kellett, bizonyosan nem volt senki nálánál
                        kitűnőbb, s ha még ő sem érzé magát jól e körökben: én, egyszerű
                        parasztasszony, ugyan hogy találhatnám fel magamat? És szegény Andris mit
                        csinálna, ha egyszerre úrrá lenne, s ahelyett, hogy most maga dolgozik, a
                        tisztek s cselédek után járva nyugodtan kellene néznie a pusztítást, melyet
                        azok jószágán véghezvisznek? Még gyermekeimet is elvennék tőlem, hisz én nem
                        nevelhetek kisasszonyokat belőlök. Higgye el, nagysád, ily embereket, minők
                        mi vagyunk, nem is érhetne nagyobb szeren­csétlenség. - De nem vagyok-e én
                        balgatag, nevetséges asszony? - szakítá félbe ön­magát. - Oly tűzzel szólok,
                        mintha valaki erőszakkal grófnét akarna csinálni belőlem, s mintha nagysád
                        nem tudná, hogy nincs helyzet a világon, mellyel jelen boldogságomat
                        felcserélném?</p>
                    <p>A változó érzeményeket, melyeken a grófné e beszélgetés alatt keresztülment,
                        senki sem írhatja le. Ha elébb még kétkedett, most meg vala győződve, hogy
                        Maris sehol nem lehet oly szerencsés, mint jelen helyzetében. Kell-e,
                        szabad-e őt kiragadni szerény köréből, hogy csendes örömei helyett oly
                        javakat adjon neki, melyeknek élvezetére képtelen, s melyek, mint saját
                        tapasztalásából tudja, senkit sem boldogítanak. A grófné tudta mindezt, s
                        érezé, hogy leányát, ha neki születésének titkát felfedezi, talán
                        boldogtalanná teszi: de az anya, ki gyermekét annyi évek után végre
                        feltalálta, magába zárhatja-e érzéseit? Ki kívánhatja tőle, hogy midőn a rég
                        keresettet maga előtt látja, midőn tudja, hogy gyermekéhez szól, midőn
                        minden bizonyítványok, melyekkel anyai jogait megmutathatja, kezében vannak,
                        boldogságát titokban tartsa? - Neki úgy látszott, hogy bármit tegyen, egynek
                        jövőjét fel kell áldoznia. Ha szól: leányának boldogságát; ha hallgat:
                        önmagáét.</p>
                    <p>A küzdelem, melyen e rövid félóra alatt keresztülment, nehéz vala; de végre
                        győzött az anyai szeretet. Ormosyné el volt határozva.</p>
                    <p>- Igazságod van - mondá, nyugalomra kényszerítve magát -, nincs helyzet e
                        világon, melyben magadat boldogabbnak érezhetnéd, mint most. S hidd el, ha
                        gyermekem lennél is, és ha tőlem függne, hogy címemet s birtokomat reád
                        szállítsam, nem tenném. Én semmiért a világon meg nem rontanám
                        boldogságodat. Csak egy kérésem volna hozzád - folytatá rövid hallgatás
                        után, megindulva. - Azt mondád elébb, hogy ha anyádra gondolsz, mindig
                        hozzám hasonlónak képzeled őt magadnak. Tekints annak. Nevezz anyádnak;
                        engedd, hogy gyermekeid nagy­anyjuknak hívjanak.</p>
                    <p>Maris meglepetve nézett a szólóra.</p>
                    <p>- Neked e kívánat gyermekesnek tetszhetik - folytatá az előbbi -, te nem
                        tudod, mi az, ha az ember gyermekeit elvesztve, senkitől a kedves anyai
                        nevet nem hallja többé. De miért ne teljesítenéd kérésemet? Nem nőttél-e fel
                        szemeim előtt, nem volt-e Margit testvéred, nem szerettelek-e mindig, nem
                        szeretlek-e úgy, mint csak gyermekünket szerethetjük?</p>
                    <p>- Ó, anyám! anyám! mily boldog vagyok én - kiáltá Maris, s a két nő
                        örömkönnyezve borult egymás karjai közé.</p>
                    <p>A grófné sokáig megölelve tartá gyermekét, szívét sohasem sejtett boldogság
                        tölté el. - Midőn feltekintett, szeme Farkas Mátéval találkozott, ki a lúgos
                        sűrű lombozatától eltakarva, a beszélgetés nagyobb részének tanúja volt, s
                        most meghatva közeledett.</p>
                    <p>- Ó, barátom! - mondá a grófné, feléje nyújtva kezét - jöjjön hozzám, s ossza
                        meg velem boldogságomat. Nem állok többé magánosan. Ím gyermekeim.</p>
                    <p>Farkas Máté nem szólhatott megindulásában, hallgatva szorítá meg a grófné
                        kezét.</p>
                    <p>- A világ minderről mitsem tud - folytatá a grófné -, mi köze hozzá; az
                        emberek előtt Maris és én a régiek maradunk: ó, de azért ő mégis gyermekem,
                        ezek mégis unokáim.</p>
                    <p>- Hallottam beszélgetésüket, mindent tudok - mondá a plébános.</p>
                    <p>- S nemde helybenhagyja? - kérdé a grófné halkan. - Nem tehettem mást; hisz ő
                        oly boldog.</p>
                    <p>- Boldog! boldog! ó, miként ne lenne az, mikor ily anyát talált.</p>
                    <p>A grófné ismét karjai közé szorítá leányát. Mit e pillanatban érzett, azt
                        szavak nem fejezhetik ki.</p>
                    <p>Oly boldog, mint ő, a világon csak az lehet, ki mint ő, úgy tud szeretni.</p>
                </div>
        </body>
    </text>
</TEI>